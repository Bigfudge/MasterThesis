 
<img><sc>Konung</sc> GUSTAF III.</img>


<h2>BERÄTTELSER</h2>

<h2><small>UR</small></h2>

<h1>SVENSKA HISTORIEN</h1>

<h2><small>AF</small></h2>

<h2><b>C. GEORG STARBÄCK,</b></h2>

<h2><small>FORTSATTA</small></h2>

<h2><small>AF</small></h2>

<h2><b>P. O. BÄCKSTRÖM.</b></h2>

*

<h2><small>NIONDE BANDET.</small></h2>

<h2><small>GUSTAF III, GUSTAF IV ADOLF.</small></h2>

*

<h2><small><small>NY REVIDERAD UPPLAGA.</small></small></h2>

<img></img>

<h2><small>STOCKHOLM,</small></h2>
<h2><small>F. & G. BEIJERS FÖRLAG.</small></h2>

<table o>
<td c><sp>Stockholm,</sp><br>tryckt hos A. L. Normans Boktryckeri-Aktiebolag, 1886.
</table>
INNEHALL.

Gustaf III:s regering.

Sid,

Gustaf III:s ungdom.........................     3

Hans födelse och uppfostran..................     3

Hans författareskap............................     9

Hans förmälning...............................    11

Hans tilltagande politiska betydenhet........    12

Hans utländska resa...........................    12

Början af Gustaf III:s regering ............   13

Hans utropande till konung  ..................    13

Hans underhandlingar i Paris................    13

Hans hemresa.................................    14

Riksdagsförberedelser....,......................
14

Konungens uppträdande.......................    16

Kompositionen.................................    17

Riksdagen 1771, 1772......................    17

Talmans- och landtmarskalksvalen ...........    17

Kompositionens uppgörande ......*...........    19

Konungens tal vid riksdagens öppnande......    20

Utskottsvalen...................................
20

Tillsättning af två nya riksråd...............    21

Tvister om den nya konungaförsäkran.......    21

Tvister mellan adeln och ofrälsestånden......    21

Konungens uppmaningar till endrägt.........    23

Indragning af franska hofvets utgifter för den

svenska riksdagen...........................    25

Riksdagsklubben Svenska Botten.............    26

Tvister om rådets afsättande..................    26

Tillsättning af nya riksråd....................    28

Konungens kröning; instiftandet af Wasa-orden   29

Mössornas öfvervälde vid riksdagen ..........    29

Öfverläggningar rörande penningeställningen

och statsregleringen.........................    30

Statshvälfningen 1772......................   33

Frågan om en finans-deputation..............    34

Sid.

Frågan om ofrälse mäns rätt att bekläda statens högre
embeten.........................    33

Förhållandena i början af Aug. 1772.........    35

Sprengtportens statshvälfningsplan............    37

Tolls biträde dervid...........................    37

Förberedelser dertill i Stockholm, Finland och

     Skåne........................................
     38

Frågan om ny regeringsform.................    39

 Statshvälfningsplanen upptäckt...............    40

 Statshvälfningens verkställande i Christianstad
 42

 Verkan af underrättelsen härom i Stockholm.    44

Förberedelser till statshvälfningen derstädes..    46

Dess  verkställande i Stockholm den 19 Aug.    47

Tilldragelserna den 20 Augusti...............    53.

Konungens tal å rikssalen den 21 Augusti...    54

Ny regeringsform..............................    55

Förändringar i rådspersonalen................    56

Statshvälfningens genomförande i landsorterna    56

Ständernas sista öfverläggningar..............     57

Landtmarskalkens teckning af statsskicket under
frihetstiden..............................    57

Ständernas  tacksägelse-deputation till
konungen..........................................
57

Frågan om penningeväsendess ordnande.....    58

Tvist om bränvinsbränningen.................    58

Riksdagens afslutande.........................    58

Belåtenheten med statshvälfningen............    58

Belöningar till dem, som dervid biträdt......    59

Sveriges yttre förhållanden, 1772-1778 .   59

Förbund mellan Sveriges grannar till upprätthållande
af 1720 års regeringsform.........   60

Förhållandet till Ryssland efter statshvälfningen
60

»            »   Preussen                      »
61

»           »   Danmark                    »
62

»           »  England o. Frankrike»               62
\

»          » Österrike                 »
64
n

Sid.

Konungens ledning af förhållandena till utländska
makter..............................    66

Hans plan till Norges förening med Sverige.    67

Hotande fredsbrott från ryska sidan..........    68

Uppmaningar från Frrdrik II och prins Henrik af
Preussen..............................    69

Underhandlingar med franska regeringen ....    69

Fredligare förhållanden från ryska sidan.....    70

Konungens besök i Petersburg 1777   .........    71

Hans besök i Köpenhamn 1778...............    73

Sveriges inre förhållanden, 1772-1778...    74

Ordnandet af rådets verksamhet..............  '75

Den allmänna belåtenheten under första tiden

efter statshvälfningen........................    75

Afskaffandet af alla pinliga förhör............    76

Frågan om tryckfriheten.......................    76

»         »    mynt-realisationen...............
77

»         »    bränvinsbränningen...............
77

Brytningen mellan konungen och J. M.
Sprengtporten........................................
So

Förändringar inom rådet......................    82

Partier vid hofvet.............................    82

Betalandet af Görtz' kronofordran............    83

Understöd   åt sista  ättlingen  af grefven   af

Wasaborg....................................    83

Riksdagen 1778.............................    83

Betänkligheter vid ständernas sammankallande    84

Riksdagens öppnande .........................    84

Kronprinsens födelse ..........................    84

Återinförandet af 1626 års riddarhusordning .    84

Sinnesstämningen hos adeln...................    84

Konungens åsigter om adelns samhällsställning   85

Tillsättning af landtmarskalk och talmän ....    86

Återinförandet af 1617 års riksdagsordning...    86

Konungens propositioner i åtskilliga lagfrågor   87

Hans inverkan på riksdagsförhandlingarna ...    88

Penningefrågan .... *...........................
88

Fersens förslag till instruktion för bankoutskottet
.......................................    89

Riksdagens afslutande och riksdagsbeslutet...    91

De yttre förhållandena, 1779-1786 ......    92

Konungens åsigter angående de nordamerikanska
koloniernas uppresning mot England   92

Nya subsidiefördrag med Frankrike.........»    93

Föreställningar mot engelska regeringens
förfarande i afseende å neutrala makters
handelsfartyg...................................
93

Underhandlingar om beväpnad neutralitet....
93 Grefve Ulrik Scheffers afgång från
kanslipresidentembetet......................
..........    98

Gustaf III:s plan att blifva konung i Polen..    99

Hans plan att anfalla Danmark..............   100

Sid.

Hans resa till Finland 1783................... 102

Hans resa till Italien 1783................... 103

Hans besök i Frankrike 1784................. 105

Nytt vänskapsförbund mellan Sverige och

Frankrike.................................... 106

Ön Barthélemy i Westindien afträdes till

Sverige....................................... 106

Konungens ombytlighet i politiska planer.... 107

De inre förhållandena, 1779-1786........ 108

Bränvinsbränningsfrågan......................  108

Inskränkning af tryckfriheten.................  109

Införandet af en ny värdighet, lika med
riksrådens.......................................
112

Elis Schröderheims inflytande hos Gustaf III 113
Gustaf Maurits Armfelt, Gustaf III:s gunstling 113
Särskilda myndigheter under konungens resa

till Italien.................................... 114

Förändringar inom rådspersonalen............ 115

Oroligheter i följd af bränvinslagstiftningen . 116

Riksdagen 1786.............................. iz6

Sinnesstämningen hos de särskilda stånden .. 117

Riksdagens öppnande......................... 118

Allmänna magasinsinrättningens införande... 119

Grundlagsförklaringar af konungen...... 120, 125

Passevolansfrågan.............................. 121

Bevillningsfrågan..............................  122

Bränvinsbränningsfrågan...................... 123

Andra   af  konungen   vid   riksdagen   gjorda

framställningar.............................. 126

Obelåtenheten  hos  konungen  och  hos  ständerna
,.................:...................... 127

Riksdagens afslutande......................... 128

Förändringar   inom  den  högre
förvaltningspersonalen....................................
129

Ryska och danska kriget 1788............ 130

De politiska förhållandena i Europa 1786-1788 130

Öfverläggningar om krig mot Ryssland...... 132

Förberedelser till kriget...................... 136

Krigets början................................. 141

Sjöstriden vid Högland........................ 143

Plan till Fredrikshamns intagande........... 145

Missnöje inom hären........................... 145

Anfall mot Fredrikshamn ....................146

Utbrott  af missnöjet i högqvarteret vid Hussula
.......................................... 147

Flottans rörelser............................... 150

Anjala-förbundet........................... .... 151

Danmarks krigsförklaring ................... 158

Konungens afresa till Stockholm. .....  ..... 158

Hans uppträdande i Dalarne.................. 160

Hans ankomst till Göteborg.............. ... 162

En dansk härs inryckande i Bohus lan.....163
Sid.

Engelske och preussiske ministrarnes
bemedling................,
t........................ 164

Tilldragelser i Finland......................... 164

Riksdagen 1789 .............................. 168

Deltagarnes i Anjala-förbundet arrestering... 168

Riksdagsförberedelser.......................... 169

Tillsättning af landtmarskalk och talmän...., 170

Partierna inom riksstånden.................... 171

Riksdagens öppnande.......................... 172

Öfverläggningar   hos  adeln  om  beifrande af

smädeskrifter mot ståndet.................. 174

Utskotts-valen ....'.............................. 175


Häftigt uppträde å riddarhuset............... 176

Fersens företräde hos konungen............... 178

Söndring mellan adeln och de ofrälse stånden 180

Landtmarskalken klagoskrift................. 182

Konungens bestraffningstal till adeln i anledning
deraf....................,.....,............ 182

Förberedelser   till  förenings-   och
säkerhetsakten........................................
186

Arrestering af åtskilliga adelns ledamöter.... 187
Införandet af förenings- och säkerhetsakten.. 188

Öfverläggningar inom hemliga utskottet..... 196

»               hos stånden om bevillningen 197
Riksdagens afslutande......................... 204

Ryska kriget, 1789, 1790.................. 205

Anjala-männens häktande och lagförande.... 205
Krigsförberedelser i Finland under våren 1789 207
Krigshändelser till lands derstädes sommaren

1789.......................................... 208

Svenska  skärgårdsflottans  rörelser sommaren

1789..........................................   212

Sjöstriden vid Svensksund den 24 Aug. 1789 212 Svenska
örlogsflottans rörelser sommaren 1789 214

Underhandlingar............................... 216

Rustningar till 1790 års fälttåg............... 218

Svenska  örlogsflottans  rörelser   under  våren

1790.......................................... 219

Svenska skärgårdsflottans seger vid Fredriks-hamn
........................,.......,......... 219

Båda flottornas instängning i Viborgska viken 222
Svenska  skärgårdsflottans  seger  vid Svensksund
den 9 Juli 1790........................ 226

Krigsrörelserna till lands 1790............,... 228

Freden i Werelä den 14 Aug. 1790.......... 229

Slutet af Gustaf III:s regering............. 229

Belöningar i anledning af kriget.............. 229

Underhandlingar efter freden.................. 230

Förslag  till   ett förbund  mot  revolutionen i

Frankrike................................-..... 231

Konungens resa till Aachen ........,......... 232

Hans förslag att blifva Polens  konung   ...... 233

Sid.

Förändringar i finans-förvaltningen........... 235

Riksdag i Gefle 1792.......................... 235

i Sammansvärjning   mot  konungen  och
regeringssättet....................................
240

Konungen   sårad   under  en maskerad den 16

Mars 1792....................;...............  243

Hans död den 29 Mars........................ 245

Statsförfattningen och riksstånden......... 246

Regeringsformen den 21 Aug. 1772...........  246

Upplifvandet af 1617 års riksdagsordning....  251

Förändringar i 1626 års riddarhusordning....  251

»           i tryckfrihetsförordningen af den

2 Dec. 1766...................  252

Förtydligande  af riksdagsordningen vid 1786

års riksdag..................................  253

Förenings- och säkerhetsakten af den 21 Febr.

och 3 April 1789............................  253

Adeln under Gustaf III:s regering............  255

Presteståndet     »
»............  256

Borgareståndet »                      »
............  257

Bondeståndet      »                      >............
258

Rättsväsendet och förvaltningen........... 259

Förändringar i lagstiftningen under Gustaf III:s
regering................................ 259

Förändringar i lagskipningen under Gustaf III:s
regering................................ 260

Förändringar i förvaltningen under Gustaf III:s
regering................................ 261

Statshushållningen........................<.. 264

Penningeväsendet under Gustaf III:s regering
265 Handeln                   »               »
»         270

Näringarna               »              »
»         271

Krigsväsendet................................. 272

Åtgärder rörande landthären under Gustaf III:s
regering................................ 272

Åtgärder rörande flottan under Gustaf III:s
regering...................................... 274

Kyrkan och undervisningsväsendet......... 276

Neologiens insteg i svenska kyrkan........... 277

Läseriets uppkomst............................ 277

Friare religionsöfning.......................... 278

Förslag  till   ny bibelöfversättning, psalmbok

och kyrkohandbok........................... 279

De mest framstående bland det högre
presterskapet.......................................
279

Nära beröring mellan kyrkan och läroverken 282
Klagan  öfver  lärdomens och vetenskaplighetens
aftagande............................... 283

Vetenskaperna............................... 284

Teologien..................................... 285
IV

Sid.

Filosofien........*..............................286

Lagkunskapen............................ t..... 286

Svenska historien: Carl Reinhold Berck...... 287

Anders Schönberg........................ 287

Jonas Hallenberg..........................287

Erik Michael Fant........................ 288

Åtskillige författare i svensk historia.....288

Gustaf III såsom   författare i svensk
historia..........................,......... 289

Memoirförfattare: Fredrik Axel von Fersen . 290

Gudmund Göran Adlerbeth............... 290

Elis Schröderheim......................... 291

Gustaf Johan Ehrensvärd................. 291

Adolf Ludvig Hamilton................... 291

Johan Gabriel Oxenstierna, m. fl........291

Allmänna historien............................292

Kyrkohistorien, geografien..................... 292

Svensk topografi............................... 293

Resebeskrifningar.............................. 293

Naturvetenskaperna............................ 293

Botaniken....................................... 293

Kemien: Carl Wilhelm Scheele, m. fl.......294

Bergsvetenskap................................. 295

Medicin........................................ 295

Krigsvetenskap................................. 295

Vetenskapsakademien.......................... 296

Vitterheten.................................... 296

Gustaf III:s vittra tidehvarf .................. 296

Svenska akademien............................ 298

Skaldekonsten: Gustaf Filip Creutz........... 299

Gustaf Fredrik Gyllenborg .,*..;.......... 302

Joachim Wilhelm Liljestråle.............. 304

Christofer Manderström, Hans Bergeström 304

Johan Gabriel Oxenstierna................ 304

Johan Henrik Kellgren..................;. 309

Carl Gustaf Leopold...................... 315

Gustaf Regnér..............«.............. 320

Abraham Niklas Clewberg (Edelcrantz) . 320

Nils Lorens Sjöberg...................... 321

Samuel Niklas Casström.................. 321

Carl Michael Bellman..................... 321

Jakob Wallenberg  ................,........ 327

Olof Rudbeck.............................. 328

Johan Elers, Arvid Adrian Stierncrantz.. 329

Carl Anders Roth........................ 330

Anders Bergstedt, Bengt Lidner ......... 330

Thomas Thorild........................... 333

Gustaf Engzell, .Haqvin Bager, Mathias

Bjugg.................................... 339

Dramatiken: Svenska teatern..................340

Dramatiske författare: Gustaf III .....*,...... 344

Gyllenborg,  Oxenstierna,  Kellgren,
Leopold..................................... 345

Lidner,   Edelcrantz,   Lars  Samuel Lalin, Johan
Wallander, Adolf Fredrik Ristell 346

Sid. Gudmund  Göran  Adlerbeth, Gustaf von

Paijkull..........,......,..................346

Isak af Darelli...............*............ 346

Wilhelm Fredrik Joachim von Rosenheim... 346

Carl Israel Hallman....................... 347

Olof Kexél................................. 348

Carl Enwallsson.........................,. 350

Johan Magnus Lannerstjerna.............351

Carl Gustafson Holthusen................. 351

Carl Michael Bellman..................... 351

Vältaligheten: Gustaf III....................351

Magnus Lehnberg........................ 352

Axel Gabriel Silfverstolpe........,.....,.. 354

Smaklärare: Abraham Sahlstedt............... 354

Carl Johan Brunjeanson, Olof Bergklint.. 354 Carl
Christofer Gjörwell, Gustaf Regnér 354

Thomas Thorild........................... 354

Johan Henrik Kellgren.................... 355

Carl Gustaf Leopold, Nils von Rosenstein 355

Tidnings-litteraturen............,.............. 356

Carl Christofer Gjörwell.................. 356

Josias Carl Cederhjelm.................... 356

Peter Lund, Johan Gustaf Halldin........ 357

Carl Fredrik Nordenskjöld...............  357

Johan Henrik Kellgren.................... 357

Carl Peter Lenngren,   Magnus   Svederus 358 Per
Rudin, m. fl......................---- 358

Svenska  vitterbetens  utveckling   i  allmänhet
under Gustaf III:s regering ................. 359

De sköna konsterna ....................... 360

Målare- och bildhuggare-akademien.......... 360

Konstfilosofi: Carl August Ehrensvärd   ...... 360

Målarekonsten: Alexander Roslin............. 363

Peter Adolf Hall, Carl Gustaf Pilo  .....363

Jonas Hoffman, Per Hilleström........... 364

Niklas Lafrensen.......................... 364

Elias Martin.............. ................ 365

Jean Louis Desprez....................... 365

Louis Masreliez............................ 365

Per Hörberg............................... 366

Skulpturen: Pierre Hubert L'Archeveque.....367

Johan Tobias Sergel........................ 367

Byggnadskonsten: Carl Fredrik Adelcrantz .. 369 Erik
Palmstedt, Johan Erik Rehn......... 369

Kopparstickarekonsten; Jakob Gillberg......370

Per Gustaf Floding, Fredrik Akrell...... 370

Johan Fredrik Martin .................... 370

Medalj gravyren: Daniel Fehrman............ 370

Gustaf Ljungberger......................... 370

Musiken.......................................371

Francisco    Antonio  Uttini» Josef Martin Kraus,
Johan Gottlieb Naumann, Georg

Josef Vogler............................... 371

Musikaliska akademien................... 371

Carl Michael Bellman.................... 372
Sid. Seder och lefnadssätt........................ 373


Den rådande tidsandans inverkan ............ 373

Gustaf III:s hoflif.............................. 375

Tilltagande osedlighet hos de högre
samhällsklasserna.....................................
377

Tilltagande bränvins-superi hos de lägre.....378

Den nationela drägten........................ 378

En måttlighets-förening........................ 379

Mysticism : Carl Anders Plommenfelt........ 380

Johan  Gustaf Halldin,   Gustaf Björnram 382 Henrik
Gustaf Ulfvenklou................ 383

Konungahuset .................................. 384

Lovisa Ulrika ..................................  384

Sofia Magdalena.....,.................... 386,  394

Carl............................................  387

Fredrik Adolf............................ 388,  397

Hedvig Elisabeth Charlotta...................  388

Sofia Albertina.................................  398

Embetsmännen................................ 399

Rådspersonalen................................. 399

Ulrik Scheffer.................................. 401

Carl Sparre.................................... 402

Sid.

Fredrik Wilhelm von Hessenstein............. 403

Malte Ramel................................... 404

Johan Liljencrantz...!......................... 405

Carl Axel Wachtmeister...................... 406

Henrik af Trolle............___............... 407

Fredrik Henrik af Chapman.................. 408

Johan Christofer Toll.......................... 410

Elis Schröderheim............................. 412

Olof Wallquist................................. 414

Carl Gustaf Nordin ........................... 415

Erik Ruuth.................................... 416

Nils Henrik Aschan Liljensparre............. 417

Riksdagsmännen.............................. 418

Fredrik Axel von Fersen...................... 418

Clas de Frietzcky.............................. 421

Carl de Geer................................... 422

Carl Fredrik Pechlin.......................... 423

Gunstlingarne................................. 424

Adolf Fredrik Munck.......................... 424

Gustaf Maurits Armfelt........................ 426

Jean Francois Beylon......................... 428

Gustaf III..................................... 429

Gustaf IV Adolfs regering.

Sid. Början af förmyndarestyrelsen, 1792......439

Regeringen under Gustaf III:s sjukdom ...... 439

Gustaf III:s testamente........................ 439

Hertig Carl regent under Gustaf Adolfs
minderårighet.................................... 440

Förfarandet  med  deltagarne   i sammansvärjningen
mot Gustaf III...................... 441

Den nya styrelsens verksamhet............... 443

Gustaf Adolf Reuterholm, hertigens gunstling 444

Förändringar i styrelsepersonalen............. 445

Ny tryckfrihetsförordning...................... 446

Åtskilliga styrelseåtgärder..................... 447

Missnöje med förmyndare-styrelsen........... 447

De inre förhållandena, 1793-1796 ........ 448

Thorilds skrift »Om det allmänna förståndets

frihet»........................................ 448

Inskränkningar i tryckfriheten ................ 449

Oroligheter i hufvudstaden..........4......... 450

Armfelts sammansvärjning.................... 451

Styrelse-åtgärder under Reuterholms ledning 458

De yttre förhållandena, 1792-1796 ...... 461

Sverige   i förbund med Ryssland mot
Frankrike...........................................
461

Förhållandena till Frankrike....... 461, 465, 470

»              »    Ryssland 463, 467, 469, 473, 476

»              »    Danmark............. 468, 473

Gustaf  Adolfs förlofning med prinsessan Lovisa
Charlotta af Mecklenburg-Schwerin ... 474 Konungens
och hertigens resa till Petersburg 476

Gustaf Adolfs tillträde till regeringen .... 478

Gustaf Adolfs barndom och ungdom......... 478

Hans ungdomstycken.......................... 482

Brytningen af hans förlofning med prinsessan

af Mecklenburg.............................. 482

Reuterholms aflägsnande ,..................... 483

Omdömen om honom.......................... 484

Omdömen   om   hertig Carl och hans styrelse 486

De inre förhållandena, 1797--1799........ 486

Föiändringar i styrelse-personalen............. 486
VI

Sid. | Lycklig början af Gustaf Adolfs
regering.... 487

Inskränkningar i tryckfriheten................ 489

Konungens nitälskan för teologisk och politisk

renlärighet................................... 489

Hans småaktiga noggrannhet i militäriska detaljer
......................................... 49°

Svåra missväxtår och följderna deraf......... 490

De yttre förhållandena,  1797-1799...... 493

Förhållandena till Ryssland............. 493, 500

Gustaf Adolfs förlofning och förmälning med prinsessan
Fredrika  Dorothea Wilhelmina

af Baden..................................... 495

Förhållandena till Frankrike ............ 495, 500

»             »   England och Danmark 498, 500

»             »   Preussen................... 499

Tilldragelser i södra och vestra Europa  1799 501

Riksdagen 1800.............................. 502

Partierna vid riksdagen....................... 502

Landtmarskalk och talmän.................... 504

Konungens »allmänna proposition»........... 504

Berättelserna om styrelsens utöfning.......... 504

Fråga  om  tryckning  af ståndens protokoll.. 505

Det hemliga utskottet......................... 505

Frågan   om   offentlighet åt bankens och
riksgäldskontorets tillstånd och förvaltning .... 506

Konungens och drottningens kröning......... 507

Bondeståndet får del i bankens styrelse...... 507

Ordnandet af rikets finanser.................. 508

Uppträde   inom adeln; afsägelse af adelskap 510

Sveriges inre förhållanden, 1800-1805...  513

Nådebevis efter riksdagens slut...............  513

De  inflytelserikaste  af konungens rådgifvare  513

Gustaf Maurits Armfelts återuppträdande ...  513

Besök af drottningens föräldrar...............  514

Förändringar i styrelsepersonalen ............  514

Mystikern Carl Bohemans arrestering........  515

Riksrådet  friherre  Ramel,   kronprinsens  guvernör
........................................  517

Konungens och drottningens utrikes resa.....  518

Sveriges  yttre förhållanden,   1800-1805 519

Förhållandet till Ryssland 1800............... 519

»           »   England     >     ............... 520

Gustaf Adolfs resa till Petersburg 1800...... 520

Konvention mellan Sverige och Ryssland .... 521

Våldsamheter från Englands sida ............522

Engelska flottans anfall mot Köpenhamn .... 523

Regentombyte i Ryssland......,.............. 524

Napoleon  Bonaparte i spetsen för Frankrikes

styrelse.»..................................... 525

Sveriges förhållanden till Danmark.......... 526

» » » Frankrike 526, 527, 534 > » » Ryssland 527, 532,
534 » » '» England 528, 532, 534 »                »
» Preussen........... 534

Sid. Kriget mot Frankrike, 1805-1807 ....... 535

Förberedelserna  till  kriget  och  krigshändelserna
1805.................................... 535

Krigshändelserna 1806 ................... 540, 543

Landtdag i Pomern........................... 541

Krigshändelserna 1807........................ 544

Militär-konventionen med England   .......... 546

Pomerns och Rügens utrymmande af de svenska trupperna
............................... 548

Kriget mot Ryssland och Danmark 1808.. 549 Köpenhamns
bombardering  och  danska flottans borttagande af
engelsmännen ......... 550

Gustaf Adolfs planer till Selands eröfring ... 550
Gustaf Adolfs förolämpning mot Alexander... 552
Napoleons beslut att dela Sverige mellan Ryssland
och Danmark........................... 552

Ryska och svenska krigsrustningar............ 553

Subsidiefördrag med England................ 554

Danmarks krigsförklaring mot Sverige   ...... 555

Planer till Norges eröfring    .................. 555

Krigsrörelser i Finland under vintern 1808... 556

Striden vid Siikajoki den 18 April............ 563

»         »   Revolaks den 27 April .."........ 565

»    Pulkkila den 1 Maj............... 566

Svartholms belägring och uppgifvande  ......566

Sveaborgs         »           »            »
...... 568

Ryska anfall mot Åland och Gotland ........ 573

En engelsk och svensk flottas uppträdande å

Östersjön .................................... 574

Krigshändelser   i vestra  Finland under sommaren
1808.................................. 575

Svenska  skärgårdsflottans  rörelser sommaren

1808.......................................... 578

Krigshändelser i Savolaks sommaren 1808 ... 579 l
Svenska hufvudstyrkans rörelser     »           »
580

j Striden vid Lappo den 14 Juli............... 582

Gustaf  Adolfs  nya  planer  till  Selands  och

Norges eröfring.............................. 583

Hans resa till Åland...........................584

Krigshändelser till sjös i Juli och Augusti... 585 »
.    lands    »             »         ...588

Striden vid Alawo den 17 Augusti............ 592

»        »   Ruona den 1 September......... 594

»         »    Salmi den 2 September.......... 595

»         »   Juutas den 13 September......... 597

»        »    Orawais den 14 September........ 598

Stillestånd den 2 Oktober..................... 599

Svenskt landstigningsförsök i närheten af Nystad
............. 600

»                    »               vid
Helsinge..... 601

Uppsägning af stilleståndet,  den 19 Oktober 603

Striden vid Wirta bro den 27 Oktober  ......604

Nytt  stillestånd  den   19  Nov.     Svenska och

finska härens återtåg........................ 605

De inre förhållandena, 1805-1809 ........ 606

Gustaf Adolfs förtroendemän.................. 607
VII

Sid.

Tilldragelser vid vestra armén  ............... 610

Tillsättandet af en finans-komité ............. 611

Förhållandet till England...............4.....611

Ställningen i Sverige vid början af året 1809 613

Planer mot konungen.......................... 614

Vestra arméns uppbrott mot Stockholm...... 621

Statshvälfningen den 13 Mars 1809..........624

Rättsväsendet och förvattningen ........... 626

Lagstiftningen................................. 626

Lagskipningen................................. 627

Förvaltningen   ................................. 628,


Statshushållningen........................... 633

Riksskulden vid slutet af Gustaf III:s regering 633
Penningeväsendet under förmyndareregeringen 633

»     Gustaf IV Adolfs regering
....................................... 635

Jordbruket......................................643

Bergshandteringen, handeln och sjöfarten   ... 644

Krigsväsendet................................. 645

Lundthären, landtvärnet   ..................... 645

Författningar rörande krigsväsendet  ......... 647

Krigsvetenskaps-akademien, uniforms-väsendet 649
Flottan.......................................... 649

Kyrkan och läroverken...................... 651

Hertig Carls och Reuterholms religiositet ... 651

Jubelfesten 1793 ............................... 651

Gustaf Adolfs renlärighets-sträfvanden ....... 652

Läsaresektens uppträdande   .................-.. 652

De mest framstående inom det högre presterskapet
....................................... 652

Undervisningsväsendet, förhållandena vid Upsala
akademi................................. 654

Förhållandena vid Lunds akademi ........... 655

»              »de öfriga läroverken...... 658

Vetenskaperna ................................  659

Tidningslitteraturen ...........................  659

Teologien .......................................
663

Filosofien.......................................
664

Lagkunskap ;...................................  666

National-ekonomi..............................  667

Svensk historia................,................  667

Allmän historia........................,.......  667

Sid.

Kyrkohistoria, geografi, topografi,
resebeskrifningar.......................................
667

Geografiska kartor............................ 667

Naturvetenskaperna: zoologi .................. 669

Botanik, kemi och mineralogi ............ 669

Geologi, bergsvetenskap, medicin, fysik... 670

De matematiska vetenskaperna ............... 670

Krigsvetenskap.................................  670

Vitterheten.................................... 671

Svenska akademien   ........................... 671

Carl Gustaf Leopold........................... 674

Anna Maria Lenngren ........................ 676

Frans Michael Franzén........................ 679

Thomas Thorild   .............................. 679

Axel Gabriel Silfverstolpe..................... 681

Isak Reinhold Blom........................... 683

Johan Stenhammar :........................... 684

Michael Choraeus, Ulrika Carolina Widström 685

Andre Vitterhetsidkare........................ 685

Dramatik, de kungliga teatrarna ............. 686

Dramatiske författare ................,......... 687

Den vittra riktningen i allmänhet............ 689

De sköna konsterna......................... 690

Målarekonsten och någre dess idkare......... 691

Skulpturen, byggnadskonsten ................. 693

Musiken och någre dess idkare............... 694

Konungahuset................................. 696

Gustaf IV Adolf ............................'.. 696

Fredrika Dorothea Wilhelmina............... 704

Prins Gustaf.................................... 707

De öfrige medlemmarne af konungahuset  ... 709

Embetsmännen  ................................ 709

Carl Axel Wachtmeister ...................... 710

Gustaf Adolf Reuterholm..................... 712

Hans Axel von Fersen........................ 714

Fredrik Wilhelm von Ehrenheim............. 716

Johan Christofer Toll .......................... 718

Bror Cederström.............................. 721

Gustaf Wilhelm af Tibell..................... 723

Salomon Maurits von Rayalin................ 725

Samuel af Ugglas............................. 726

Carl Erik Lagerheim  ......................... 728

Christofer Bogislaus Zibet..................... 729

Återblick ...................................... 730

<chapter name="Gustaf III:s ungdom.">
<h2>1.</h2>

<h2>Gustaf III:s regering.</h2>

<h2><small>Gustaf III:s ungdom.</small></h2>

Gustaf, Adolf Fredriks och Lovisa Ulrikas äldste son, var född å Stockholms slott den 13 (24) Januari 1746. Det var då mer än sextio år sedan en svensk tronföljare föddes i Sverige, och glädjen öfver prinsens födelse röjde sig också allmänt. Den begagnades äfven för att öka Adolf Fredriks och hans gemåls popularitet, hvarföre prinsen, ännu helt späd, fick åtfölja föräldrarne under deras resor i landsorterna, för att visas för folket.

Vården om hans barndom anförtroddes åt riksrådet grefve Johan Carl Strömfelts enka, grefvinnan <i>Hedvig Eleonora Strömfelt,</i> född Wrangel, om hvilken Gustaf III i anteckningar från sin ungdom yttrat, att »hon egde denna den stora verldens ton, som ger behag åt alla åldrar. Fyratio års erfarenhet gaf henne ett anseende, som hon med lämpa visste göra gällande; ett uppförande utan tadel gaf henne rätt att af andra fordra hvad hon sjelf utöfvade och, för att fullborda hennes beröm, min mors hof var aldrig bättre i ordning, än så länge hon lefde.»

Redan vid fyra års ålder togs emellertid prinsen från fruntimrens vård och anförtroddes åt <i>Carl Gustaf Tessin,</i> som redan vid hans födelse blifvit utsedd till hans guvernör, och på hans förslag valdes grefve <i>Nils Adam Bielke,</i> en son till den år 1739 från riksrådsembetet skilde grefve Ture Gabriel Bielke, till den unge prinsens underguvernör samt dåvarande kongl. bibliotekarien <i>Olof Dalin</i> till hans lärare. Mest synes prinsen varit fästad vid Bielke, som ännu å äldre dagar åtnjöt hans fulla förtroende och om hvilken han i sina vid 19 års ålder uppsatta anteckningar skrifver: »Aldrig hade valet kunna falla på en värdigare. Han hade alla den gamla adelns goda egenskaper och få af dess fel. Jag har känt få personer, jag vågar säga ingen, med sådan rättskaffenhet, och hans omdöme var lika säkert som hans karakter rättskaffens. Han var utan fördomar, fast i motgångar, mild och mensklig, då hans fiender råkade i olycka.»

Tessin, ehuru kanslipresidents-embetet väl kunde gifva honom full sysselsättning, fann likväl tid öfrig att rätt ofta sjelf egna sig åt prinsens undervisning, hvilken han sökte göra så angenäm som möjligt. Lärjungen blef föga besvärad med egen läsning, ännu mindre med utanläsning. I dess ställe föredrog Tessin innehållet af läroböckerna, meden prinsen under afhörandet fick bläddra i kopparstick och dylikt, 
och för att åskådliggöra åtskilliga handtverk eller mekaniska inrättningar, som i läroböckerna omtalades, plägade Tessin härma dervid förefallande rörelser, handgrepp och ljud. Begåfvad med ovanligt godt minne och snabb fattningsgåfva, inhemtade prinsen på detta sätt många kunskaper, men vandes tillika från all mödosammare själsansträngning, och för att göra lärostunderna ännu mera roande gaf Tessin dem ofta formen af ett slags skådespel, till dess han märkte, att prinsen började röja sådan förkärlek för teatraliska nöjen, att den gick till öfverdrift. Denna förkärlek följde emellertid sedermera Gustaf III hela lifvet igenom. För öfrigt bör man göra Tessin den rättvisan, att om han i mycket klemade med sin unge lärjunge och äfven var alltför frikostig på beröm åt dennes goda egenskaper, försummade han icke att i sina bekanta »Bref till en ung prins» framställa och varna honom för följderna af hvad Tessin upptäckt vara hans hufvudfel — praktlystnad och en för hög tanke om sig sjelf — likasom Tessin tillika sökte genom dessa bref hos honom inskärpa gudsfruktan, dygd, rättvisa, ordning, arbetsamhet, sparsamhet, måttlighet, ståndaktighet och mod, misstroende till smicker och lismeri, gunstlingar och ögontjenare, kärlek till kunskaper och sanning, mildhet och försonlighet.

Man finner äfven, att hvarje dag börjats med läsning af ett kapitel i bibeln, jemte förklaring deröfver. Under de första åren meddelades nyttiga lefnadsregler och vackra grundsatser, iklädda fabelns drägt; längre fram berättelser ur bibliska historien samt Sveriges och andra länders häfder, korta sammanfattningar af vetenskaper och konster, af litteraturhistoria och vitterhet, samt slutligen hufvuddragen af de förnämsta embetsverk, hvilkas embetsåtgärder prinsen framdeles skulle få att öfvervaka. Särskildt uppmanade Tessin prinsen att hålla den besvurna regeringsformen och icke »högre skatta verldslig <sp>point d'honneur</sp> än en evig själavåda». I vitterhet och lärdom framhöll han ofta forntida författare såsom mönster och bad prinsen lära sig engelska såsom frihetens tungomål.

Man torde erkänna, att i allt detta röjer sig föga af den flärd, hvarför Tessin i allmänhet varit beskyld och hvari Gustaf skall varit uppfostrad. Dock har man flera skäl för antagandet, att förhållandet mellan guvernören och lärjungen icke i verkligheten varit så flärdfritt som det framträder i de tryckta brefven, likasom äfven att Tessin sjelf varit långt mera flärdfull, än dessa bref antyda.

Om Dalins inverkan på prinsens uppfostran finnes ingenting särskildt antecknadt; men man vet dock, att Dalin var den snillrikaste och en bland de kunskapsrikaste af den tidens vitterhetsidkare, samt att han förstått i hög grad tillvinna sig sin lärjunges tillgifvenhet. Hans lärometod var troligen densamma, som Tessin sjelf följde och möjligen äfven för läraren föreskrifvit. För de ovanliga kunskaper i åtskilliga ämnen, hvilka Gustaf III tidigt ådagalade, hade han väl till en stor del att tacka Dalin, likasom äfven denne tycks hos honom grundlagt den öfvervägande håg för vitterhet, hvilken följde honom lifvet igenom.

Adolf Fredrik synes icke tagit någon närmare befattning med sina barns uppfostran, men Lovisa Ulrika egnade mycken omsorg deråt, ehuru icke alltid till barnens fördel. Hon skref till sin äldste son bref, fulla af förmaningar till rättvisa, mildhet samt alla menskliga och konungsliga dygder, agade stundom kraftigt och med egen hand så väl Gustaf som hans bröder för deras oarter och fel, samt tog ej sällan parti för de kavaljerer och lärare, hvilka sökte hålla de furstliga barnen i tukt och ordning; men, å andra sidan, visade modern synnerligast mot den äldste sonen en klemighet, som hindrade honom från lekar och lifliga kroppsrörelser, hvilket hos honom framkallade en viss klumpighet i dans, fäktning och ridning. Icke heller lät hon honom förtära starka och mera närande födoämnen, hvilka hon trodde skulle förtynga hans själsegenskaper, utan ända till 14 års ålder njöt han nästan ingen annan föda än buljong, kremer och grönsaker. Äfven inbillade hon sig, att mycken sömn skulle förslappa hans själsförmögenheter och tvang honom derföre att deltaga i hennes aftonsällskap ofta till långt efter midnatt. Alla föreställningar om de ohelsosamma följderna af detta vakande voro fåfänga och prinsens svaga kroppsbyggnad erhöll således icke den styrka och spänstighet, som behöflig hvilotid och glada barndomslekar skulle hafva medfört.

Så fortgick den unge prinsens uppfostran till hans tionde år, då en förändring deri inträffade under den för hofvet och dess anhängare så olycksfulla riksdagen åren 1755 och 1756. Riksrådet grefve <i>Clas Stromberg</i> hade, vid brytningen mellan Tessin och hofvet i Januari 1754, fått öfvertaga guvernörs-befattningen; men vid den följande riksdagen förordnade ständerna riksrådet <i>Carl Fredrik Scheffer</i> till guvernör, skilde Dalin från lärareplatsen, hvilken i stället gafs åt dåvarande professorn i geometri vid Upsala akademi, <i>Samuel Klingenstierna,</i> samt ombytte äfven de hos prinsen tjenstgörande kavaljerer. Han har sjelf i sina anteckningar skildrat intrycket af dessa förändringar.

»Ehuru den olycksfulla katastrofen af 1756», heter det i dessa, »föregick under mina ögon, såg jag den endast såsom ett förvånadt barn. Jag bör dock säga, att jag, oaktadt min späda ålder, likväl kände lifligt, och att sorgen öfver förlusten af grefve Stromberg, min guvernör, och herr Dalin, min lärare, hvilka man tog ifrån mig, affekterade mig så, att jag föll i en sjukdom. Jag grät också mycket, då jag måste skiljas från min andre guvernör, grefve Bielke. Man satte i deras ställe omkring mig personer, hvilka verkligen hade erforderliga egenskaper för att uppfostra en ung prins, men saknade en väsentlig egenskap, nemligen att ega sin lärjunges förtroende. Såsom allt skedde af partianda, så hade man med flit valt folk, som för konungen voro misshagliga, och man hade tvungit mina föräldrar att mottaga dem. Följden var, att de, som lemnade mig, seende sig bortjagade af det herskande partiet, gåfvo mig på förhand de mest ofördelaktiga begrepp om de personer, åt hvilka min ledning skulle anförtros. Sådana intryck skulle nödvändigt bortskämma den bästa natur och förstöra den
grundval, som mina förra lärare hade lagt. De borde naturligtvis ha förstått detta, men de märkte det ej, ty sådan är styrkan af partiandan.»

»Jag var också till den grad förut intagen, att jag gjorde mig en förtjenst af att göra rakt motsatsen af hvad dessa herrar sade mig och ansåg, att ingenting kunde bättre bevisa min tillgifvenhet för konungen än att ständigt motsäga dem. Dertill kom, att tvänne af dessa hos mig anstälda personer voro löjliga nog, hvilka man också ombytte för andra, mindre odrägliga för konungen. Man satte i deras ställe baron <i>Axel Gabriel Leijonhufvud</i><footnote>Sedermera landtmarskalk vid 1771 års riksdag och president i Åbo hofrätt 1775, död 1789.</footnote> och grefve <i>Ulrik Barck.</i><footnote>Riksråd 1769, död 1772.</footnote> Den förre, en man full af redlighet och heder, väl lärd och kunnig i allt hvad som anstår en man af rang, var i sitt sätt att tala och vara nog mycket pretiös. Grefve Barck hade hvarken Leijonhufvuds talanger eller kunskaper, men, såsom han alltid lefvat vid hofvet och var känd af mig från min första barndom, åtnjöt han ensam mitt förtroende, emedan han var den ende, mot hvilken man ej på förhand kunnat intaga mig. Baron <i>Fredrik Sparre,</i><footnote>Riksråd 1781 och guvernör för dåvarande kronprinsen Gustaf Adolf, rikskansler 1792, död 1803.</footnote> min tredje tjenstgörande kavaljer, hade alla egenskaper nödiga för sin plats. Han var systerson af grefve Tessin. Den fjerde, grefve <i>Gustaf Fredrik Gyllenborg</i><footnote>Den bekante skalden, kansliråd 1774, död 1808.</footnote>, var då ung nog, men förtjente fyra år senare i fullt mått det förtroende, hvarmed han blef hedrad. Han bildade sig vid hofvet. Jag talar ej om hans snillegåfvor, han är tillräckligt känd genom arbeten, som skola gifva honom en af de första platserna bland vårt fäderneslands vackra snillen. Hans hjerta var lika godt, som hans hufvud utmärkt. Herr <i>Klingenstierna,</i> min lärare, nämner jag blott. Hans namn är nog kändt och lysande. Jag bör här göra en ganska uppriktig bekännelse. Jag har ej begagnat mig, såsom jag bort, af dessa personers talanger och kunskaper; men jag bör tacka himlen, att mitt hjerta ej blef fullkomligen bortskämdt genom alla min uppfostrans motsägelser. Jag tillbragte mina lediga stunder hos min mor, som, omgifven af alla dem, hvilka då framstälde sig som hofpartiet, blott underhöll samtalet med att säga det ofördelaktigaste om dem, åt hvilka min uppfostran blifvit anförtrodd. Det är naturligt, att sådana samtal skulle göra den grymmaste verkan på ett tretton års barn, som ansåg dem, hvilka så yttrade sig, för ganska hederligt folk, och som älskade sin mor, så som jag gjorde. Emellertid bör jag göra henne den rättvisan, att hon i afseende på mig aldrig visade någon feg eftergifvenhet och alltid understödde min guvernör och mina kavaljerer, då de beklagade sig. Men såsom mitt misstroende emot dem ständigt närdes, gjorde deras lexor föga intryck på mitt sinne, och de bestraffningar, hvilka de ådrogo mig, ehuru
rättvisa, tjente blott att reta mig. Förnuftet skulle småningom försvaga de intryck jag mottagit. Uppfödd i ett hof, der i dessa tider en ytterlig nedslagenhet herskade, förströddes jag icke genom lysande och lättsinniga nöjen. Hela verlden var upptagen af affärer. Samtalet hvälfde sig vanligen blott kring allvarsamma saker. Det var en lycka för mig, att jag snart märkte, det jag misstagit mig i min tanke om dem, som omgåfvo mig. Jag lärde att högakta dem.»

Man finner af denna skildring, att en mera förvänd uppfostran och en mera glädjefattig barndom än Gustafs ifrån den tid, då 1756 års ständer förändrade hela hans omgifning, knappast låter tänka sig. Skild från andra jemnåriga och från sina bröder, hvilka hade sina särskilda uppfostrare, var han nu ständigt under sina kavaljerers ögon, och mot dem hade man på förhand ingifvit honom ovilja, hvilken flitigt underhölls af hans mor. Från deras uppsigt slapp han endast de stunder, hvilka han fick tillbringa hos sina föräldrar; men här mötte honom de politiska lidelserna och bekymren tillika med ständiga anmärkningar mot de nya uppfostrare, som blifvit prinsen påtrugade. Så stäld mellan sina föräldrar och dessa af ständerna tillsatta uppfostrare, nödgades han höra och föra ett helt annat språk i drottningens än i sina egna rum. Hvad som på ena stället hos honom inskärptes såsom rätt och pligt, kallades på det andra våld och oförrätt. De, hvilka han borde akta och lyda såsom ledare och lärare, fann han af sina föräldrar och deras förtrogna klandras och bemötas som fiender. Så uppammades han till dubbelhet och förställning, och man må väl undra, att icke hela hans karakter blef förderfvad. Å andra sidan skärptes emellertid under sådana förhållanden, hans förstånd och iakttagelseförmåga; han fick tidigt begynna att bilda sig ett eget omdöme, och de anförda vid 19 års ålder af honom uppsatta anteckningarna röja ock i allmänhet en skärpa i förståndet och en omdömesförmåga, föga vanlig vid denna ålder.

Hans nye guvernör Scheffer yttrade sig också med största loford öfver hans förstånds- och snillegåfvor, hans lätta fattningsgåfva, hans ovanliga minne, hans skarpa urskiljningsförmåga, hans lifliga inbillningskraft, hans eftertanke, långt mera mogen, än man af hans ålder kunde förvänta; men, å andra sidan, klagade han öfver hans ohjelpliga lättja i alla läroämnen, som icke särskildt intresserade honom, hans osnygghet, hans omättliga begär efter läckerheter, hans qvinlighet, som fann nöje i att leka med dockor ända vid nära elfva års ålder och röjde ett slags förkärlek för fruntimmers-prydnader, hans böjelse för granna kläder, hans bristande gudsfruktan, hans högmod, hans fåfänga, hans vurm för allt teatraliskt, hans förställning, hans feghet och hans ytterliga envishet — en lista på fel och odygder, som gifver ett föga fördelaktigt begrepp äfven om prinsens föregående uppfostran.

Härvid bör dock anmärkas, att denna berättelse var af Scheffer uppsatt såsom angifvande den utgångspunkt, från hvilken hans eget arbete skulle begynna, då han mottog prinsen, och att, om också han
funnit eller trott sig finna alla de uppräknade olaterna hos den unge fursten, kunna de dock svårligen betraktas såsom verkliga karaktersfel; men äfven den nye läraren Klingenstierna afgaf vid 1756 års riksdag en berättelse om kronprinsen, som visst icke var till hans fördel. I denna berättelse heter det, att de idéer, som mest upptaga hans sinne, äro högmod, egensinne, ståt, prakt, representation och teatralisk pomp. För allt sådant var hans håg sådan, att i hans tankar allt annat fick vika för dem. Han betraktade såsom ett privilegium för sin höghet att utan hinder följa alla sådana begärelser och trodde sig bevisa sina närmaste en synnerlig nåd, när han någon gång på deras förmaningar afstod från sina egna tycken; men för det mesta ansåg han deras förmaningar såsom ett önskligt tillfälle att visa sin höghet och sitt oberoende genom att göra tvärt deremot. Skäl och förmaningar verkade aldrig något hos honom. Fruktan för straff uträttade väl något för tillfället, men intet vidare. När han var vid godt lynne, gjorde han stundom afseende på böner, såsom ett särdeles vänskapsprof för någon viss person och för att förarga andra, hvilkas böner han icke aktade. Som han hade en naturlig motvilja för alla allvarsamma sysselsättningar, hvilka icke hade något samband med hans tycken eller lekar, så måste hans undervisning ske under ett ständigt krig, då man ömsom måste använda böner och hotelser, och ändock berodde det på hans lynne för tillfället, om dessa medel verkade något eller intet.

För Klingenstierna hade emellertid af Scheffer blifvit lemnad en föreskrift, antydande att man nu ämnade göra allvar med den unge prinsens studier. Jemte religionsundervisningen, anbefalde den nye guvernören i främsta rummet historien, stats- och sedoläran, natur- och folkrätten samt att inskärpa hos den höge lärjungen, att regenter ej varit lyckliga längre, än de skyddat och bevarat de lagar, på hvilka deras makt hvilat, och att, när de icke åtnöjt sig med denna, de vanligen störtat sig sjelfva samt tvungit folket att ännu mera inskränka deras efterträdares makt, hvarpå Englands historia lemnade tillräckliga bevis att öfverväga. Då åkerbruk, handel, näringar och skeppsfart voro de förnämsta källor för ett folks rikedom och välmåga, vore det högst angeläget, att prinsen toge kännedom derom, så väl som om olika länders industri, produkter, varubyten m. m. Då de matematiska vetenskaperna lemnade den säkraste öfning till bibringande af ordning i tankeföljd och säkerhet i slutkonst, samt Klingenstierna sjelf vitsordat, att prinsen redan kunde draga full nytta af undervisningen i dessa vetenskaper, skulle han fortfara dermed, hvartill skulle läggas de första grunderna af befästningskonsten, äfvensom läraren borde meddela undervisning i experimentalfysiken.

Föreskrifter om prinsens hållande till allvarliga studier saknades således icke, men huruvida de blifvit allvarligen tillämpade kan man betvifla, om man får tro hvad prinsen sjelf uppgifvit i ett af honom författadt lustspel, »Den elfvaårige ungherrn», i hvilket han beskref huru denne utmärkte sig genom qvinlighet, prålsjuka och teatervurm;
huru guvernören varnade, men förgäfves; huru läraren, »Barbarissimus» inträdde och började förklara Cornelius, men afbröts af lärjungen, som högljudt upprepade verser ur fransyska skådespel; huru läraren då försökte med geometri, men hindrades af lärjungen medelst fortsatt uppläsning af skådespelverser; huru läraren, i förhoppning att geografien skulle vinna mer uppmärksamhet, framtog en stor jordglob, men huru ungherrn hoppade upp på densamma, utropande: »Nu skakar jag hela verlden»; huru läraren, fruktande att globen skulle brytas sönder, i stället tillgrep historiska föreläsningar, men då äfven detta misslyckades, utbrast: »Komedier, och aldrig annat än komedier!» Huru föräldrarne då inträdde, hvarvid ungherrn låtsade blifva sjuk och sprang undan; men huru likväl i slutscenen läraren berättade för guvernören att ungherrn varit utmärkt flitig. Under handskriften, daterad den 21 Juni 1756, har prinsen skrifvit: »Lika med originalet. Gustaf». Äfven denna uppsats vittnar om en ovanlig själsutveckling hos en föga mer än tioårig gosse, och huru väl han insåg sina egna fel, men också med hvilket lättsinne han betraktade dem och huru föga han aktade sin lärare samt huru litet denne vann hans tillgifvenhet genom oförtjent beröm.

Både guvernör, kavaljerer och lärare voro emellertid så missnöjde med den unge fursten, att de flera gånger ville nedlägga sina befattningar; men, fruktande att i sådant fall blifva anklagad för råd och ständer och för modern, den han mest fruktade, blef han, så snart det tycktes blifva allvar med hotelserna, eftergifvande, grät, bad och lofvade bättring, hvilken dock ej varade länge. Slutligen blef ock förhållandet anmäldt hos de kungliga föräldrarne, hvilka förekallade både den nu fjortonårige prinsen och hela hans uppvaktning samt i dennas närvaro gåfvo honom en allvarsam tillrättavisning och befalte hans omgifning att på intet sätt krusa med hans fel. Han började ock nu, ehuru visserligen endast småningom, lägga bort åtskilliga oarter och visa mera flit än förut, äfven hysa mera aktning för sina kavaljerer, sin lärare och i synnerhet för sin guvernör, som egde hans fulla förtroende och äfven visade sig på honom utöfva ett välgörande inflytande. Han började mer och mer både i ord och handling ådagalägga ett förstånd, en själsnärvaro, en uppmärksamhet mot andra, som tillvann honom både vänner och förtroende, hvarjemte han allt mer visade den varma kärlek för vitterhet och skön konst, som sedermera i så hög grad utmärkte honom.

Sedan sitt tionde år hade prinsen äfven börjat sina försök såsom författare, för det mesta på fransyska språket, på hvilket äfven den nyssnämnda i lustspelsform författade skildringen af hans förhållande till sin lärare är skrifven. För öfrigt har man af honom en stor mängd uppsatser, som tyckas tillkommit mellan hans tionde och femtonde år, såsom en fransysk afhandling om att »mensklighet är konungars förnämsta dygd», en karakteristik af Trajanus, en lefnadsteckning af Marcus Porcius Cato, samtal mellan Racine och Euripides, mellan Gustaf
Adolf och Henrik IV, mellan Ludvig XIV och Carl V, alltsamman på franska; ett minnestal öfver Sully, inskrifter öfver Gustaf I, Erik XIV, Sully m. fl. Något senare tillkommo hans minnestal öfver Dalin (död 1763) och öfver Klingenstierna (död 1765), ett dramatiskt utkast, kalladt Christina Gyllenstierna, ett par fransyska sorgespel, Henrik IV:s död och Coriolanus, en fransk heroid »Christiern II till Christiern III» samt ett poem öfver svenska drottningar. Från en ännu senare tid, ehuru före hans uppstigande på tronen, äro en af honom författad början till »Wasahusets historia», karakteristiker öfver Gustaf I, Erik XIV, Carl IX, Carl Gustaf och Carl XII, hvilken han ansåg störst under sista skiftet af sin lefnad efter återkomsten från Turkiet och för hvilken hans anteckningar i allmänhet röja mycken beundran, hvaremot de antyda en viss ovilja mot Carl XI. Gustaf I var första föremålet för hans ungdomsförtjusning, men som konung valde han helst till förebild Gustaf Adolf. En fullt kompetent domare, <footnote><i>Geijer,</i> i förordet till »Konung Gustaf III:s efterlemnade och 50 år efter hans död öppnade papper».</footnote>) som tagit noggrann kännedom om Gustaf III:s särskilda uppsatser, yttrar derom: »Allt meddelas såsom det på papperet blifvit kastadt. Pennan flyger som tanken. Och likväl har uttrycket lika mycken kraft som liflighet och ledighet. Man ser en liksom medfödd, naturlig stil, som ej behöfver fråga efter former. Det gäller om alla konungens skrifter, om hans fransyska som om hans svenska, om hans förtroliga bref, som om hans statsskrifter, ifrån hans berömdaste tal. Koncepterna visa, att de flutit obehindradt, nästan utan rättelser, ur pennan. Visserligen är stafningen i begge språken lika missvårdad och röjer ett stort fel i första undervisningen; men detta fel var långt ifrån sällsynt i denna tidens uppfostran. Man finner ibland konungens fransyska korrespondenter flere, som ej stafva mycket bättre än han, och den stora verlden tycktes anse sig upphöjd öfver ortografiens pedanteri, som öfver många andra borgerliga band.»

Denna bristande kunskap i stafningskonsten har ofta blifvit anförd såsom bevis på ytligheten af Gustaf III:s bildning, och onekligen vittnar den, att denna del deraf ej blifvit så vårdad som sig bort. Att af hans stafning sluta till beskaffenheten af hans bildning, vore emellertid orättvist, då dels, såsom Geijer anmärkt, rättstafningen den tiden i allmänhet inom de högre stånden betraktades såsom ett pedanteri, dels det svenska stafningssättet då ännu var så litet bestämdt, att af de många vittra författare, som uppträdde under Gustaf III:s regering, ej funnos två, som stafvade språket fullt lika. Man bör ock ej glömma, att om Gustaf III stafvade svenskan illa, fans dock ingen, som uttryckte sig bättre på detta språk än han.

Hans snillegåfvor vunno ock det erkännande och hans vunna bildning ansågs så tillräcklig, att, när han fylt sitt sextonde år och för första gången gått till skrift, ständerna under våren 1762 afskedade hans guvernör och öfriga omgifning samt medgåfvo, att han, för inhemtande
af närmare kännedom om statsärendena, borde bevista rådets, kollegiernas och några andra embetsverks sammanträden, dock utan att deltaga i öfverläggningarne och besluten. Tillika blef han kansler för Upsala akademi och öfverste för ett regemente.

Sedan fred blifvit ingången med Preussen i Maj 1762, önskade kronprinsen få ingå i preussisk tjenst för att under sin morbror Fredrik II:s, den tidens störste härförares ledning lära sig krigareyrket; men ständerne, som förmodligen fruktade, att han af den enväldige preussiske konungen skulle inhemta alltför mycken smak för enväldet, möjligen äfven för krig, afslogo hans af föräldrarne understödda begäran, under förevändning att tronföljarens dyrbara person icke borde blottställas för lifsfaror, hans värdighet icke nedsättas genom lägre befäl i en främmande här och den fattiga staten icke betungas med kostnaderna för hans utrustning och resa.

Han stannade således i Sverige, der han från denna tid började vinna allt större betydenhet äfven i politiskt hänseende, såsom i föregående del är visadt. Men i samma mån började han ock finna beroendet af modern allt tyngre och känna en allt lifligare önskan att frigöra sig från hennes tryckande välde. Han började derföre nu visa sig mera villig att ingå den förbindelse med danska prinsessan Sofia Magdalena, som i bådas barndom blifvit aftalad mellan båda regeringarne, men mot hvilken hans föräldrar visat den mest bestämda motvilja, hvilken han dittills äfven sjelf delat. Vid 1765 års riksdag bragtes frågan åter till tals och understöddes af båda partierna, hvilket eljest var så högst sällsynt. Hattarne ville nemligen upprätthålla förlofningen, såsom under deras inverkan ingången, och Mössorna till följd af gammal benägenhet för Danmark, båda partierna för att dymedelst betrygga freden. Ständerna anhöllo derföre formligen hos konungen om förmälningens snara verkställande, men både Adolf Fredrik och i synnerhet Lovisa Ulrika satte sig ihärdigt deremot. Då vidtog prinsen en åtgärd, hvilken han i det längsta undvikit, att sjelf hos sina föräldrar anhålla om giftermålets fullbordan, såsom öfverensstämmande med hans egna önskningar. Adolf Fredrik gaf nu med sig, men Lovisa Ulrika fortfor att vägra ända till dess det allmänna missnöjet häröfver gaf sig så tydligen tillkänna, att hon slutligen nödgades gifva efter.

Förmälningstiden blef nu utsatt, och det beslöts att prinsen skulle fara till Helsingborg och på dervarande hamnbrygga mottaga den ankommande bruden. Under färden fram och tillbaka förvärfvade han mångenstädes folkets tillgifvenhet genom sin ovanliga förmåga att tjusa dem han ville vinna, men väckte äfven stundom missnöje genom den prakt och ståt, hvarmed han uppträdde eller ville uppträda.

På Helsingborgs brygga stod sålunda en vacker solskensdag kronprinsen, omgifven af ett talrikt och lysande följe, medan prinsessan steg ombord i Helsingör på en praktfull slup, hvilken, förd af 36 roddare, styrde öfver till svenska sidan, beledsagad af mer än 30 andra farkoster, präktigt utsirade och förande en mängd danska ädlingar med
deras fruntimmer, under det kanonerna dånade från alla stränder och fartyg. »Jag har», skref kronprinsen kort derefter, »aldrig sett någonting skönare», och de honom åtföljande svenskarne kunde ej nog uttala sin förtjusning öfver det hänförande uppträdet. Med den mest förekommande artighet mottog prinsen sin brud, som ock i flera hänseenden var mycket behaglig, växten hög och välbildad, hållningen ädel, ansigtet vackert, ehuru ej skönt i en mera egentlig mening, ögonen stora och blå samt hela personligheten vittnande om mildhet, lugn och blygsamhet, hvilken dock nog mycket öfvergick till en blyghet, en försagdhet, som stundom liknade stelhet. Det bästa förhållande rådde emellertid mellan de unga trolofvade, så att äfven prinsessans danska följeslagare voro fullt belåtna med prinsens sätt emot henne.

Hemvägen togs öfver Göteborg och Örebro samt tillryggalades under många högtidligheter. Efter några dagars vistelse på Carlberg och Drottningholm höll prinsessan den 5 November 1765 sitt intåg i Stockholm och samma dag förrättades vigseln i slottskapellet. Sedermera vistades det unga hofvet, så ofta prinsen det kunde, på Ekolsund, der han kunde undandraga sig moderns besvärande uppsigt och der han ock, omgifven af en yster ungdom, tillstälde alla slags förlustelser. Förhållandet mellan honom och hans gemål blef dock ej så innerligt, som början tyckts lofva, och vi få framdeles, vid teckningen af Gustaf III:s familjförhållanden, flera tillfällen att dit återkomma.

Det allt lifligare intresse, hvarmed kronprinsen omfattade de politiska förhållandena, hans yrkande på en statshvälfning, hvilken, understödd af franska regeringen, skulle förändra regeringssättet, hans inverkan på ständernas sammankallande 1769 och verksamhet under riksdagen hafva vi i föregående del omtalat, likasom äfven att han, åtföljd af sin yngste bror Fredrik Adolf och sin förre guvernör Carl Fredrik Scheffer, var stadd under en utrikes resa och befann sig i Paris, då Adolf Fredriks död inträffade.

Kronprinsen eller »grefven af Gotland», som han kallade sig under denna resa, hade, efter ett besök i Köpenhamn, der han ej ens lyckades bringa å bane något samtal om statsärenden, och efter någon tids vistelse vid åtskilliga smärre tyska hof, den 4 Februari 1771 inträffat i Paris, der han fann ledningen af Frankrikes yttre politik ej längre innehafvas af hertigen af Choiseul, hvilken råkat i ovänskap med den rådande kungliga älskarinnan, madame Du Barry, och blifvit förvisad till ett af sina gods — ett svårt slag för den svenske kronprinsens förhoppningar om fransyskt understöd vid en blifvande statshvälfning, hvilket han väl visste sig af Choiseul kunnat påräkna. Han blef emellertid med största välvilja mottagen vid franska hofvet samt skördade så väl der som öfver allt, der han uppträdde, det största bifall för sin älskvärdhet, sin qvickhet och sin fina takt; men hans besök i Frankrike tycktes dock ej blifva annat än en förlustelse, då underrättelsen, att den så allmänt omtyckte kronprinsen genom sin faders död blifvit Sveriges konung, gaf förhållandena en annan vändning.
</chapter>
<chapter name="Början af Gustaf III:s regering.">
<h2>Början af Gustaf III:s regering.</h2>

Samma qväll Adolf Fredrik dog, den 12 Februari 1771, sammanträdde rådet för att taga styrelsen om hand. Med stöd af regeringsformens föreskrift, att »ny konung icke finge träda på tronen, innan han vid ständernas sammankomst sin försäkran från sig gifvit», hade rådet kunnat uppskjuta kronprinsens erkännande för konung till dess han hemkommit och afgifvit sin konungaförsäkran; men det dåvarande rådet, som för kronprinsen hyste uppriktig tillgifvenhet, ansåg den ed, han såsom kronprins afgifvit att iakttaga den gällande statsförfattningen, vara tillfyllestgörande för tillfället, hvarföre det redan följande morgon lät utropa Gustaf III till konung och aflade trohetsed åt honom i närvaro af alla i hufvudstaden befintliga embetsverk och myndigheter, som för detta ändamål uppkallades till slottet. Med detsamma utfärdades ock kallelse till rikets ständer, att sammanträda 4 månader derefter, den 13 Juni 1771, och tillika uppsattes en kort konungaförsäkran att tills vidare gälla, med hvilken generallöjtnanten Per Scheffer, en yngre broder till riksråden Carl Fredrik och Ulrik Scheffer, sändes till Paris för att erhålla den nye konungens underskrift.

Denne befann sig om aftonen den 1 Mars på operan i Paris, då budskapet om faderns död till honom framfördes. Carl Fredrik Scheffer skyndade genast till Versailles, der franska hofvet vistades, och fick der företräde hos Ludvig XV, ehuru denne redan gått till sängs. Efter denna oväntade underrättelse fingo underhandlingarna, hvilka dittills gått mycket trögt, en lifligare fart, i följd af den nye konungens närvaro i Frankrike, ehuru de icke utföllo så, som troligen hade skett, om Choiseul ännu haft ledningen deraf. Franska regeringen erbjöd icke nu sitt understöd åt någon statshvälfningsplan, men samtyckte att utbetala de innestående subsidierna, hvilket Choiseul vägrat, och hvilka nu skulle, i öfverensstämmelse med det 1764 träffade aftalet, utgå med 1 1/2 million livres årligen, utan vilkor af något nytt förbund. Tillika utnämndes en ny ambassadör i Sverige, hvartill utsågs grefve <i>de Vergennes,</i> en af Frankrikes mest framstående diplomater, hvilken förut såsom dess sändebud i Turkiet med skicklighet och framgång kämpat mot den ryska politiken.

För tillfället synes ock Gustaf III icke haft i sinnet någon statshvälfningsplan, som i främsta rummet skulle blifvit riktad mot det honom tillgifna rådet; men han var synnerligen angelägen att försäkra sig om Frankrikes vänskap för att ega dess skydd mot Ryssland, hvars inflytande han befarade kunna komma att bringa Mössorna åter till styret och hvilket han väl visste skulle motsätta sig hvarje hans försök att utvidga sin myndighet. Han hade således alla skäl till belåtenhet med den nu träffade öfverenskommelsen.

Hans första meddelanden till de hemmavarande efter underrättelsen om dödsfallet vittna om det djupa intryck, han deraf erfarit, samt
hedra honom både såsom menniska och som konung. Redan den 3 Mars skref han till Nils Bielke, då öfverstemarskalk, och besvor honom att egna all möjlig omsorg om enkedrottningen under hennes djupa sorg, samt ålade honom tillika att undvika all onödig kostnad, allt utseende af yppighet och afskeda den franska teatertrupp Adolf Fredrik underhållit. »Jag vill», tillägger han, »undvika allt öfverflöd och har föresatt mig att aldrig falla staten besvärlig med penningefordringar».

Den 12 Mars ankom generallöjtnant Scheffer till Paris med rådets förslag till konungaförsäkran. Det innehöll i korta ordalag ett högtidligt löfte att styra riket efter Sveriges lag och regeringsformen af år 1720, samt att såsom fiende och förrädare anse en hvar, som sökte åter införa det oinskränkta enväldet. Denna förbindelse undertecknades af konungen den 15 Mars och hemsändes; men hans egen hemresa fördröjdes dels af de ännu pågående underhandlingarna, dels af en sjukdom som träffat prins Fredrik Adolf, så att konungen först den 25 Mars lemnade Paris. Återvägen togs genom Belgien och Tyskland, der konungen, på inbjudning af sin morbroder Fredrik II, gjorde denne ett besök i Berlin och fick afhöra hans råd att söka åstadkomma en förlikning mellan de stridande partierna i Sverige, samt hans varningar att icke trotsa Rysslands mäktiga kejsarinna. Något hjertligare förhållande emellan båda konungarne blef dock ej en följd af detta besök, utan snarare ökadt ömsesidigt misstroende. Från Berlin fortsattes resan öfver Stralsund till Carlskrona, der konungen inträffade den 20 Maj och der han möttes af sin broder, prins Carl, jemte några af riksråden, samt dröjde några dagar, hvarefter han, med vida mindre antal hofvagnar och betjening, än under kungliga resor förut varit vanligt, reste till Stockholm, besökte under vägen större allmänna inrättningar, underrättade sig om folkets belägenhet, bar en enkel drägt och uppträdde i allmänhet på ett sätt, som tillvann honom allas tillgifvenhet. Först den 30 Maj ankom han till Stockholm.

Der hade partistriden och riksdagsförberedelserna redan begynt. Mössorna, sedan föregående riksdagen förbittrade mot dåvarande kronprinsen, som nu blifvit konung, uppträdde såsom hans förklarade fiender och skola drifvit hatet ända derhän att hafva sökt mot honom uppställa hans broder Carl, hvilken dock visade sig så pålitlig, att konungen i ett bref till Nils Bielke från Brüssel den 1 April skref: »Min bror Carls förhållande är beundransvärdt och ingifver mig äfven en beundran och en tacksamhet, som aldrig skola utplånas ur mitt hjerta. Det är han, som sätter kronan fastare på mitt hufvud». Denna hätskhet hos Mössorna förmådde Hattarne att sluta sig närmare så väl till hvarandra som till konungen, ehuru i sjelfva verket söndring rådde äfven inom dem, då några och bland dem åtskilliga inom det dåvarande rådet uppriktigt slutit sig till konungen och äfven voro villige att tillägga honom ökad myndighet, hvaremot andra och främst bland dem Fersen endast för tillfället förenade sig med konungen för att hindra Mössorna att komma till makten, men för öfrigt ville behålla
regeringssättet oförändradt, så väl som Hattarnes derunder följda system att stödja sig vid Frankrike, för att med dess tillhjelp kunna skydda Sveriges sjelfständighet mot Ryssland. Frankrikes stöd sökte således både de konungske och de gamle Hattarne, och båda sökte det såsom ett värn för Sveriges sjelfständighet mot dess mäktigaste granne; men de förre sågo tillika i fransyskt bistånd och franska penningar en utväg att öka konungamakten, de senare ett medel att upprätthålla sitt riksdagsvälde. Båda täflade också ifrigt om försteget i franska hofvets förtroende och efter Choiseuls fall tycktes Fersen, som ock var personligen långt mera ansedd än Sinclair, det kungliga partiets ledare inom rådet, haft mera framgång, att döma efter den riktning underhandlingarna togo, ehuru de leddes af Gustaf III och Scheffer samt konungen genom sin närvaro i Frankrike betydligt inverkade derå. En hufvudsaklig anledning, hvarföre han åtminstone tills vidare frånträdt tanken på en statshvälfning, synes ock varit, att han ej nu kunde påräkna Frankrikes bistånd för dess tillvägabringande. I följd häraf kunde också nu båda afdelningarna af hattpartiet förena sig med hvarandra och med konungen, och dennes främste män, riksråden Sinclair, Hiärne, Stockenström, Bielke, Ulrik Scheffer och Schwerin, rådplägade i all endrägt med Fersen, öfverste Johan Didrik Duvall, kammarherren Johan Jennings, hofmarskalken Fredrik Ulrik von Rosen och andra Hattarnes ledare, hvarvid Fersen sjelf föreslog, att ledningen af deras gemensamma riksdagstaktik skulle lemnas åt Sinclair.

Nu började ock de vanliga riksdagsförberedelserna, och första omsorgen blef, såsom vanligt, att skaffa penningar till att uppköpa fullmakter och inverka på valen. Det franska hofvet hade hos handelshuset Grill innestående en half million daler s. m. i statskontorets obligationer, hvilka det fått till betäckande af sin fordran hos Adolf Fredrik och Lovisa Ulrika, och dessa värdepapper stäldes af Barthélemy, som efter grefve de Modènes afresa förestod franska beskickningen, till partiets tjenst. På detta sätt samt med tillhjelp af Fersens och Grills enskilda kredit fick man penningar till de första utgifterna. Enligt Fersens önskan hade Duvall åtagit sig högsta förvaltningen af kassan och fick äfven behålla den, oaktadt snart från Versailles kom befallning, att Frankrikes penningar skulle användas efter Ulrik Scheffers godtfinnande, hvilken ock rådfrågades om penningeutgifterna. Fersen sjelf höll sig tillbaka så mycket som möjligt.

Mössorna hade likaledes börjat upphandla fullmakter och penningar dertill förskötos af ryske och engelske ministrarne <i>Ostermann</i> och <i>Goodricke.</i> Den danska regeringen åter, som nu stod under Struensees ledning, visade sig ovillig att blanda sig i Sveriges inre förhållanden. Den förklarade sig visserligen benägen att efter aftal bidraga med sin tredjedel till de utgifter, hvilka den under föregående året öfverenskomna planen fordrade, men ville derutöfver icke deltaga i några riksdagsutgifter. Mot riksdagens början kom ock såsom dansk minister hit en baron <i>Guldencrone</i> med befallning att hålla sig utanför
riksdagsstriderna. Äfven England visade mindre håg än förut för deltagande i dessa, som voro af vida större vigt för Ryssland än för England. Mössornas ledare hade till riksdagsförberedelser begärt 56,000 pund sterling, men Goodricke fick ej använda mer än 25,000 pund, hvilket förorsakade Ostermann en icke ringa förlägenhet. Emellertid begagnades tryckpressen äfven med mycken framgång af Mössorna, som nu voro de anfallande. Statshushållningen var åter hufvudföremålet för anfallen och lemnade äfven rikliga anledningar dertill, hvilka Mössorna ej försummade att både använda och öfverdrifva. Så, för att visa Hattarnes slöseri, utkom en förteckning på alla af sista riksdagen beviljade utgifter, hvilken, lång i sig sjelf, blef ännu längre derigenom, att åtskilliga utgifter upptogos mer än en gång och att sådana, som grundade sig på föregående ständers beslut, äfven sattes på den sista riksdagens räkning. Tillika gjorde man ett sammandrag af de många beskyllningar, Nordencrantz i sina digra och tunglästa böcker framkastat mot förvaltningen af statens och bankens medel, och hvilka hans stora anseende för grundlighet och insigt gjorde trovärdiga och trodda.

Genom allt detta och hvarjehanda tillställningar i öfrigt fingo Mössorna öfvervigten vid riksdagsmannavalen för hufvudstaden, så att af dess tio riksdagsmän sju voro Mössor, och äfven i landsorterna återvaldes flere Mössor från 1765 års riksdag, hvilka blifvit förbigångne 1769. Striderna vid riksdagsmannavalen synas ock vid detta tillfälle varit häftigare än någonsin förut. I städerna förbittrades de af den gamla afvogheten mellan magistrat och borgerskap, mellan handlande och handtverkare, öfver allt af partiilska, enskild fiendskap och afund. Mutor och traktering, hotelser och rättegångar, förtal och löften — allt användes för att gifva seger åt det ena eller andra partiet.

Midt under jäsningen i följd af dessa strider inträffade konungen i hufvudstaden den 30 Maj, och den 7 Juni infann sig der den nye franske ambassadören grefve <i>de Vergennes;</i> men han medförde ingen betydande kassa, och Hattarne lyssnade derföre villigare till ett af Carl Fredrik Scheffer framstäldt förslag att under konungens bemedling söka bilägga striden mellan båda partierna, hvilket äfven öfverensstämde med den franske ambassadörens instruktioner. Man måste likväl, för att göra Mössorna villiga att ingå på ett sådant förslag, icke lemna dem segern vid de förestående talmans- och utskottsvalen, och härtill försköt Vergennes alla de 200,000 livres han medfört, hvarjemte konungen drog vexlar till ett belopp af 500,000 livres på ett franskt handelshus, som lofvat förskjuta penningar på de franska subsidierna.

Konungens förhållande efter sin hemkomst var i hög grad egnadt att tillvinna honom tillgifvenhet och förtroende. När han den 3 Juni tog sitt inträde i rådkammaren, uttalade han sin föresats att alltid följa goda råd och flitigt bevista rådets förhandlingar. Tre dagar i veckan hade hvilken som helst öppet tillträde till honom, och alla visade han samma vänlighet, utan afseende på hvilket parti de tillhörde. Härigenom blef han också mycket lämpligare att medla mellan partierna och
söka återställa den så länge störda freden inom riket samt med detsamma göra slut på de utländske ministrarnes inflytande.

Nu tillvägabragtes ock det s. k. kompositionsförsöket, som vid riksdagens början mycket omtalades. Uppslaget dertill skedde af riksrådet Hiärne, som för sin f. d. embetsbroder Carl Funck framstälde konungens önskan och försäkrade om Hattarnes böjelse för en förlikning. Funck gaf ett beredvilligt svar, i hvilket äfven några andra af Mössornas ledare instämde; men då Fersen, enligt erhållet uppdrag af konungen, besökte de ryske och engelske ministrarne för att äfven vinna deras bifall, röjde de ingen benägenhet. De misstänkte, allt det endast var en list för att från dem aflägsna deras anhängare, och fruktade, att om partistriden upphörde, skulle konungen allt för mycket få öfverhanden. De kunde dock ej öppet sätta sig emot ett förslag, som hade ett så vackert syfte — i synnerhet som de för tillfället voro utan penningar, men fordrade att platserna i rådet skulle delas jemt mellan båda partierna.

På detta sätt kom verkligen den 12 Juni, dagen före riksdagens öppnande, en underhandling till stånd mellan Hattarne, grefve <i>Fredrik Axel von Fersen,</i> förre presidenten i kammarkollegium <i>Carl Fredrik von Höpken</i> och öfversten friherre <i>Johan Didrik Duwall,</i> samt Mössorna, landshöfdingen friherre <i>Carl Johan Ridderstolpe,</i> generalmajoren <i>Ture Gustaf Rudbeck</i> och generalmajoren <i>Carl Fredrik Pechlin,</i> på slottet i konungens och prins Carls närvaro, då man sökte på förhand utjemna de tvistefrågor, som kunde motses vid den förestående riksdagen. Den första, huruvida någon förändring borde ega rum i regeringssättet, afgjordes så, att den konungaförsäkran, som 1751 blifvit förelagd Adolf Fredrik, skulle bibehållas oförändrad; men i de öfriga frågorna, rörande den utländska politiken, rådets sammansättning, val af talmän och utskottsledamöter m. m., kunde någon öfverenskommelse ej bringas till stånd, emedan, så länge ettdera partiet hade någon utsigt att vinna fullständig öfvervigt vid riksdagen, ville man ej förbinda sig till några eftergifter, och man beslöt derföre att först afbida utgången af talmans- och utskottsvalen, innan något vidare steg togs för kompositionen.
</chapter>

<chapter name="Riksdagen 1771, 1772.">
<h3>Riksdagen 1771, 1772.</h3>
Å den utsatta dagen, den 13 Juni 1771, samlades ständerna i Stockholm, och första tillfället för partierna att mäta sina krafter blefvo, såsom vanligt, talmansvalen.

Inom <i>borgareståndet</i> kom striden till utbrott redan vid ståndets första sammanträde, då Hattarne, som fått de flesta bland de många omtvistade riksdagsmannavalen af embetsmyndigheterna afgjorda till sin fördel, yrkade att inga andra än de, som egde lagliga fullmakter, borde få deltaga i talmansvalet, hvaremot Mössorna påstodo, att antingen ingen borde uteslutas och ingen pröfning af fullmakternas laglighet ske
förr än ståndet fått en talman, eftersom ingenting dessförinnan kunde afgöras, eller ock att så väl innehafvare af öfverklagad fullmakt som den klagande borde från valet uteslutas. Härom tvistades nu hela dagen så häftigt, att det flera gånger öfvergick till handgripligheter, då hattar, stälda på bordet för att insamla röster, kullslogos, röstsedlar rycktes ur händerna på de röstande samt kastades på golfvet, och »öfverljudt skreks på våld». Slutligen antog man dock ett medlingsförslag, att 13 bland de närvarande, hvilkas riksdagsmannarätt varit mest omtvistad, uteslötos från deltagande i omröstningen, hvarefter denna utföll så, att borgmästaren i Stockholm <i>Carl Fredrik Sebaldt,</i> som vid 1765 års riksdag af de då segrande Mössorna valdes till talman, nu å nyo dertill utsågs, med 72 röster mot 55, som tillföllo Hattarnes kandidat, borgmästaren i Landskrona Arvid Schauw.

I <i>bondeståndet</i> uppstod likaledes en liflig tvist om hvilka borde anses berättigade att deltaga i talmansvalet eller icke. Här kom man omsider till det beslut, att endast de, som egde ostridiga fullmakter, skulle få deltaga i omröstningen, hvilken den 14 Juni utföll så, att <i>Josef Hansson</i> från Elfsborgs län, som af Mössorna vid 1765 års riksdag varit vald till talman, men om hvars valbarhet till riksdagsman sedermera uppstått tvist, hvilken af rådet blifvit afgjord så, att Josef Hansson såsom innehafvare af säteriegendom förklarats icke böra räknas till bondeståndet, nu icke desto mindre valdes till talman med 84 röster mot 61, som tillföllo Hattarnes kandidat Lars Thorbjörnsson, hvilken under sista delen af 1769 års riksdag efter Olof Håkanssons död fört klubban inom ståndet.

I <i>presteståndet</i> blef striden mindre bullersam än hos borgare och bönder, men så mycket segare, emedan partierna här voro så jemnstarka, att, såsom vid den slutliga omröstningen visade sig, utgången berodde på en enda röst. Efter flere dagars tvister blef nemligen den 19 Juni Mössornas kandidat, biskopen i Skara <i>Anders Forssenius,</i> vald till talman med 34 röster mot 33, som tillföllo Hattarnes, biskopen i Linköping Petrus Filenius.

Samma dag skedde äfven hos <i>adeln</i> valet af landtmarskalk. Mössornas kandidat var här landtmarskalken vid 1765 års riksdag Ture Gustaf Rudbeck, mot hvilken hofvet och Hattarne önskade uppställa det senare partiets förste man Fersen; men han, som väl visste sig vara misstrodd af hofvet och sjelf misstrodde dess maktutvidgningsplaner samt dessutom kommit i ovänskap med bröderne Scheffer, som nu egde konungens närmaste förtroende, vägrade bestämdt att mottaga landtmarskalksstafven och gaf tillika tillkänna sitt beslut att nedlägga det befäl öfver gardet han innehaft alltsedan 1756 års riksdag. Konungens val föll då i stället på öfverkammarherrn friherre <i>Axel Gabriel Leijonhufvud,</i> som varit en af de år 1756 honom påtrugade kavaljerer, men likväl i denna egenskap vunnit hans aktning och förtroende samt äfven var allmänt högaktad for redbarhet och rättrådighet, ehuru alltför litet hemmastadd i riksdagsärenden, emedan han aldrig visat
någon håg för deltagande i partistriderna. Han segrade emellertid nu vid landtmarskalksvalet med 523 röster mot 450, som tillföllo Rudbeck.

Talmansvalen i borgare- och bondestånden hade sålunda utfallit till Mössornas fördel, hvartill ytterligare kom, att assessorn <i>Johan Odelius,</i> en ifrig Mössa, valdes till bondeståndets sekreterare; men deremot hade Hattarne segrat hos adeln, och inom presteståndet voro partierna så jemnstarka, att beslutens bestämmande kunde bero af en enda röst. Under sådana förhållanden blefvo båda partierna mera benägna för den föreslagna kompositionen, hvilken ock afslöts den 27 Juni i konungens närvaro, »på heder och tro», under vilkor att statsförfattningen skulle lemnas orörd och ingen förändring göras i 1751 års konungaförsäkran; att fred och vänskap skulle underhållas med alla främmande makter och inga förbindelser ingås, som kunde väcka kallsinnighet hos någon annan makt; att inga förföljelser skulle anställas och inga undersökningar sträcka sig längre tillbaka än till slutet af sista riksdagen, samt att två af de då afskedade riksråden skulle genast inkallas i rådet för att fylla der befintliga ledigheter, hvarjemte konungen å rådets vägnar försäkrade, att vid riksdagens slut skulle, genom några dåvarande riksråds afgång, tillträde till rådet beredas för några ytterligare af mösspartiet. Hvad åter beträffade riksdagens förhandlingar, förbehöll sig hvartdera partiet frihet att söka vinna öfverhanden; men man lofvade, att det parti, som i ett stånd segrade vid elektorsvalen, skulle ur motpartiet välja en tredjedel af hvarje utskotts ledamöter.

Konungen trodde sig sålunda hafva icke så litet närmat partierna till hvarandra och gaf äfven en antydning härom i det berömda tal, hvarmed han den 25 Juni öppnade riksdagen och hvari, efter en erinran om sin hädangångne fader och om anledningen till ständernas sammankomst, han yttrade om sin egen ställning: »Född och uppfödd ibland eder, har jag allt ifrån de spädaste år lärt att älska mitt fädernesland, att anse för den största lycka att vara svensk och den största ära att vara den förste medborgaren ibland ett fritt folk. Alla mina begär äro uppfylda, då rikets sällhet, sjelfständighet och ära genom edra beslut tillskyndas, beredas och befästas. Att regera öfver ett sällt folk är min största önskan, att styra ett fritt folk högsta målet för min ärelystnad. Tron icke, gode svenske män, att detta är blotta ord utan mening: det är hvad mitt hjerta tänker, ett hjerta brinnande af den lifligaste kärlek för äran och fäderneslandet, som är för högmodigt att lofva hvad det icke vill hålla och för uppriktigt att säga hvad det ej tänker. Jag har sett flera länder, jag har lärt känna flera folkslags tänkesätt, regeringsart, seder, större och mindre välstånd. Jag har funnit, att hvarken oinskränkt välde, prakt och yppighet, för sträng sparsamhet eller penningeskatter utgöra lycka eller förnöjsamhet, der kärlek för fäderneslandet, der enighet saknas. Det ankommer derföre på eder att blifva det lyckligaste folk på jorden. Låtom detta riksmöte blifva evärdeligen utmärkt i våra tidböcker genom uppoffrande af allt hat, alla egna afsigter för det allmännas väl. Jag skall bidraga, så mycket
på min personliga del ankommer, att samla edra strödda sinnen, förena edra åtskilda hjertan, för att sluta i en lycklig stund för riket detta riksmöte, till hvars begynnelse jag önskar eder den Högstes välsignelse.»

Detta tal, det vältaligaste och vackraste som hörts från tronen sedan Gustaf Adolfs afskedstal före afresan till Tyskland, gjorde ock det lifligaste intryck, och ständerna skyndade att besluta dess tryckning och utdelande till hvarje socken i riket.

Den enighet, hvartill konungen så vältaligt uppmanat och hvilken han trott kompositionen kunna bereda, ville dock ej infinna sig. De ryske och engelske ministrarne funno den ingalunda lämplig för sina afsigter, och den stora skara riksdagsmän, för hvilka partistriderna varit en indrägtig inkomstkälla, ville lika litet se dem upphöra. Dessutom hade den gamla striden mellan adeln och de ofrälse stånden börjat under och efter sista riksdagen föras med allt större bitterhet. De synnerligast inom borgare- och bondestånden rådande Mössorna ville ej underkasta sig en öfverenskommelse, ingången af några adeliga partiledare och genom hvilken de ansågo sig beröfvade en säker framgång vid riksdagen. Denna öfverenskommelse var, sade de, träffad mellan partiledare å riddarhuset endast för att få dela makten sig emellan och tillbakavisa de ofrälse ståndens rättmätiga fordringar. I en mängd stridsskrifter framstäldes derföre kompositionen såsom »en riksförderflig enighet» och i synnerhet klandrades den såsom ett sätt att undandraga brottslige styresmän deras välförtjenta straff, hvilket partiilskan ej kunde smälta.

Mössorna begagnade ock sin öfvervigt inom borgare- och bondestånden att vid fullmaktsgranskningen befria sig från åtskilliga för dem misshagliga personer, utan afseende på, om dessas fullmakter voro af regeringen godkända eller icke, och äfven inom presteståndet, ehuru först efter långvariga strider, begagnades denna granskning att betrygga Mössornas seger. När nu ändtligen fram i Juli månad fullmakternas granskning var slutad, så att utskottsvalen kunde begynna, visade det sig genast huru föga samvetsgrant man iakttog det vid kompositionen träffade aftal. I stället att i sekreta utskottet låta en tredjedel af ledamöterna tagas från motpartiet, insatte borgareståndet der ingen enda af hattpartiet, hvarefter äfven adeln förklarade sig fritagen från det utfästa vilkoret, men insatte dock fyra bland Mössornas mest ansedde ledare, Ridderstolpe, Rudbeck, kammarherrn Fredrik Ulrik von Essen och bruksegaren Clas de Frietzky. Till gengäld läto ock presterne fyra Hattar, dock bland de mindre betydande inom ståndet, inkomma i utskottet, der emellertid Mössornas öfvervigt nu var gifven.

I öfverensstämmelse med kompositionen föreslog dock generalmajor Christian Joachim Klingspor den 20 Juli å riddarhuset, att de vid föregående riksdagen entledigade riksråden skulle försäkras om ständernas förtroende och de två äldste bland dem kallas att i rådet intaga de rum, som blifvit lediga genom riksrådet Carl Otto Hamiltons död i April 1770 och Hans Henrik von Liewens utnämning till
generalguvernör i Pomern. I följd häraf utfärdades ock, på ständernas begäran, af konungen kallelsebref till riksråden <i>Adam Horn</i> och <i>Per Kalling,</i> af hvilka den förre åter inträdde i rådet den 22 Augusti och den senare den 3 September.

Den 13 Augusti meddelade konungen sekreta utskottet att han utsatt den 24 September till sin kröningsdag, och utskottet skyndade att gifva stånden del af detta tillkännagifvande. Adeln biföll genast den utsatta kröningsdagen, men de ofrälse stånden återförvisade ärendet, med förklaring att de icke kunde yttra sig om tiden förr, än sekreta utskottet dragit försorg om konungaförsäkran. Till dennas granskning utsåg ock utskottet nu en beredning af sexton bland sina ledamöter, jemte fyra, valde af bondeståndet, hvilken beredning fram i September tillvägabragte ett förslag, som i Adolf Fredriks konungaförsäkran införde tre ändringar af vigt: att konungen skulle förpligta sig att <i>oafbrutet</i> regera, att han skulle förklara sig benägen att alltid instämma med riksens ständer, hvarvid ordet »samteliga» blifvit uteslutet för att gifva stöd åt det redan vid riksdagen å bane bragta yrkandet, att tre stånds beslut i allt skulle vara gällande, samt att vid befordringar till embeten afseende skulle fästas icke vid någons »förvärfvade gunst, karakter, stånd och anseende», utan <i>endast</i> vid skicklighet och förtjenst, der orden »karakter, stånd» voro tillagda och »endast» insatt i stället för »förnämligast», såsom lydelsen varit i Adolf Fredriks försäkran så väl som i regeringsformen. Förändringarna hade blifvit tillvägabragte af de ofrälse Mössorna för att minska adelns företrädesrättigheter; men härigenom blef det ock för adeln en ståndssak att motsätta sig dessa förändringar, som för öfrigt äfven voro vidtagna i strid mot den ingångna kompositionen.

Utskottsberedningens förslag öfverlemnades till granskning af en stor deputation, bestående af sekreta utskottet, förstärkt med 25 bönder, inom hvilken nya yrkanden framstäldes af de ofrälse ståndens ledamöter, synnerligast om gemensamma privilegier för de tre ofrälse stånden eller »odalstånden», såsom de nu begynte kallas. Ombud från dessa tre stånd sammanträdde till gemensamma öfverläggningar om de privilegier, hvilka de borde fordra, och att dessa icke skulle lemna de adeliga oantastade var lätt att förutse.

Tillika angreps adeln med yttersta häftighet i flera utgifna ströskrifter, bland hvilka i synnerhet en, kallad »Den ofrälse soldaten», väckte stor uppmärksamhet. Den skildrade i de mörkaste färger huru de ofrälse underofficerarne och soldaterne värnlöst och hopplöst voro blottstälde för den adelige officerens utpressningar och råa misshandling, hvaröfver det vore fåfängt att klaga hos hans förmän, som tillika voro hans ståndsbröder; ty vid hela regementet funnes ingen ofrälse chef eller officer, likasom det ej heller fans någon ofrälse justitiekansler eller fullmäktig i rådet. Hvart skulle man då vända sig om hjelp och rättvisa? »Men då fienden kommer, då det gäller att fullgöra den dyra pligt, för hvilken officern i fredstid så hederligen varit underhållen, då
torde en del skamligen öfvergifva sina stackars ofrälse soldater, lemna armé, städer, land och medborgare till ett hånligt rof åt en svag fiende, utan att försöka något motvärn eller töras se fienden i synen, och utan att bry sig om något annat än att snöpligt retirera, resa hem och visa sitt hjeltemod på samlingsstället i Stockholm, vid en riksdag, som deras feghet torde hafva förorsakat.»

Denna sista beskyllning för feghet var visserligen orättvis, men för öfrigt innehöll skriften mycket, som var sant, och de många adliga officerarnes hemresa från pomerska kriget till 1760 års riksdag var ännu i friskt minne samt gaf godt stöd åt tillvitelserna i allmänhet. De voro dessutom styrkta genom en stor mängd bilagor, innefattande upprörande prof på våldsamma värfningar och annan misshandel. Skriften, med sina bilagor, var tryckt i tusentals exemplar, fick en strykande afsättning och var tydligen afsedd att mot adeln reta icke blott de ofrälse riksstånden, utan äfven underbefälet och soldaterna. Första verkan deraf var ock, att inom preste- och borgare-stånden väcktes och bifölls den 29 September förslag att höja aflöningen för underbefäl och manskap vid garnisons-regementena, så länge den rådande dyrheten på lifsförnödenheter fortfor, hvilken, enligt hvad i den ifrågavarande skriften ovedersägligen var visadt, gjorde den dåvarande aflöningen alldeles otillräcklig.

Då en deputation från de båda stånden underrättade adeln om det fattade beslutet, följde på riddarhuset en ganska stormig öfverläggning, under hvilken den utgifna skriften framstäldes såsom »en budkafle att uppreta soldaten och allt hvad af sämre folk kunde finnas till uppror, och genom hvilken man sökte skära äran af hvarje adelig officer, samt angrep regeringssättet, lagskipningen och hvarje embetsman af adel». Justitiekanslern efterskickades för att uppmanas att lagföra den brottslige författaren, och då han anmälde, att han redan befalt åtal samt att boktryckaren blifvit till hofrätten uppkallad, blef sinnesstämningen något lugnare och adeln lät dervid bero, hvarefter ståndet beslöt, på Fersens råd, att icke allenast bifalla den af preste- och borgarestånden beviljade tillökningen i underofficerarnes och soldaternes aflöning, utan äfven tillägga en förhöjning i deras inqvarteringspenningar.

Samma dag, den 28 September, då detta tilldrog sig å riddarhuset, hade en häftig partistrid förefallit inom bondeståndet. Lars Thorbjörnsson, som vid flera tillfällen med fyndighet och djerfhet sökt hindra Mössornas planer samt bryta det välde talmannen och sekreteraren tagit sig, blef nu tilltalad för det han sökt försvara de embetsmän, som bort ställas till ansvar för sin inblandning i riksdagsmannavalen; för det han gjort talmannen och sekreteraren ogrundade beskyllningar och för det han mer än någon annan uppehållit ärendenas afgörande, hvarföre man nu yrkade hans uteslutande ur ståndet för denna riksdag, hvilket ock med stor röstöfvervigt å Mössornas sida blef ståndets beslut — så litet respekterades äfven riksdagsmännens yttrande-frihet under detta »fria statsskick».

Mössornas välde var emellertid nu tryggadt inom de ofrälse tre stånden, då den stora deputationen den 30 September sammanträdde för att fatta beslut om de förslag till nya ändringar i konungaförsäkran, som från dessa stånd blifvit under föregående sammanträden framstälda och bordlagda. De rörde dels ett af kollegiernas vägran att tjenstgöra efter konungens afsägelse af regeringen 1768 föranledt tillägg, att det skulle såsom högmålsbrott anses, om någon af riksens råd eller andra embetsmän under hvad sken som helst skulle på längre eller kortare tid undandraga sig sitt embetes förvaltande; dels ett mot de adeliga företrädesrättigheterna riktadt tillägg af ordet »härkomst» bland hvad som icke finge läggas till grund för någon befordran. Om båda tillläggen tvistades ihärdigt mellan de adeliga ledamöterne inom deputationen, som enhälligt förkastade dem, och de ofrälse ledamöterne, som antogo dem. Frågan kom derefter till stånden samt föranledde äfven der långa och häftiga öfverläggningar. I adelns plenum den 17 Oktober, som pågick i nära 18 timmar och slutades först klockan 3 på morgonen, beslöts med 383 röster mot 276 att förblifva vid 1751 års konungaförsäkran; men de öfriga stånden stodo fast vid de yrkade förändringarna och tilläggen, och spänningen mellan stånden blef sådan, att konungen deraf fann sig uppmanad att i rådet den 28 November tillkännagifva, det han ämnade uppkalla samtliga ståndens talmän och göra dem föreställningar om det farliga läge, hvari riksdagsärendena råkat, då någon konungaförsäkran icke kunde komma till stånd och kröningen fördröjdes. Riksråden anmärkte visserligen, att i rådet ännu icke förekommit något ärende, som lät befara någon allvarsammare söndring mellan stånden; men då konungen förklarade, att han på intet sätt ville tillåta sig någon inblandning i ständernas öfverläggningar, utan endast uppmana dem till samdrägt och yrka på kröningens firande, så ansågs ett sådant steg vara »hans höga konungakall tillständigt och värdigt».

Redan samma dag verkstäldes också konungens beslut. Landtmarskalken och talmännen uppkallades, och konungen mottog dem i närvaro af riksråden Hiärne, Kalling, Reuterholm och Wallvijk, samt höll till dem ett tal, i hvilket han varmt och lifligt skildrade faran af den oenighet, som uppkommit mellan stånden, och sin egen oro deröfver, framhöll olägenheterna af en lång riksdag på en tid, då allmän penningebrist var rådande och då allmän missväxt, hotande med hungersnöd, pest och sjukdomar, fordrade samdrägtighet i rådslag och enighet i beslut, samt föreslog för tillvägabringande af sådan enighet en öfverläggning mellan ständerna under hans bemedling, antingen i ett plenum plenorum på rikssalen, eller i en stor deputation, eller på något annat sätt, som ständerna sjelfva kunde finna lämpligast.

Landtmarskalken samt presternes och böndernes talmän, hänförde af konungens ord, lofvade framföra hans förslag till sina stånd; men Sebaldt, talmannen för borgareståndet, förklarade sig vara af talmansed och grundlag hindrad att för sitt stånd framställa något annat kungligt
förslag än det, som vore inom och af rådkammaren beslutadt samt vederbörligen kontrasigneradt. Konungen anmärkte, att de fyra riksrådens närvaro visade rådets bifall till förslaget; men Sebaldt invände, att han ej kunde betrakta dem annorlunda än såsom konungens enskilda vänner, icke som en rådsförsamling, samt begärde att få förslaget framstäldt i ett formligt rådsprotokoll. Konungen utbrast då: »Mitt ord kan väl vara lika godt som ett stycke papper!» men Sebaldt förblef obeveklig och sammanträdet upplöstes. Sebaldts anmärkningar hade emellertid verkat äfven på preste- och bondeståndens talmän, hvilka, sedan de utkommit ur rummet och fått tillfälle att rådgöra med hvarandra, begärde nytt företräde, hvilket de ock genast erhöllo, då de återtogo sitt löfte och förklarade sig instämma med Sebaldt. Också blef konungens förslag icke framfördt till något af de ofrälse stånden.

Hans försök att uppträda såsom medlare mellan stånden hade emellertid nu blifvit afvisadt; men det låg icke i hans natur att låta sig nöja härmed. Han beslöt att från ständerna vädja till hela sitt folk. Den 2 December aflemnade han till rådet det tal, han hållit till talmännen, och några dagar derefter tillkännagaf han sin önskan att låta trycka det, emedan han af tryckta skrifter inhemtat flera förtydningar, som deraf blifvit gjorda. Rådet anmärkte, att, enligt ett ständernas bref år 1769, konungens tal icke kunde införas i rådsprotokollet och följaktligen icke heller till tryckning utlemnas förr, än det kommit till riksens ständers kunskap. Konungen fogade sig derefter, och talet blef, jemte rådsprotokollen, nedskickadt till sekreta utskottet, der det likväl icke föredrogs förr än den 17 December i det sista sammanträde, utskottet hade före julferierna, då det blef bordlagdt, hvarigenom ett uppskof på mer än tre veckor skulle förorsakas. Under tiden blef likväl talet tryckt i Örebro och sedermera äfven i flera andra städer samt mottogs i allmänhet med stort bifall. Konungen ensam tycktes ömma för folkets nöd, då ständerna blott förnötte tiden med tvister utan slut. Den grundsats, som under det dåvarande regeringssättet gjort sig gällande, att afskära hvarje omedelbar beröring mellan konung och ständer, stod för mycket i strid med förhållandena under hela den föregående tiden för att vinna något fastare stöd i den allmänna meningen. Alla Sveriges store konungar hade just genom sin personliga samverkan med ständerna uträttat de storverk, som ännu lefde i folkets minne, och nu ville ständerna icke ens höra, när konungen uppmanade dem till endrägt och varnade dem för följderna af deras söndringar. Man vågade ock redan i tryck uttala, att Sverige hade att välja emellan att återgå till Gustaf Adolfs tider eller fortgå till ett förfall lika med Polens, ty det hade just varit lagarnes ständiga förändring och konungamaktens ständiga inskränkande, som bragt Polen i olycka.

Vid riksdagen uppfattade man deremot förhållandena helt annorlunda. De ledande bland ständerna hade ej svårt att inse den fara, som hotade deras makt och möjligen sjelfva regeringssättet, om konungen finge ställa sig i omedelbar beröring med ständerna, och de funno
det föga mindre farligt, om han genom tryckpressen satte sig i tillfälle att vända sig omedelbart till folket. När riksdagen efter slutade julferier åter trädde i verksamhet, kom ock denna fråga genast till tals i sekreta utskottet, och man beslöt visserligen, att utskottet med anledning af det till detsamma öfverlemnade talet skulle betyga konungen sin vördnad och sin tacksamhet för hans landsfaderliga omsorger, men i denna tacksägelse-skrifvelse inrycktes tillika en anmärkning öfver rådets uraktlåtenhet att påminna honom om lagens föreskrift, och sedermera, den 23 Januari 1772, utfärdades till rådet en ganska skarp föreställning om dess felaktighet härutinnan. Dessutom beslöt utskottet, att de personer, »som visat en så straffbar dristighet genom högstberörda tals otidiga tryckning», skulle till laga ansvar och straff befordras, hvilket slutade så, att en lagman Gyllenbååth, som först låtit trycka talet, dömdes af Svea hofrätt till 300 d. s. böter, och en hofauditör Camitz, som lemnat det till Gyllenbååth, måste rymma ur riket.

Sådan utgång fick konungens försök att tillvägabringa enighet mellan riksstånden; men detta misslyckade försök blef dock en vändpunkt i tilldragelserna vid denna riksdag, emedan Gustaf III, inseende omöjligheten för honom att göra ett slut på stånds- och partitvisterna, så länge det dåvarande statsskicket fortfor, återkom till den plan, han redan såsom kronprins omfattat, att genom en statshvälfning förändra sjelfva regeringssättet, och man kan väl svårligen förtänka honom, att han ej ville bibehålla ett statsskick, under hvilket svenske medborgare blifvit pliktfälde och fått rymma riket för det de allmängjort sin konungs uppmaning till rikets ständer att ej genom inbördes tvister bringa det i förderf.

Det franska hofvet hade emellertid, när underrättelse kommit om kompositionens misslyckande och man insett, att de stora utgifterna för att leda svenska riksdagen till Frankrikes fördel, hvilka före 1771 års slut uppgått till omkring 2 millioner livres, ingenting väsentligt uträttat, beslutat från och med 1772 års ingång inställa alla dylika utgifter. På samma gång underrättade man ock konung Gustaf, att de 500,000 livres, han vid riksdagens början lyftat i afräkning å subsidierna, skulle innehållas vid nästa subsidie-betalning, hvilket satte honom i yttersta förlägenhet. Han skref sjelf till Ludvig XV för att göra föreställningar mot denna åtgärd, som kunde blifva ganska farlig både för honom och alla, som medverkat till förskottets lyftande; men redan innan detta bref framkom, hade svenske ministern vid franska hofvet grefve Creutz utverkat, att subsidierna skulle för denna gång till fullo betalas, dock med förklaring att summan komme framdeles att afräknas.

Den första följden af de franska korruptionsmedlens indragning var, att de deraf underhållna riksdagsklubbarne vid årets slut upphörde. Den adliga hattklubben ville dock ej upplösa sig, utan medlemmarne deraf, ehuru mycket förbittrade öfver upphörandet af det underhåll, de fått från Frankrike, förklarade, att de skulle stanna vid riksdagen, äfven om de måste pantsätta sina kläder, samt afvisade med förakt den
franske ambassadörens erbjudande att förse dem med respenningar till sina hemorter. De bildade en ny klubb, kallad Svenska Botten, som snart kom under öfverste Jakob Magnus Sprengtportens ledning och sedermera genom sin tillgifvenhet för konungen icke obetydligt medverkade till framgången af hans statshvälfning.

Emellertid kom efter julferiernas slut frågan om konungaförsäkran åter å bane och föranledde nya strider mellan stånden, hvilka den 24 Februari slutade med den eftergift å adelns sida, att den antog de ofrälse ståndens förslag under förbehåll, att derur skulle utgå förbudet för embetsmän att, under hvilken förevändning som helst, träda i overksamhet, samt att med konungaförsäkran skulle följa en af alla fyra talmännen undertecknad förklaring, att intet stånds privilegier kunde genom denna försäkran anses vara rubbade. Dessa förbehåll godkändes utan svårighet af de ofrälse stånden, och i detta skick blef ändtligen konungaförsäkran för konungen framlagd samt af honom undertecknad den 4 Mars.

Så länge tvisten om konungaförsäkran pågick, hade den om rådsplatsernas delning mellan Hattar och Mössor, hvilken vid kompositionens ingående väckt mesta svårighet, varit hvilande, men blef nu åter det förnämsta tvisteämnet. Mössorna hade vid riksdagens början åtnöjt sig med plats i rådet för fyra eller fem af sina ledare, men sedan deras öfvervigt inom de ofrälse stånden var afgjord och tycktes börja göra sig gällande äfven hos adeln, stegrades anspråken. Utom de två ledigheter, som blifvit fylda genom Horns och Kallings återinträde i rådet, hade en ny uppstått genom kanslipresidenten Ekeblads död den 9 Oktober 1771, hvarefter friherre <i>Esbjörn Christer Reuterholm</i> blifvit den 19 Oktober åter inkallad i rådet; men nu fordrade Mössorna, att fem platser derinom måtte ytterligare dem beredas, hvarigenom de förfogade öfver halfva röstantalet. Konungen sökte ock genom underhandlingar i godo bereda dessa ledigheter för att undgå att låta det skrida till afsättning. Han lyckades äfven förmå riksråden Hiärne, Stockenström och Snoilsky att begära afsked, som beviljades dem den 27 Mars 1772; men deremot ledde hans uppmaningar till riksråden Barck och Wallvijk att följa dessas exempel icke till någon påföljd, hvarföre det ock måste komma till den strid, konungen velat undvika.

Flera underhandlingar börjades nu, som bäst visa, huru under denna tid allting var falt för penningar. Den franske ambassadören, som ansåg Hatt-rådets bibehållande för riksdagens vigtigaste angelägenhet, hade redan i September 1771 derom ingått kontrakt med några af sekreta utskottets prester och borgare samt bondeståndets sekreterare Odelius, hvilka lofvade att söka hindra eller omintetgöra hvarje anfall mot rådet, fastän de i öfrigt skulle förblifva Mössor. För denna tjenst utlofvades åt Odelius en summa af 40,000 d. s., som nedsattes i tredje persons vård för att efter riksdagens slut betalas. Sju prester betingade sig 8,000 d. s. hvardera, hvaraf en fjerdedel genast och det öfriga vid riksdagens slut. Borgarena började med att för sig gemensamt
begära en half million d. s., men åtnöjde sig slutligen med 66,667 d. s. genast, 21,667 d. s. i månaden under fem månader samt 133,333 d. s. efter riksdagens slut. Denna uppgörelse hade emellertid kommit till engelska kabinettets kännedom och blifvit meddelad Goodricke, hvilket, jemte bristen på penningar, förmådde honom och ryske ministern Ostermann att hellre nöja sig med fyra eller fem riksråds frivilliga afsked än våga en strid, hvars utgång syntes dem oviss; men när det ej lyckades konungen att åstadkomma mer än tre ledigheter i rådet, kunde de ej längre tillbakahålla sina anhängares stridslust och förlorade snart allt välde öfver dem.

Anfallet mot rådet utgick denna gång från sekreta och justitiedeputationerna, hvilka stödde dem på granskningen af rådets protokoll i inrikes- och justitieärenden. I ett betänkande af den 2 April hade sekreta deputationen sammanfört 20 anmärkningspunkter mot rådet, de flesta rörande utnämningar eller behandlingen af klagomål öfver riksdagsmannaval, många deribland dels obilliga, dels ända till löjlighet obetydliga. Icke desto mindre slöt deputationen sitt betänkande dermed, att alla de återstående 10 riksråden, Rudenschöld, Wallvijk, Bielke, Ulrik Scheffer, Hermanson, Beckfriis, Schwerin, Posse, Barck och Sinclair borde förklaras förlustige sina rådsembeten, dock med tillägg att Wallvijk och Sinclair varit mindre felaktige än de andra.

Samtidigt med sekreta deputationen hade äfven justitiedeputationen afgifvit utlåtande om några af rådets domar, med hänseende hvartill riksråden beskyldes för veld och orättvisa. Dock företog sig icke denna deputation, såsom sekreta deputationen, att föreslå något straff öfver de felaktige.

När sekreta deputationens betänkande blifvit den 8 April bordlagdt, ålade de ofrälse stånden sina talmän att redan den 11 April föredraga det till afgörande. Natten före afgörandet gick det lifligt till på klubbarne. Flera af Mössornas ifrigaste ledare gingo omkring och yrkade kraftiga åtgärder mot rådet. De ofrälse stånden borde nu visa, att de ej gingo i några adliga herrars ledband, hvilka sig emellan slöto öfverenskommelser om att dela makten och embetena; lagen borde hafva sin gång o. s. v. Man hade också fått någon kännedom om franske ambassadörens kontrakt med vissa af ledarne inom de ofrälse stånden, hvilket begagnades för att göra en hvar, som icke instämde i den allmänna förkastelsedomen, misstänkt att vara köpt. Häraf lät äfven bondeståndets sekreterare skrämma sig att afstå från den summa, som blifvit nedsatt för hans räkning, och återtaga sitt löfte.

Den 11 April afgjordes frågan i de ofrälse stånden. Inom preste- och bondestånden undantogos från afsättning riksråden Wallvijk och Sinclair, hvilka sekreta deputationen ansett vara minst felaktiga, samt Schwerin, hvilken, för tillfället frånvarande såsom enkedrottningens följeslagare under en resa till Berlin, härigenom varit hindrad att afgifva någon förklaring; men de öfrige sju riksråden skildes från sina embeten, af presteståndet med 34 röster mot 17 och af bondeståndet med
116 mot 58. Inom borgareståndet blef striden skarpare, men äfven der kom man till samma beslut, med 68 röster mot 41.

Genom tre stånds beslut var sålunda de ifrågavarande riksrådens öde afgjordt; men ändock sökte konungen försäkra sina vänner inom rådet åtminstone om adelns bifall. Der kom det ock till en häftig strid, men hvilken slutade så, att adeln, med 277 röster mot 272, kom till samma beslut som de ofrälse stånden.

Genom alla fyra ståndens beslut voro således riksråden Rudenschöld, Bielke, Ulrik Scheffer, Hermanson, Beckfriis, Posse och Barck skilda från sina embeten, och dessutom hade genom Hiärnes, Stockenströms och Snoilskys afskedstagande redan förut tre ledigheter uppstått, så att tio rådsplatser nu voro att tillsätta. Att det skulle ske med Mössor, var gifvet, ty sedan, efter indragningen af de franska riksdagsmedlen, en mängd Hattar lemnat riksdagen, voro Mössorna, som vid riksdagens början hade öfvervigten endast inom borgare- och bondestånden samt i presteståndet voro jemnstarka med Hattarne och hos adeln dem underlägsne, nu rådande i alla fyra stånden — så väl hade Ostermann förstått sammanhålla det ryssvänliga partiet. Han hade ock under hela tiden visat en viss hofsamhet af fruktan att Hattarne, retade till det yttersta, skulle sluta sig till konungen och gifva honom anledning att taga något djerft steg. Det hade ock ej varit i enlighet med hvarken Ostermanns eller Goodrickes önskan, som så många af rådet blifvit afsatta; men när Mössorna sågo sig hafva makten i händerna, segrade partiilskan öfver klokheten, och de försummade ej att utsträcka sin makt så mycket de kunde. Till en början tycktes man likväl röja en viss förlägenhet öfver den vunna framgången och likasom vilja skylla ifrån sig, att den vunnits. Så fick nu Sinclair skulden derför. Att han, förut den af Mössorna mest hatade bland Hattarnes ledare, likväl fått stanna qvar i rådet, när de öfrige aflägsnades, visade, att han med vanlig slughet spelat sina kort. Emellertid misstroddes han nu af alla, och man skyndade att genom hans utnämning till generalguvernör i Pomern den 11 Maj aflägsna honom från riksdagen.

De lediga rådsplatserna skulle emellertid nu tillsättas. Af de vid föregående riksdagen entledigade riksråden hade tre, Horn, Kalling och Reuterholm, redan återfått sina embeten. Friesendorff hade aflidit i Augusti 1770, Lagerbielke, Hermelin och Gyllenstierna vägrade att återinträda i rådet; men friherrarne <i>Carl Funck, Fredrik Ribbing</i> och <i>Joachim von Düben</i> hörsammade kallelsen och blefvo den 27 Mars 1772 å nyo utnämnde till riksråd. Sju platser återstodo emellertid att tillsätta, och detta visade sig vara förenadt med stora svårigheter. Regeringsformen föreskref nemligen, att det utskott, som hade att uppgöra förslag till riksrådsembetens tillsättande, skulle »sig förena om de män, hvilka, efter allmänt öfverenskommande», borde föreslås konungen till utnämning. Detta hade alltid blifvit tolkadt så, att valet skulle vara enhälligt inom utskottet; men nu hade adelns valmän blifvit utsedde, medan Hattarne ännu voro rådande i ståndet, samt utgjorde samma
antal som preste- och borgareståndens valmän tillsammans, och då dessa senare valmän tillhörde Mössorna, kunde någon enstämmighet ej åstadkommas. De båda ofrälse stånden visade sig hågade att uppsätta ofrälse personer på rådsförslag, och bönderne började förnya sitt redan vid flera föregående tillfällen gjorda yrkande att äfven få deltaga i riksrådsval. En ny strid mellan stånden tycktes häraf uppstå, och då adeln insåg, att den här åter skulle få alla ofrälse stånden emot sig, gåfvo dess valmän slutligen efter, dock under förbehåll att inga af Mössornas häftigaste ledare skulle uppföras å förslagen, äfvensom preste- och borgarestånden frånträdde sin föresats att derå upptaga ofrälse män.

Så tillvägabragtes ändtligen de så mycket omtvistade förslagen, och den 11 Maj 1772 blefvo af konungen till riksråd utnämnde vice amiralen, chefen för Stockholms eskader friherre <i>Christofer Falkengréen</i> och hofrättsrådet i Svea hofrätt, titulerade landshöfdingen friherre <i>Carl
Johan Ridderstolpe;</i> den 12 Maj öfversten vid artilleriet, t. f. generalfälttygmästaren friherre <i>Anders Reinhold Wrangel</i> och kanslirådet <i>Axel Arnell,</i> samt den 25 Maj hofmarskalken friherre <i>Carl Gustaf Ehrencrona,</i> löjtnanten vid lifdrabantkåren <i>Fredrik Ulrik Sparre</i> och lagmannen i Vermland <i>Melker Falkenberg.</i>

I spetsen för den nya regeringen trädde riksrådet <i>Joachim von Düben,</i> hvilken af sekreta utskottet blifvit vald till kanslipresident och såsom sådan af stånden godkänd. Till hans närmaste man vid ledningen af utrikes ärendena förordnades af konungen <i>Melker Falkenberg,</i> den ende Hatt, som nu inkommit i rådet och som den 25 Maj utnämndes till rikskansliråd.

Nu ändtligen kunde konungens kröning firas den 29 Maj. Det skedde med mycken prakt. Sjelfva kröningen förrättades i Stockholms storkyrka och hyllningen å Skeppsbron den 1 Juni. Högtidligheterna, som varade i 4 dagar, kostade 635,852 d. s., en ganska betydande summa under den då rådande penningenöden. Vid detta tillfälle instiftade konungen Wasa-orden, till belönande af förtjenster i landthushållning, bergverk, handel och fria konster.

Rådets afsättning hade fullbordat upplösningen af de gamla partierna, och Hattarne hade derigenom förlorat den ringa sammanhållning, som ännu för dem återstod. Undanträngda från makten och hotade med förföljelser af flera slag, hade de förlorat hågen att upprätthålla ett regeringssätt, som ej längre erbjöd dem några fördelar. Fersen reste efter kröningen hem, och flere andre af Hattarnes forna ledare inom adeln lemnade likaledes riksdagen. De fleste af dem, som stannade qvar, slöto sig till konungen och längtade efter en förändring, som åtminstone kunde betrygga dem för motpartiets förföljelser. Å andra sidan ville ryske ministern nu göra slut på riksdagen, af hvilken han ej hade något mera att hoppas, i synnerhet som hans penningetillgångar voro uttömda vid Juni månads slut; men de myndige prostarne och borgmästarne, som nu voro riksdagens egentlige ledare, ville ej så snart släppa det välde, som fallit i deras händer, samt
vidtogo åtskilliga åtgärder, som ytterligare retade sinnesstämningen hos motpartiet. Så företogo ständerna en mängd godtyckliga utnämningar till det rådande partiets fördel, utan något sken af laglig rätt, och så upptogo ständerna tvistemål, som antingen icke genomgått alla instantier eller voro af kongl. maj:t afgjorda och icke inom laga tid dragna under ständernas pröfning, samt läto icke ens domar och beslut, som utgått från föregående ständer, vara orubbade, hvarigenom all säkerhet i lagskipningen försvann, då ingen makt fans, som kunde meddela beslut, med visshet att det skulle blifva gällande längre än till nästa riksdag. Förföljelser började ock på hvarjehanda sätt anställas mot det rådande partiets motståndare. Slutligen hade äfven under denna riksdag bondeståndets både anspråk och betydenhet växt, ju mer striden mellan adeln och de ofrälse stånden fortgick.

Penningeställningen var äfven vid denna riksdag föremål för mångfaldiga öfverläggningar. Sekreta utskottet fann nödigt att till bankens förstärkande, hvars sedelstock vuxit till en oroande höjd, återställa de pantförskrifna kronoinkomsterna af stora sjötullen m. m., som vid föregående riksdagen blifvit till statsverket anslagna; men härigenom uppkom en minskning af nära 21 tunnor guld i statsverkets redan förut alltför knappa tillgångar, under det missväxt och hungersnöd hotade att göra penningebristen ännu mera tryckande. Utskottet framlade nu för kongl. maj:t en målning af statsverkets nöd och begärde kongl. maj:ts yttrande, huru statens utgifter måtte kunna minskas och dess tillgångar ökas, samt hvilka utvägar i öfrigt kunde finnas till förlägenhetens afhjelpande, men fick till svar, att kongl. Maj:t ansåg öfverflödigt erinra derom, att riksens ständer ej allenast tagit banken under sin egen förvaltning, utan ock åtagit sig omsorgen om statsverket, så att sekreta utskottet bättre än kongl. maj:t borde kunna utreda förhållandet mellan statens inkomster och utgifter. Kongl. maj:t kände inga andra nya tillgångar än de franska subsidierna, hvilka komme att inbringa nära 15 tunnor guld årligen; skulle äfven detta icke förslå, så återstode endast att, å ena sidan, förhjelpa kongl. maj:t och kronan till fullt åtnjutande af dess lagliga rättigheter i all måtto och, å den andra, låta alla utgifter utom aflönings- och underhållsstaterna tills vidare hvila.

Efter detta svar från regeringen vände sig sekreta utskottet till stånden och öfverlemnade till dem ett statsförslag för 1772, utvisande en brist af minst 50 tunnor guld, till hvars fyllande utskottet icke visste några medel. Att pålägga nya skatter ansåg utskottet vara omöjligt, då redan de förut varande endast med största svårighet kunde indrifvas. Att söka stoppa bristen genom lån vore att göra den för framtiden så mycket obotligare. Man hade således att fästa sig vid de utvägar, som kunde leda dels till förbättring af rikets drätsel, dels till minskning i statsutgifterna, och man antydde i förra hänseendet den af regeringen påpekade utväg att »återställa kronan i fullt åtnjutande af dess lagliga rättigheter», d. v. s. låta kronan uppbära sina
skatter i de persedlar, hvari de ursprungligen blifvit beviljade att utgå, eller i penningar efter deras ursprungliga silfvervärde. Ett betänkande härom hade i statsdeputationen blifvit utarbetadt; men utskottet vågade ej med något allvar yrka förslagets genomförande, emedan det skulle blifvit af bondeståndet mött med den mest afgjorda fiendtlighet.

Af adeln återförvisades den 8 April hela ärendet till sekreta utskottet; men den 29 April företogs statsregleringsfrågan i borgareståndet, som stannade i det beslut, att, då ståndet af sekreta utskottets nit förmodade, det riket genom godt förstånd med grannar och aflägsnare makter kunde hoppas få vara i ro, så ansåge ståndet besparingar kunna göras på försvarsverket, så att flotta, fästningar, dockbyggnad m. m. endast erhölle hvad som oundgängligen erfordrades till nödigt vidmakthållande, och krigshären skulle sättas på så stark vakans som möjligt, samt äfven ministerstaten i möjligaste måtto minskas. Man hade äfven till skärskådande upptagit frågan, om man borde göra indragningar af embeten och löner, men detta ansågs farligt, emedan man derigenom skulle reta en mäktig samhällsklass och uppväcka ett missnöje, som vid en följande riksdag kunde åstadkomma en omkastning. Med borgareståndets beslut öfverensstämde i allt hufvudsakligt det, som af presteståndet fattades den 25 Maj.

Hos bondeståndet hade sekreta utskottets skildring af statsverkets olyckliga tillstånd väckt en häftig förbittring, som i icke ringa mån föranleddes af den gifna vinken, att botemedlet kunde finnas i en utsökning af kronans skatter tiil deras forna belopp. I ett skarpt protokollsutdrag af den 21 Mars fordrade ståndet, att sekreta utskottet skulle lemna upplysning, huru hushållningen med det utländska lånet blifvit förd och hvilka personer njutit understöd af det inrikes lånet. Det förra hade man 1769 försäkrat skola användas till kursens fallande och rörelsens förkofran, men kursen hade stigit och stoppningen i rörelsen icke blifvit häfd; det senare skulle användas till landtbrukets hjelp, men ingen af bondeståndets hemmavarande medbröder hade, ståndet veterligt, deraf njutit något understöd. De andra stånden samtyckte den 29 April, att en sådan upplysning skulle ständerna meddelas, och i afvaktan derå läto bönderne statsregleringsfrågan hvila. När nu preste- och borgareståndens beslut i denna fråga föredrogs i bondeståndet den 3 Juni, fann detta i förslaget att ställa en del af den indelta krigsmakten på vakans ett tillfälle att förnya sitt redan flera gånger förut gjorda yrkande att inom sekreta utskottet deltaga i beredningen af sådana ärenden, som rörde stats- och försvarsverket, hvarföre utskottet borde i alla dessa ärenden förstärkas med 25 ledamöter af bondeståndet.

Denna fordran var föga välkommen för de öfriga stånden, men presteståndet skyndade att uttrycka den förmodan, att sekreta utskottet ej skulle underlåta, att i frågor, som rörde allmogen, inhemta utlåtande af bondeståndets deputerade. I detta svar instämde äfven borgareståndet och adeln den 27 Juni; men härmed ville bönderne
ingalunda låta sig nöja, utan förklarade i ett nytt protokollsutdrag af den 15 Juli det ej vara nog, att deras deputerades utlåtande inhemtades; detta vore någonting, som mera passade för redoskyldige embetsmän än för deputerade af ett maktegande riksstånd. De i sekreta utskottet förekommande ärenden rörande stats- och försvarsverken hade ett oskiljaktigt sammanhang med beskattningsmakten, så att bondeståndet, utan att från början deltaga i ärendenas utarbetande, omöjligen kunde vara i stånd att med lika säkerhet som de öfriga sig deröfver utlåta. För att framtvinga ett gynsamt svar på denna begäran lemnade bondeståndet hela statsregleringsfrågan oafgjord, hvarföre den blef hvilande, utan att af sekreta utskottet kunna återupptagas. Nära ett halft år hade sålunda förflutit, sedan utskottet afgifvit sitt betänkande derom, och ännu var denna vigtiga fråga oafgjord. Presteståndet fann sig derföre föranlåtet att så till vida gifva efter för böndernes önskan, att deras deputerade inom sekreta utskottet skulle få fullt deltagande både i öfverläggningarna och besluten. Äfven borgareståndet fattade efter en längre tids uppskof omsider den 15 Augusti samma beslut som presterne, men innan adelns beslut följde och statsregleringsfrågan bragtes till afgörande, inträffade statshvälfningen.

Under tiden hade banko-deputationen i Juni inkommit med den infordrade berättelsen om hushållningen med de lån, som enligt den föregående riksdagens beslut blifvit upptagna. Berättelsen intygade, att dessa lån blifvit samvetsgrant och omsorgsfullt förvaltade enligt det förra sekreta utskottets föreskrifter, men att ändamålet dermed, som varit att hålla kursen stadig, medan banken samlade förråd till invexling af sina sedlar, förfelats derigenom, att sedelstocken blifvit öfver höfvan förökad genom den stora utlåningen till enskilde och kronan. Banko-deputationen misströstade dock icke om möjligheten af en realisation, utan hoppades, att en sådan skulle kunna företagas redan 1775, samt ansåg ett invexlingspris för sedlarne af 60 mark eller 15 daler k. m. för riksdalern kunna bestämmas; men för att finna medel till denna invexling fordrades att banken finge behålla sina åt kronan pantförskrifna inkomster och förskonades från vidare lån till staten; att bankens enskilda gäldenärer skulle, utom räntornas erläggande, årligen å kapitalet göra en betalning af 2 procent; att återstoden af det redan upptagna utrikes lånet finge af banken användas samt ett nytt lån på 2 millioner rdr upptagas, helst inrikes; men till trygghet deremot, att icke det klingande myntet skulle åter strömma ur landet, ansåg deputationen nödigt, att lurendrejerier hämmades, att vissa öfverflödsförordningar stadgades och handhades, samt att det skulle öfverlemnas till kongl. maj:t med råds råde att antingen genom förbud på sex månader eller ock på annat sätt inskränka bränvinsbränningen, så snart nöden sådant kräfde, hvartill ock fans en särskild anledning i den svåra missväxt, som under året 1771 inträffat och hvilken var så mycket bekymmersammare, som äfven det föregående årets skörd varit svagare än vanligt, och grannländerna, från hvilka Sveriges
spanmålsbehof vanligen fyldes, till följd af knapp skörd och krigiska tillredelser icke hade mycket att aflåta.

Detta banko-deputationens förslag skulle just förekomma i sekreta utskottet, då statshvälfningen inträffade.<footnote>Jfr <i>F. A. Fersen,</i> Historiska skrifter. Stockholm 1869, III: 59—86; <i>Tengberg,</i> Konung Gustaf III:s första regeringstid. Lund 1871, s. 24—96; <i>Fryxell,</i> Berättelse ur svenska historien. Stockholm 1873, XLII: 47—125; <i>Malmström,</i> Sveriges politiska historia från Carl XII:s död till statshvälfningen 1772. Stockholm 1876, VI: 234—364; <i>Odhner,</i> Sveriges politiska historia under Gustaf III:s regering. Stockholm 1885 I: 1—88.</footnote>
</chapter>

<chapter name="Statshvälfningen 1772.">
<h3>Statshvälfningen 1772.</h3>
I föregående del är visadt, huru Gustaf III såsom kronprins ifrigt omfattade det af dåvarande franske utrikesministern, hertigen af Choiseul, framstälda förslag att medelst en statshvälfning gifva svenske konungen ökad myndighet och derigenom bereda Frankrike en kraftigare bundsförvandt i norden än det af partistrider söndrade och vanmäktiga Sverige. Det är sannolikt, att om, under Gustafs besök i Frankrike, Choiseul fortfarande haft ledningen af dess utländska politik, skulle denna statshvälfningsplan blifvit ytterligare fullföljd; men då franska hofvet nu yrkade på tillvägabringandet af en försoning mellan partierna, följde Gustaf, då han blef konung, äfven denna riktning, och att han gjorde det på fullt allvar, tyckes visas af de här ofvan omnämnda kompositions-försöken, så väl som af hans bevekliga föreställningar till ståndens talmän om nödvändigheten att göra ett slut på partistriderna och om vådan för hela riket af deras fortfarande. Han insåg ock, att, om man kunde tillvägabringa jemnvigt mellan de båda täflande partierna, skulle den eljest betydelselösa makt, grundlagen tillagt konungen, gifva utslaget i hvarje tvistefråga; båda partierna skulle söka stöd hos konungen, hans personliga inflytande få en ganska vidsträckt omfattning och, om korruptionen från främmande hof upphörde, den enskilda egennyttan söka sin tillfredsställelse hos konungen, som kunde gifva belöningar för duglighet och nit utan afseende på partiförtjenster. På denna väg skulle således konungen kunna vinna den sökta utvidgningen af sin myndighet, utan att äfventyra en statshvälfning, hvilken, alltid vådlig, var det under dåvarande förhållanden till utländska makter så mycket mera, som alla Sveriges grannar förenat sig att upprätthålla ett statsskick, hvarigenom Sveriges vanmakt skulle fortfara.

Konungen såg emellertid alla sina försök att åstadkomma endrägt och jemnvigt mellan partierna aflöpa fruktlöst. Partiilskan gjorde intet afseende på fäderneslandets bästa, och ju mera Mössorna funno sin öfvervigt vid riksdagen betryggad, desto ifrigare blefvo de att få tillfredsställa sin hämnd på motpartiet. Hos de ofrälse stånden
framträdde detta hämdebegär ännu mera ohejdadt än hos adeln. Dertill kommo ståndstvister dels mellan adeln och de ofrälse stånden, dels mellan bondeståndet och de öfriga, med hvilka bondeståndet nu yrkade full jemnlikhet i rättigheter, och jemte allt detta uppstodo nya tvistefrågor, som ytterligare ökade förbittringen.

Kommerserådet Nordencrantz, som länge varit Mössornas orakel i statsekonomiska och finansfrågor, hade äfven vid denna riksdag inkommit med en skrift, innefattande en mängd angifvelser rörande penningeförvaltningen samt förespeglingar om stora inkomster för staten genom en sträng räfst i detta hänseende. Bondeståndet, som hoppades att staten, såsom en följd af dessa angifvelser, skulle kunna återvinna så stora summor, att till och med en skattenedsättning skulle blifva möjlig, yrkade tillsättandet af en stor deputation af alla fyra stånden, för att pröfva Nordencrantz' uppgifter; men adeln, som ansåg en sådan deputations tillsättande skola förlänga riksdagen och öka bitterheten samt bereda bönder tillfälle att emot grundlagen ransaka i sekreta utskottets göromål och söka utreda finansfrågor, afslog förslaget med 273 röster mot 174, hvilka siffror visa, att icke blott Hattar utan äfven flere Mössor förenat sig om afslaget. Presteståndet åter biföll den 18 Juli, ehuru med ringa pluralitet, att en deputation, dock utan domsrätt, bestående af fyra ledamöter från hvarje stånd, skulle, med biträde af en räkenskapskunnig person, granska Nordencrantz' uppgifter och inom tre veckor inkomma med utlåtande deröfver, hvilket beslut äfven biträddes af borgareståndet den 23 Juli, hvarefter adeln också nödgades välja ledamöter i deputationen den 1 Augusti.

Denna frågas afgörande enligt bondeståndets beslut och detta stånds nu visade makt att i de vigtigaste frågor genomdrifva sina fordringar hade emellertid väckt stor förtrytelse inom adeln, hos Mössorna icke mindre än hos Hattarne, och en af de förres förnämste ledare, kammarherren Fredrik Ulrik von Essen, yttrade: »Detta ståndet går steg för steg fram att omsider främst få fatta uti riksstyrelsen. Komma dess ledamöter till väldet, lärer en hvar finna, hurudana följderna kunna blifva.»

Äfven de öfriga ofrälse stånden visade sig emellertid angelägna att icke låta adeln glömma den förödmjukelse, den ansåg sig hafva lidit i striden om konungaförsäkran. Nu genomdrefvo de ofrälse ledamöterne i sekreta deputationen ett betänkande, som af denna afgafs den 27 Juli och hvari yrkades att regeringsform och privilegier icke gåfve adeln något företräde till rådsplatser och andra höga embeten, hvilket äfven adeln erkänt, då den utan förbehåll gått in på den nya konungaförsäkrans stadgande att, såsom regeringsformen bjöde, vid befordringar endast skicklighet och ej karakter eller stånd finge tagas i betraktande. För att emellertid alldeles utplåna den farhåga, som rådets partiska tolkning af befordringslagarne injagat hos allmänheten, borde rådsbeslutet af den 1 maj 1770, genom hvilket två ofrälse sökande blifvit uteslutne från förslaget till vice presidentembetet i Åbo hofrätt, emedan
detta embete vore ett bland dem, som genom privilegierna blifvit adeln förbehållna, nu förklaras vara en lagstridig och för ofrälse stånden vanhedrande åtgärd, hvilken alldeles ogillades och förkastades; och skulle »igenom särskild kungörelse under hans maj:ts eget höga namn igenom trycket allmänt göras kunnigt hvad uppmärksamhet riksens ständer fästat vid ett så riksförstörande och ensidigt förfarande till förtjente mäns utestängande ifrån deras tillhöriga rätt, samt huru sorgfälligt de velat förekomma, att sådant ej vidare i en framtid må hända». Betänkandet bifölls begärligt af alla tre ofrälse stånden den 5 Augusti, med tillägg af orden: »i följd hvaraf ofrälse män böra lika med ridderskapet och adeln efter förtjenst och skicklighet njuta befordran till rikets högre embeten och sysslor», hvarigenom betänkandets syfte ännu tydligare angafs.

Sådana voro förhållandena i början af Augusti månad 1772. Samhället befann sig i den häftigaste jäsning. Adeln, som efter 6 månaders strid slutligen gått in på den nya konungaförsäkran, mot bekräftelse af sina privilegier, såg nu åter dessa angripas i en punkt, som låg ståndet särdeles ömt om hjertat. Hattarne, som sett sina förnämsta män drifvas ur rådkammaren, sågo med oro den senast tillsatta deputationen arbeta på en ny räfst. Tillika ingrepo de nu maktegande i både konungens och rådets rättigheter, utan något afseende hvarken på grundlagen eller på föregående ständers beslut. Så hade öfverståthållareembetet 1756 blifvit af ständerna förklaradt för ett förtroende-embete, som skulle tillsättas af konungen med råds råde, men icke desto mindre förordnade borgareståndet i Februari 1772 generalmajoren Ture Gustaf Rudbeck till öfverståthållare, och de öfriga stånden instämde. Så förordnade presterne och borgarena inom sekreta utskottet general Du Rietz till ett slags kontrollant öfver Augustin Ehrensvärd i Finland. Så upptogos stånden af s. k. prejudicemål, hvarigenom upprättelse skulle lemnas åt sådana, som ansågos hafva blifvit tillbakasatta under motpartiets välde. Vid riksdagen herskade nu några ledare inom preste- och borgarestånden, som drefvos af inbiten afvoghet och misstro mot konungamakt, adel och embetsmannavälde, och som i blindt sjelfförtroende nu ansågo sig för fäderneslandets beherskare. Det ena plenum efter det andra användes till att förfoga öfver statens embeten eller afkunna straff öfver polititiska motståndare, under det landets nöd, penningeväsendets oreda och statsverkets betryck fåfängt väntade på verksam hjelp. Adeln hade blifvit angripen i sina privilegier; krigsbefälet hade under riksdagen fått mottaga närgångna tillrättavisningar af bondeståndet och såg med oro krigsmakten minskas, fästningarnas och flottans undergång förberedas; en mängd embetsmän och officerare funno sig lidande genom ständernas ingrepp i befordringsväsendet; andra hade blifvit träffade af deras godtyckliga straffdomar; flera städers och bland dem hufvudstadens styresmän hotades med att blifva beröfvade sina sysslor eller sina politiska rättigheter; menigheterna, kämpande med hunger och nöd, hoppades
ej längre någon hjelp af ständerna, som läto tiden upptagas af ändlösa tvister. Öfver allt funnos missnöjde, som längtade efter en förändring.

En förändring var ock redan af konungen påtänkt. Ständernas ingrepp i regerings- och domaremakten och framför allt det fullständiga ombyte af riksråd, som det segrande partiet framtvingat, hade förmått honom att återkomma till tanken på en statshvälfning, sedan alla försök att tillvägabringa en förlikning mellan partierna misslyckats. Den nye kanslipresidenten Joachim von Düben, som nu skulle utöfva ledningen af Sveriges utländska politik, hade blifvit intrugad i rådet på en vink af ryska kejsarinnan, och så väl han som hans embetsbröder hade sina stöd i Petersburg och London. Knappt hade det gamla rådet fallit, förr än den engelske ministern skref hem till sitt hof och lofvade att nu kunna afsluta ett förbund mellan England och Sverige. Förnyelse af förbundet med Ryssland var också redan i sekreta utskottet föreslagen, och sannolika följden af dessa förbund skulle hafva blifvit, att Frankrike nu, liksom 1766, förklarat sig löst från sina förbindelser med Sverige. Öfvergifvet af Frankrike, fastkedjadt vid England och Ryssland genom förbund, i hvilka den af Ryssland påstådda garantien af Sveriges regeringsform troligen blifvit erkänd, omgifvet af tvänne andra makter, Preussen och Danmark, som tillvällat sig sjelfva en sådan garanti, skulle Sverige svårligen kunnat undgå Polens öde. Ett sådant ville Gustaf på inga vilkor underkasta sig, utan hellre våga det yttersta.

Uppslaget till den förestående omhvälfningen gafs honom nu af öfverste <i>Jakob Magnus Sprengtporten.</i> Öfvertygelsen om regeringssättets ohållbarhet och oviljan öfver det nu rådande partiets våldsamma åtgärder hade vid åtskilliga tillfällen hos honom röjt sig, och han hade gjort sig känd såsom en djerf och tilltagsen partigängare, hvilken kunde blifva farlig för de rådande Mössorna. Dessa beslöto derföre att söka göra honom oskadlig, och härtill begagnades en rättegång, hvilken hans rusthållare i Finland mot honom begynt och som blifvit dragen under ständernas pröfning; men Sprengtporten, i stället för att skrämmas, blef härigenom så mycket fastare i sitt beslut att våga en revolution, för att rädda både sig sjelf och fäderneslandet. Han fruktade emellertid, att förberedelserna till en sådan skulle lättare upptäckas, om de skedde i sjelfva hufvudstaden, och tilltrodde dessutom icke konungen nog djerfhet att utföra den, hvarföre han ansåg rådligast att låta företaget begynna i en aflägsen landsort, och då den största truppstyrkan inom riket var, näst hufvudstaden, samlad i Sveaborg, ville han begifva sig dit, för att söka förmå dervarande garnison, jemte de lätta dragonerne i Borgå, att göra uppror mot ständerna. Med dessa trupper skulle han sedermera landstiga i närheten af Stockholm vid Erstavik, der flere officerare och välsinnade borgare från hufvudstaden skulle under någon förevändning vara samlade, hvilka man skulle söka förmå att sluta sig till finnarne. Allesamman skulle derefter nattetid rycka
<img>JOHAN CHRISTOFER TOLL.</img>

in i Stockholm, der konungen skulle vara dem till mötes, då de förnämste riksråden och riksdagsledarne skulle arresteras samt ständerna nödgas antaga en ny regeringsform.

Planen framlades genom Carl Fredrik Scheffer för konungen, som gillade densamma och den 20 Maj gaf franske ambassadören del deraf, begärande hans råd och biträde. Ambassadören fann planen äfventyrlig, men icke overkställbar, och lofvade lemna det penningeunderstöd konungen begärde, ehuru han förbehöll sig att för öfrigt ej behöfva deltaga i företagets ledning. För Frankrike gälde det nu också att bibehålla eller helt och hållet förlora sitt inflytande i norden, ty under Mössornas välde skulle Ryssland och England blifva rådande i Sverige, och Danmark hade, efter Struensees störtande i Januari 1772, återfallit i sin förra undergifvenhet under Ryssland. Under sådana förhållanden blef Vergennes allt mera intresserad för statshvälfningen, och franska hofvet lät honom ej sakna penningetillgångar att understödja den.

Sprengtportens plan fick emellertid en väsentlig utvidgning genom en ny deltagare deri, en dittills obekant ung man, som derefter blef så mycket mera omtalad. <i>Johan Christofer Toll,</i> född i Skåne 1743 och tillhörande en tysk adlig slägt, af hvilken en gren blifvit 1723 introducerad å svenska riddarhuset, hade börjat sin tjenstebana såsom underofficer, men sedermera beträdt den juridiska banan, hvilken han dock för något tjenstefel fått frånträda, hvarefter han för åtskilliga tjenster åt Hattarne blifvit 1769 utnämnd till öfverjägmästare i Christianstads län. Vid 1771 års riksdag hade han uppträdt såsom klubbledare för hofvet och Hattarne samt härigenom gjort sig illa anskrifven hos Mössorna. Också var hans utnämning till öfverjägmästare en af de regeringsåtgärder, som åberopades såsom skäl för rådets afsättande, och i ett särskildt betänkande tillstyrkte sekreta deputationen, att hans fullmakt skulle återtagas, hvilket ock redan i April bifölls af preste- och bondestånden samt sedermera i Augusti af borgareståndet. Fattig, skuldsatt och blottstäld för det rådande partiets förföljelser, fann han, likasom Sprengtporten, i en statshvälfning bästa utvägen till så väl sin egen som fäderneslandets räddning, och då han tyckt sig finna, att en sådan förbereddes eller åtminstone önskades af konungen, samt förmodade Sprengtporten, den konungska klubben Svenska Bottens ledare, vara invigd i konungens förtroende, vände han sig till honom och erbjöd sig att åstadkomma en resning i Skåne. Sprengtporten, som kände Toll såsom en djerf och förslagen man, mottog med nöje hans anbud och meddelade honom sin plan, hvilken båda beslöto sammanbinda med Tolls, för att icke göra framgången beroende ensamt af de finska truppernas ankomst, som af motvind eller andra tillfälliga hinder kunde fördröjas, och då en resning i flera delat af riket måste öka de maktegandes villrådighet och minska deras försvarskrafter.

Enligt den på detta sätt utvidgade statshvälfningsplanen, hvilken af konungen gillades, skulle rörelsen begynna i Finland, der man
hoppades genom att spärra de vanliga postvägarne kunna hindra underrättelsen om resningens utbrott att framkomma till hufvudstaden, medan anstalterna till truppernas öfverförande dit fullbordades. Åtta dagar efter resningens utbrott i Sveaborg skulle Toll förmå garnisonen i Christianstad att äfven resa sig mot ständerna. Prins Carl, som då borde vara i Skåne, skulle sammandraga dervarande regementen, under förevändning att med dem qväfva upproret, samt rycka mot Christianstad, men der förmå dem att göra gemensam sak med garnisonen, hvarefter han med hela styrkan skulle tåga uppåt landet, medtagande under vägen de småländska regementena. Under tiden skulle de finska trupperna söka öfverrumpla Stockholm; misslyckades detta för storm, motvind eller af andra anledningar, skulle de landstiga i Östergötland, bemäktiga sig Norrköping och der afvakta den söder ifrån kommande hären, hvarefter de med förenade krafter skulle draga mot hufvudstaden.

Hela företaget var sålunda en militär-revolution, för hvars framgång man räknade på det missnöje, som var rådande inom krigsmakten. De adliga officerarne delade sitt stånds missnöje öfver de ofrälse ståndens angrepp mot de adliga privilegierna och hade äfven sjelfve med dittills oerhörd hätskhet blifvit anfallne i tidningar och ströskrifter. Mössorna hade redan beslutat indragningar i försvarsverket, och man visste, att dessa indragningar skulle i främsta rummet träffa de värfvade regementena, som utgjorde största delen af besättningarna i Sveaborg och Christianstad, samt äfven sträcka sig till de finska fästningarne och arméns flotta, hvilka blefve mindre behöfliga, när Sverige stod under Rysslands skydd. Ett sådant skydd af Sveriges naturlige fiende var ock motbjudande för alla med känsla för Sveriges sjelfständighet, och tilldragelserna i Polen hade tillräckligt visat hvart ett ryskt skydd kunde leda.

Ett prof på sinnesstämningen i detta hänseende gaf öfverstelöjtnanten vid arméns flotta <i>Henrik Trolle,</i> som mot slutet af Maj infann sig i Stockholm, uppbragt öfver ständernas beteende särskildt beträffande försvarsanstalterna i Finland och villig till ett försök att bryta deras makt, såsom, enligt hans öfvertygelse, förderflig för riket. Med glädje ingick han derföre på Sprengtportens plan och kunde, såsom befälhafvare öfver sjömakten vid Sveaborg, väsentligt bidraga till dess framgång. Han åtog sig att utrusta en fregatt, under förevändning att hemta ekevirke från Gotland, och ett par andra fartyg, som blifvit byggda på kronovarfvet i Stockholm samt om några veckor voro färdiga att afgå till förstärkande af Sveaborgseskadern, skulle äfven kunna användas för statshvälfningsplanen.

Man började nu, så snart kröningen var verkstäld, skrida till denna plans utförande. Toll reste den 9 Juni till Skåne för att söka tillvägabringa resningen i Christianstad, och kort derefter återvände Trolle till Sveaborg för att börja tillredelserna derstädes samt utforska sinnelaget hos besättningen. Redan förut hade Sprengtporten till
Finland afsändt sin yngre broder, majoren Georg Magnus Sprengtporten, att förbereda sinnena och särskildt inverka på de lätta dragonerna i Borgå, hvilkas instruktör han var. Sjelf stannade Jakob Sprengtporten tills vidare i Stockholm för att leda det hela och göra alla förberedelser till afgörandet. Konungen började nu samla omkring sig de i Stockholm varande officerarne och lät äfven prinsarne, sina bröder, hvilka ännu voro i okunnighet om hvad som förbereddes, anställa öfningar med officerare å Ladugårdsgärdet, i hvilka öfningar äfven konungen deltog och visade sig lifligt intresserad deraf. Saken väckte likväl snart ständernas misshag och öfningarna måste afbrytas, men konungens deltagande deri hade dock öfvertygat officerarne, att han icke, såsom man misstänkt, saknade allt sinne för krigareyrket.

Man hade emellertid nu kommit så långt, att bland de om statshvälfningsplanen medvetna fråga uppstått, hvilken regeringsform skulle träda i stället för den utdömda. Den franske ambassadören ansåg konungen böra med ens göra sig enväldig samt åtminstone för någon tid förena både den lagstiftande och den verkställande makten, och denna åsigt skall äfven blifvit delad af Carl Fredrik Scheffer; men konungen förklarade sig ej kunna bryta sin högtidliga försäkran att vilja regera öfver ett fritt folk och insåg för öfrigt, att en envåldsregering skulle möta alltför mycket motstånd samt troligen blifva omöjlig att genomföra. Sprengtporten önskade svenska statsförfattningens ombildning till ungefärlig likhet med den engelska, så att adeln, förstärkt med prelaterne, skulle bilda ett första samt borgare- och bondestånden en andra kammare; men konungen invände, att sådant blefve en alltför stor nyhet, som redan derigenom skulle väcka missnöje, samt ansåg en återgång till Gustaf Adolfs regeringssätt med råd och ständer, hvilka dock skulle skiljas från allt deltagande i den verkställande maktens rättigheter, vara lämpligast. Under sommaren 1772 sysselsatte sig ock konungen i samråd med C. F. Scheffer att utarbeta grunddragen till en ny regeringsform i den angifna riktningen.

Under tiden hade Toll, med endast 600 daler silfvermynt i kassan och utan en enda skrifven rad hvarken af konungen eller Sprengtporten, hvarigenom han kunde styrka, att han handlade enligt högre föreskrift, begifvit sig till Skåne för att tillvägabringa en resning, som skulle störta både regering och regeringsform. Han inträffade i Christianstad den 21 Juni och vände sig der till <i>Abraham Hellichius,</i> kapten vid ett värfvadt regemente, tillhörande garnisonen. För honom yppade han, sedan han först gifvit honom den mörkaste skildring af ständernas framfart, att konungen, efter att förgäfves hafva sökt leda dem på rättvisans och billighetens väg, nu såge sig nödsakad med vapenmakt rycka riket undan förrädares styrelse, för hvilket ändamål han sökte bistånd af de tappraste inom hären, och då Hellichii nit och tapperhet voro hans maj:t väl bekanta, hade han skickat Toll för att fråga honom, om han ville åtaga sig att, när rätta tiden vore inne, förmå garnisonen att resa sig, stänga fästningen och hålla den konungen tillhanda. Hellichius
förklarade sig ock villig härtill, under förbehåll att utbrottet ej skulle ske, innan han fått del af planen och funnit den utförbar samt öfvertygat sig, att konungen ej ämnade göra sig enväldig. Han försäkrade för öfrigt, att han hade garnisonen i sin hand, och för att förstärka den begynte han inkalla i tjenstgöring alla permitterade soldater samt reste sjelf till Malmö att för saken vinna en sin vän, kapten Lars Kaulbars, hvilken skulle verka på besättningarna i Malmö och Landskrona samt förmå dem att förena sig med den i Christianstad, sedan utbrottet skett.

Efter denna lyckliga början begaf sig Toll till Carlskrona, der han lyckades få kopiera en karta öfver staden och fästningsverken, pejlade inloppen samt uppgjorde en öfverrumplingsplan, hvilken han skickade till Sprengtporten.

Från Finland voro underrättelserna icke lika lofvande. Efter sin återkomst till Sveaborg gaf Trolle en icke särdeles fördelaktig skildring af garnisonens tänkesätt och sade sig ej kunna ansvara för framgången af det uppdrag, som blifvit honom anförtrodt. Jakob Sprengtporten, hvilken konungen helst velat behålla hos sig till ledning af det hela och till sitt biträde i det afgörande ögonblicket, måste nu, i följd af dessa underrättelser, begifva sig till Finland, och det återstod endast att finna en förevändning för hans resa, så att den ej väckte de nu maktegandes misstankar. Han föreslog i stället majoren, friherre <i>Hugo Herman von Saltza</i> att med råd och dåd gå konungen tillhanda, hvarföre ock Saltza invigdes i planen, af hvilken äfven prins Carl fick förtroende, så snart de glädjande underrättelserna från Toll inlupit, och äfven han åtog sig villigt att biträda vid utförandet.

Så stodo sakerna, då den 16 Juli en kurir från London ankom till härvarande engelske ministern Goodricke, medförande underrättelser om den tillämnade statshvälfningen. Engelska regeringen hade nemligen genom väl betalda underordnade tjenstemän i franska utrikes expeditionen förstått skaffa sig del af alla dit inkomna eller alla derifrån expedierade vigtigare statshandlingar, och på denna väg hade Vergennes' depesch af den 21 Maj, hvari han redogjort för sitt första samtal med konung Gustaf, kommit till engelska kabinettets kunskap, och det var en afskrift af denna depesch, som nu ankommit till Goodricke. Den yppade hela planen om resningen i Sveaborg och de finska truppernas öfverförande till Sverige under ledning af en konungens »förtroendeman», hvars namn dock ej var uppgifvet, men Sprengtportens verksamhet inom Svenska Botten ledde dock snart misstankarne på honom. Redan följande dagen gaf Goodricke ryske ministern Ostermann och kanslipresidenten Düben del af de underrättelser han erhållit. De hade svårt att tro dem och voro villrådiga om de åtgärder, som nu borde vidtagas. Meddelades den gjorda upptäckten åt sekreta utskottet, så sutto der flere Hattar, genom hvilka konungen snart skulle få kunskap derom. Skedde det till rådet, skulle äfven konungen och sekreta utskottet få del af förhållandet. Planen att öfverföra troppar
från Finland till Sverige ansågo de overkställbar och trodde, att, om äfven konungen för några månader sedan tänkt på något sådant, var detta förslag redan frånträdt. Deremot hyste de icke ringa farhågor för något försök inom hufvudstaden och misstänkte, att Sprengtporten härvid skulle vara konungens högra hand. Det vore derföre framför allt angeläget att aflägsna denne djerfve, förslagne och farlige man, och vid ett sammanträde mellan några af det rådande partiets hufvudmän den 18 Juli öfverenskom man om de åtgärder, som borde vidtagas.

I dessa dagar hade ett plakat, med titel »Mörksens rike och väldigheter», innefattande en mängd bittra klagomål öfver den rådande nöden, den dyra tiden, öfver »blodsugares och blodhundars» tillställningar o. s. v., varit uppslaget flerstädes i och omkring Stockholm. Detta framvisade nu Essen vid sekreta utskottets sammanträde den 21 Juli såsom bevis på »hemliga fienders» stämplingar och yrkade, att en bataljon af Uplands regemente skulle hållas färdig till uppbrott vid första vink; att alla militäre och civile befälhafvare i landsorterna skulle anbefallas hafva ett uppmärksamt öga på allt, som kunde ådagalägga något missnöje, och försigtigt söka förebygga alla utbrott af ett sådant; att justitiekanslern genom honom underlydande fiskaler skulle vaka öfver allt, som i minsta mån kunde röra den allmänna säkerheten; att rådige och bepröfvade män skulle afsändas till de mest nödlidande orterna, Vermland och Dalarne, för att göra sig noga kunniga om folkets sinnelag och huru spanmålsunderstöden blifvit utdelade, samt att Sprengtporten skulle afsändas till Finland för att skaffa underrättelse, om något missnöje der kunde förspörjas öfver saltbrist, som varit en af klagopunkterna. Alla dessa förslag gillades af sekreta utskottet och anmäldes hos kongl. maj:t till verkställande. Rådet utsåg generalmajoren Anders Rudolf Du Rietz att resa till Vermland, äfvensom generalmajoren Conrad Christian von Blixen och öfverstelöjtnanten Schönström till Dalarne, samt förordnade generalmajoren Carl Fredrik Pechlin att under öfverståthållaren Rudbecks frånvaro i ett sekreta utskottets uppdrag till Carlskrona förestå öfverståthållare-embetet.

Emellertid hade Sprengtporten nu fått det tillfälle han länge önskat att resa till Finland; men emedan han anade, att han blifvit bortskickad derföre att man misstänkte honom, så låtsade han motvilja för resan samt undanbad sig först hos kongl. maj:t och sedermera hos sekreta utskottet det uppdrag han fått. Det var först sedan denna anhållan blifvit å båda hållen afslagen som han afseglade den 29 Juli. Uppehållen af motvind, kom han först den 4 Augusti till sitt boställe Raseborg i Nyland, der han stämt sig till möte sin broder Georg Magnus och kaptenen vid arméns flotta Carl August Ehrensvärd, en son till Augustin och nu på det lifligaste intresserad för statshvälfningens framgång. Af dem fick Sprengtporten veta, att fregatten, som skulle föra trupperna öfver till Sverige, icke på minst åtta dagar kunde blifva segelfärdig, hvarföre han måste uppskjuta företaget och skref till Saltza, att han ej förr än den 13 eller 14 Augusti kunde börja leken. Tillika
fick han veta, att misstänkta personer kommit öfver från Sverige, bland andra en officer, som medfört bref till kommendanten på Sveaborg, generallöjtnanten Carl Björnberg; att tonen bland officerarne tycktes vara förändrad och att flera tecken antydde styrelsens uppmärksamhet vara väckt. Han måste derföre iakttaga största försigtighet. Uppdraget att undersöka om saltbristen gaf honom en förevändning att resa först till Ekenäs och sedan till Helsingfors, dit han ankom den 8 Augusti. Han fann det rådligast att icke sjelf besöka Sveaborg, af fruktan att Björnberg der kunde låta arrestera honom; men genom Ehrensvärd och sina adjutanter satte han sig dock i beröring med garnisonens officerare och mottog besök af dem. Den, som ansågs vigtigast att vinna, var kaptenen vid Zöges värfvade regemente friherre Carl Fredrik Leijonhjelm, emedan han hade största inflytandet på sina kamrater och emedan hans regemente utgjorde den starkaste bland de truppavdelningar, af hvilka garnisonen var sammansatt. Sprengtporten gaf honom derföre förtroende af företaget, och Leijonhjelm förklarade sig villig att deltaga deri. Nu vände sig Sprengtporten med samma framgång till andra, för hvilka han framstälde företaget såsom vidt utgrenadt, så att samtidigt med dem skulle generalguvernören i Pomern, Sinclair, börja resningen i Stralsund och kommendanten, öfverste Gyllengranat, i Göteborg, öfverste Hierta bryta upp med Dalregementet, landshöfdingen Hamilton uppresa Dalallmogen, o. s. v.

Medan Sprengtporten på detta sätt förberedde statshvälfningens begynnande i Finland, hade den redan kommit till utbrott i Skåne. Innan Sprengtporten lemnade Stockholm den 29 Juli, hade han förbehållit sig att efter öfverkomsten till Finland få närmare bestämma dagen för utbrottet i Sveaborg, hvarefter sedermera tidpunkten för resningen i Christianstad skulle rättas. Genom något missförstånd blef detta icke iakttaget, utan man höll sig till en förut gjord uträkning, grundad på den af Trolle gifna förhoppning, att alla tillredelser i Finland skulle vara färdiga före utgången af Juli, hvaraf man beräknat, att utbrottet i Sveaborg skulle ske sex eller sju dagar efter Sprengtportens afresa från Stockholm. Redan två dagar innan Sprengtporten afseglade hade prins Carl, den 27 Juli, skrifvit till Toll och befalt honom att låta utbrottet i Christianstad ske den 12 Augusti. Några dagar derefter reste prinsen sjelf till Skåne, under förevändning att möta enkedrottningen, som väntades hem från Berlin. Emellertid hade Toll tillbragt några ängsliga veckor i Christianstad, sysselsatt att lugna Hellichii oro och tvifvel, att söka vinna de öfriga officerarnes förtroende och att förbereda sinnena vid det norra skånska regementet, der en af Tolls bröder var ryttmästare. Slutligen, den 6 Augusti, fick han prins Carls bref, som fullt öfvertygade Hellichius, att Toll var i rätt ärende stadd. Nu meddelade ock Toll honom hela planen, dervid begagnande samma konstgrepp som Sprengtporten i Finland, att framställa företaget såsom vida mera utgrenadt, än det i verkligheten var, och såsom beräknadt att samtidigt utbrista i Göteborg, Kalmar, Sveaborg och
flerstädes. Hellichius ingick med ifver på förberedelserna, och den 11 Augusti gafs befallning, att garnisonen följande morgon klockan 3 skulle utrycka till exercis.

Till att öfverlägga om denna samlades officerarne om aftonen hos Hellichius. Der yppade denne nu det företag, som var å bane, och uppmanade sina kamratar i konungens namn att deri taga del. I detsamma infann sig ock Toll att med sin fyndighet och öfvertalningskonst understödja Hellichius. Det blef dem icke svårt att vinna de öfriges samtycke. Under glad sinnesstämning tillbragte de natten tillsammans, till dess det blef tid att gå till exercisplatsen. Der tilltalade Hellichius först underofficerarne särskildt, hvarefter han steg fram för truppen, drog värjan och sade, att underrättelser från Stockholm gåfvo tillkänna, det konungen ingenstädes vore säker om sitt lif. »Han har varit vår chef, viljen I för honom våga lif och blod?» Garnisonen svarade med ett enhälligt ja. Nu lät Hellichius arrestera några personer, af hvilka man befarade motstånd, bemäktigade sig hela staden och fästningen, satte vakt vid alla stadsportar, så att ingen skulle slippa ut eller in, med undantag af den torgbesökande allmogen, och planterade kanoner med brinnande luntor, fastän oladdade af brist på krut, i alla gatumynningar. Innan klockan slagit 5 var allt verkstäldt. Företaget lättades deraf, att den civila styrelsen var borta. Landshöfdingplatsen stod ledig och vice landshöfdingen, öfverste Johan von Hermanson, hade nyss rest bort för att, jemte prins Carl, vara enkedrottningen till möte. Äfven landssekreteraren och landskamreraren hade begifvit sig till Ystad. Toll öfvertog nu den civila förvaltningen, lade beslag på ränteriet, der han fann medel att gifva truppen dubbel sold, drog försorg om dess förplägning och satte skräck i borgerskapet, som hörde till Mössornas anhängare. Anstalter vidtogos att sätta fästningen i försvarstillstånd, krut hemtades från Torsebro krutbruk, och ett manifest uppsattes, i hvilket, under en mängd tillvitelser mot ständerna, garnisonen uppsade dem all aktning och lydnad.

Några timmar efter resningens början ankom ett förbud för öfverståthållaren Rudbeck, hvilken under sin resa till Carlskrona först besökt Göteborg och nu äfven ville göra ett besök i Christianstad. Officerarne ville arrestera honom, men Toll, som fruktade att hans närvaro inom staden kunde blifva farlig, förmådde dem att i stället vägra honom inträde. Utanför stadsporten blef derföre hans vagn hejdad af den utsatta vakten, med tillsägelse att ingen fick slippa in i staden, och, sedan han förgäfves uppgifvit sitt namn och begärt att få tala med högste befälhafvaren, nödgades han åter aflägsna sig, men reste nu genast tillbaka till Stockholm, i stället att fortsätta färden till Carlskrona.

Emellertid hade, så snart besättningen förklarat sig för konungen mot ständerna, bud härom blifvit sändt till prins Carl i Landskrona, hvilken följande morgonen sammankallade de förnämste dervarande befälhafvarne och godsegarne, för att höra deras råd och derigenom få ett slags bemyndigande att sammandraga trupper, hvilket var i
regeringsformen förbjudet så länge rikets ständer voro samlade. Den tillfälliga konseljen förklarade sig nu enhälligt för nödvändigheten att skyndsamt innesluta Christianstad, på det upproret ej måtte sprida sig vidare, hvarefter prinsen uppbådade de skånska regementena samt rustade sig att med dem och besättningarna i Landskrona och Malmö tåga till Christianstad.

I Stockholm hade man under tiden genom nya afskrifter af depescher från Vergennes fått ytterligare upplysningar om statshvälfningsplanens fortgång; men till lycka för de deri invecklade voro i dessa depescher ordalagen mera allmänna och de uppgåfvo inga namn å deltagarne. Man började ock fästa mindre vigt dervid, i synnerhet som Mössornas välde vid riksdagen syntes nu vara så fast grundadt, att ingen tycktes kunna våga ett försök till dess rubbande. Möjligen kunde ock hela statshvälfningsplanen endast vara förespeglingar till Vergennes för att åt hofvet och Hattarne utverka fortfarande understöd från Frankrike. Äfven ryska hofvet, för hvilket Ostermann genast anmält de gjorda upptäckterna, tycktes icke fästa någon synnerlig vigt dervid. Man var nu i Petersburg så upptagen af traktaten med Österrike och Preussen om Polens delning, hvilken afslutades den 5 Augusti, att man hade föga sinne för någonting annat. Ostermann fick derför intet annat svar, än att det var en vigtig nyhet han meddelat, och att ryska regeringen skulle betänka saken, hvarefter föreskrifter skulle honom lemnas; men hvarken sådana eller någon ny penningesändning afhördes. Äfven konung Fredrik i Preussen fäste föga vigt vid de underrättelser Ostermann låtit gifva honom. När Mössornas beskyddare visade sig så lugna, vidtogo ej heller deras ledare några andra försigtighetsmått än de genast vid första underrättelsen tagna. Flere af dessa ledare lemnade ock nu Stockholm för att efter riksdagens mödor förfriska sig på landet, såsom Horn, Reuterholm, Ridderstolpe, Frietzcky, m. fl. Äfven ryske och danske ministrarne voro på landet, när underrättelsen kom om resningen i Skåne.

Det skedde genom Rudbeck, som den 16 Augusti på aftonen återkom till Stockholm. Följande morgonen aflade han först inför sekreta utskottet och derefter inför konungen och rådet berättelse om hvad som händt honom i Christianstad och om besättningens uppror. Rådet beslöt nu sända en af sina egna ledamöter till Skåne, för att leda anstalterna till upprorets qväfvande, och under hans lydnad skulle alla civila och militära myndigheter i orten ställas. När fram på dagen kurir kom från prins Carl med underrättelse om de åtgärder han vidtagit, föranledde detta ingen ändring i beslutet. Man ansåg icke rådligt låta honom behålla befälet, och de småländska regementena fingo befallning att stöta till dem, som ryckte mot de upproriska.

Någont synnerlig brådska röjde sig dock icke i rådets anstalter. Först mot aftonen den 17 Augusti blef riksrådet Carl Funck utsedd att taga öfverbefälet i Skåne; instruktionen för honom blef icke färdig förr än den 19, och han kom aldrig att afresa. Det var icke skånska
upproret som ansågs innebära den största faran, utan långt mera riktades tankarne på hufvudstaden och konungen. Åt riksrådet Per Kalling uppdrogs öfverbefälet öfver alla trupper i Stockholm, till hvilkas förstärkning en bataljon af Uplands och en af Södermanlands regemente inkallades. Tillika beslöts, att borgerskapet skulle uppbådas att patrullera och att Fersen, som vistades på sitt herresäte i Östergötland, genom kurir skulle kallas till Stockholm för att återtaga sitt befäl öfver gardet. Slutligen anmodades konungen att qvarblifva i hufvudstaden och att befalla sina bröder genast dit återvända. Sekreta utskottet godkände rådets åtgärder och beslöt att, liksom rådet, sammanträda alla dagar både för- och eftermiddagen, till dess lugnet blefve återstäldt. I sitt hemliga råd skola Mössorna äfven beslutat bemäktiga sig konungens person, så snart upländingarne hunnit inrycka i Stockholm, men härom skall konungen blifvit underrättad redan den 17 på aftonen och häraf funnit sig föranlåten att bringa statshvälfningen ofördröjligen till utbrott.

Konungens gamle förtrogne rådgifvare voro i detta afgörande ögonblick ej hos honom. Carl Fredrik Scheffer var på sin egendom Tyresö, Nils Bielke i Vestergötland och Ulrik Scheffer likaså. Konungens förnämste rådgifvare var nu Saltza, som redan tillstyrkt honom att göra revolutionen, så snart tidning komme om utbrottet i Skåne. Nu hade underrättelsen kommit, men till sekreta utskottet förr än till konungen, och motståndarne kunde således ej öfverraskas oförberedda. Företaget hade sålunda blifvit farligare, men ock så mycket nödvändigare, och kunde icke uppskjutas längre än till den 19, ty följande dagen väntades upländingarne. Dittills hade konungen visat sig ovillig att personligen ställa sig i spetsen för något revolutionsförsök; men så snart han fann, att det var oundvikligt, intog han med klar besinning och fast sjelfbeherskning sin plats såsom anförare. Den 19 Augusti bestämdes till utförandet, och aftonen förut sände Saltza till konungen sina råd rörande verkställigheten, i hvilken han sjelf ej kunde deltaga, emedan ett svårt anfall af gikt höll honom fängslad vid sängen; men det var hans plan, som sedermera hufvudsakligen utfördes.

Konungen sökte i det längsta för sina fiender dölja sina afsigter och sitt förhållande till upproret i Skåne, och man har flera berättelser om hans fyndighet att gäcka alla försök, som gjordes att utforska honom. För öfrigt förstod han att vända till sin fördel äfven sådant, som var ämnadt att hindra hans företag. Då borgerskapets kavalleri, efter rådets och sekreta utskottets föreskrift, började natten mellan den 17 och 18 patrullera på hufvudstadens gator, infann sig konungen, likasom af nit för ordningens och säkerhetens upprätthållande, samt red en stor del af natten med dessa patruller, hvarunder han icke försummade att använda sin stora förmåga att intaga alla, dem han ville vinna. Det var emellertid på garnisonsregementena som utgången väsentligen berodde. Efter Sprengtportens afresa hade bland gardesofficerarne bildats en klubb, som visade sig i hög grad konungsk. I
allmänhet rådde missnöje hos officerarne vid garnisonsregementena, och detta stegrades ytterligare vid underrättelsen att landtregementen skulle inrycka för att ur gardets hand taga vakten och vården om hufvudstaden. Bland öfrige officerare, som för riksdagens skull uppehöllo sig i Stockholm, funnos äfven många, som önskade en förändring i statsskicket, och Svenska Botten bildade fortfarande en föreningspunkt för det konungska partiet. Ännu var det likväl högst få, som hade kunskap om hvad som förehades; men nu, då utförandets stund var inne, måste flere invigas i förtroendet.

Tisdagen den 18 skedde förberedelserna till det afgörande steget. Den franske ambassadören försköt nu utan tvekan så mycket penningar han kunde uppbringa. På förmiddagen besökte konungen vaktparaden på Arsenalsgården, der också i staden varande officerare på hans befallning infunnit sig, såg på exercisen och gick sedan genom leden under vänliga ord till manskapet. På aftonen öfvervar han en repetition af operan »Tetis och Pelé» samt tycktes helt och hållet upptagen deraf. Vid den derefter följande stora soupern, hvilken han gaf åt en mängd personer af alla partier, var han den muntraste och ledigaste af hela sällskapet. Han var likväl långt ifrån att hysa det lugn, som han visade, och han vidtog åtgärder för den händelse, att det skulle sluta med nederlag och död. Sina hemligaste papper, som vid sådan utgång kunnat blifva farliga för mången, undanskaffade han, och icke blott för sina vänners säkerhet, utan äfven för deras heder hade han sinne och omtanke i dessa stunder af sådan oro. Nu, liksom 1766, hade Frankrikes konung velat sträcka sin frikostighet till de afsatta svenska riksråden, och Nils Bielke hade genom ambassadören fått anbud af en årlig pension. Han underrättade sin egen konung derom, på samma gång han med högsinnad stolthet förklarade, att han icke kunde mottaga detta slags välgerningar af någon främmande öfverhet, till hvars tjenst han icke visste sig hafva gjort någonting. Konung Gustaf, som fick detta Bielkes bref just den oroliga 18 Augusti, sände det genast till Vergennes, med en biljett af innehåll, att detta bref gjorde Bielke för mycken heder, att konungen skulle utsätta det för att gå förloradt under en så farlig dag, som morgondagen skulle blifva. De känslor af tacksamhet, han vore grefve Bielke skyldig, kunde ej bättre rättfärdigas än genom dennes uppförande. »För öfrigt», tillade konungen, »beder jag eder, min grefve, att för konungen, eder herre, betyga min erkänsla för den ståndaktiga vänskap han egnat mig och säga honom, att jag i morgon hoppas visa mig värdig en så trogen vän. Min goda sak och den gudomliga försynen skola uppehålla mig; men om jag faller, så hoppas jag, att hans vänskap skall utsträcka sig till dem, som jag lemnar efter mig, och att en broder, hvilkens mod och tillgifvenhet visat sig på ett så lysande sätt, samt de tappre undersåtar, som för mig och fäderneslandet hafva uppoffrat allt, icke skola blifva öfvergifna af min kronas äldste bundsförvandt.»

Under den följande natten, likasom under den föregående, begaf
sig konungen ut för att besöka och åtfölja borgare-patrullerna. Först omkring kl. 3 på morgonen återkom han till slottet för att njuta någon hvila, men redan kl. 6 var han åter färdig och mottog öfverhofpredikanten Carl Magnus Wrangel, hvilken han tillkallat för att af hans hand undfå nattvarden, innan han gick till utförandet af sitt vigtiga och äfventyrliga värf.

Vid gardet hade kapten Jakob Leonard König fått förtroende att förbereda saken och redan vidtalat åtskilliga af underbefälet om hvad som skulle göras. En gynsam omständighet var, att König för tillfället förrättade majorstjensten vid regementet och under Fersens frånvaro icke hade någon annan förman än den 76-årige öfverstelöjtnanten Carl Ehrenkrook, så att gardet nu i sjelfva verket stod under Königs ledning. Då emellertid riksrådet Kalling fått högsta befälet öfver alla i hufvudstaden varande trupper, måste de särskilde befälhafvarne inhemta hans order, och hos honom infann sig ock König den 19 Augusti kl. 7 på morgonen samt lyckades, genom några framkastade ord om nyttan af att kunna hastigt verkställa de befallningar rådet möjligen vid sin sammankomst under förmiddagen kunde gifva, förmå honom utfärda reqvisition af skarp ammunition för gardet samt en befallning till alla dess officerare och underofficerare att under förmiddagen infinna sig i rapportsalen å slottet.

Medan gardesofficerarne sålunda på högste befälhafvarens befallning sammankallades, drog majoren Adolf Ludvig Boije försorg om, att ledamöterne af Svenska Botten och andra officerare, på hvilka man trodde sig kunna lita, fingo tillsägelse att infinna sig vid paraden på Arsenalsgården (n. v. Carl XII:s torg), och öfversten Carl Constantin De Carnall samt några andra hade fått uppdrag att hålla konungens anhängare bland borgerskapets kavalleri färdiga att i rätt tid uppträda.

Sedan konungen på morgonen den 19 tagit sina sista förberedelser, steg han klockan 10 till häst och begaf sig först till artillerigården samt sedermera till arsenalen, der den del af gardet, som hade vakten, samlades. Vid ankomsten dit var han omgifven af några högre och lägre officerare, hvilka följt honom ifrån slottet eller slutit sig till honom under vägen, medan andra infunnit sig vid arsenalen före honom. Han åsåg först truppens exercis och lät sedan vaktparaden uppställas, hvarefter han genomgick leden och talade med soldaterna. Derpå vände han sig till underofficerarne samt frågade efter hvars och ens tjensteår, och då, på hans förfrågan, huru i forna tider tillgick med underofficerarnes befordran, den gamle Ehrenkrook svarade sig minnas, huru i hans ungdom fältväblar kunnat blifva kaptener, inföll konungen: »Sådant kan icke ske nu, så länge riksens ständer hålla kabinett;<footnote>Man brukade säga om ständerna, att de »höllo kabinett», när de afgjorde kabinetts-ärenden, hvilkas afgörande enligt grundlagen tillhörde konungen.</footnote> men det kan ändras och kunde hända hädanefter» — en vink som för åhörarne icke gick förlorad.

Sedan vaktparaden afmarscherat, återvände konungen till fots, åtföljd af officerarne, till slottet samt lät, efter ankomsten dit, inkalla gardets samtlige officerare och underofficerare i rapportsalen, hvarefter han befalte att dörren skulle stängas och ingen släppas in eller ut. Sedan detta skett, förklarade han för de församlade, att den fara, som hotade honom och riket, nödgat honom att sammankalla sitt trogna lifgarde, för att med dess understöd upphäfva det aristokratiska mångväldet och försätta riket i dess urgamla och lagliga frihet. »Viljen I», yttrade han vidare, »för att vinna detta mål följa mig troget, såsom edra fäder följde Gustaf Wasa och Gustaf Adolf, så vill jag våga lif och blod för eder och fäderneslandets räddning.» Känslan af stundens vigt tycktes i början öfverväldiga honom, så att hans tal var mindre sammanhängande, men snart återvann han sin jemvigt och talade nu med en styrka och en eld, som meddelade sig till alla närvarandes hjertan. Han uppdrog en liflig tafla af landets bedröfliga tillstånd, erbjöd i sin person botemedlet för dess olyckor, skildrade rådets aristokratiska anda och nödvändigheten att förqväfva densamma, förklarade sin afsky för enväldet samt framlade en af honom egenhändigt skrifven försäkran, hvilken han ock nu med liflig ed bekräftade, att hans enda uppsåt vore att återställa lugnet, undertrycka sjelfsvåldet, afskaffa den aristokratiska makten samt upplifva den urgamla svenska friheten och de lagar, som gält före 1680; anseende han för sin största ära att vara den förste medborgaren bland ett rättskaffens fritt folk. Han slutade sitt tal med att låta sitt garde välja, antingen att föra honom till stupstocken eller att följa och dela med honom äran att hafva räddat fäderneslandet.

Svaret blef ett allmänt: »Gud bevare eders majestät!» Alldeles enhälligt var dock ej det gifna samtycket. Många voro oförberedda. Många voro nära förbundne med de rådande Mössorna äfven genom slägtskap. För flera sväfvade väl äfven de blodiga minnena från 1756. Det var de unge officerarne som, jemte underofficerarne, hurtigast gåfvo sitt bifall tillkänna. Fyra kaptener, (Fredrik Cederström, Johan Erik Rydingsvärd, Carl Gustaf Löwenhielm och Carl Taube, vägrade att aflägga den fordrade eden; men då konungen begynte förestafva den för de andra, begärde Löwenhielm och Rydingsvärd att få svärja med de öfriga. Deremot sökte konungen förgäfves öfvertala Cederström, som föredrog att lemna sin värja och stanna i arrest, men dock följande dagen begärde och fick tillåtelse att aflägga eden.

Den ed, hvilken konungen nu förelade gardets officerare, innehöll, att som ett tygellöst sjelfsvåld förtrampat lagen, borttagit friheten och förolämpat kongl. maj:ts höga rättigheter och dess dyra person, så afsade de sig all lydnad, som riksens ständer sjelfva eller genom sina ombud äska kunde, samt lofvade och svuro att för sin rättmätige och lagkrönte konung hafva och hålla konung Gustaf III och hans bud fullkomna och efterlefva, samt med lif och blod försvara honom och den regeringsform, han dem gifva skulle, för att befästa en ordentlig
och laglig frihet, samt på det att rikets sjelfständighet ej mera måtte löpa fara af utländskt våld och dess invånare bibehållas vid en säker besittning af all sin välfångna egendom och frihet. Så snart eden var muntligen aflagd, framlades den till underskrift och undertecknades främst af Ehrenkrook och König, samt derefter af de öfriga så väl officerarne som underofficerarne.

Sedan konungen sålunda försäkrat sig om officerarnes medverkan, gick han med dem ut på stora borggården, dit både den afgående och den nya vakten, som under tiden stått under gevär på lilla borggården, inmarscherade, hvarefter slottsportarne stängdes och bevakades. Konungen höll nu till soldaterne ett dylikt tal, som förut till befälet, och frågade dem om de ville med honom våga lif och blod till hans och rikets räddning. Ett enhälligt ja och »Lefve konung Gustaf» blef svaret. Sedan konungen derpå äfven för soldaterna upprepat sin edliga försäkran och förestafvat dem deras nya trohetsed, befalte han dem ladda, hvarefter han lät adjutanten Bror Cederström utdela tre dukater till hvarje underofficer och en dukat till hvarje soldat.

Medan konungen ännu var inne i rapportsalen med officerarne, hade riksrådet Kalling kommit dit, men icke sluppit in. Han medförde den helsning, att rådet väntade på konungen; men kammarherrn Evert Taube, som frambar denna helsning, fick återföra det svar, att konungen skulle komma upp till rådet, när han talat med sina officerare, och att Kalling kunde gå upp förut. Han gjorde så, men för att förekomma flera budskickningar gingo generalmajoren Fredrik Horn, öfverste de Carnall och några andra officerare, som åtföljt konungen och väntade utanför, medan han talade med gardet, efter Kalling upp i rådsförmaket, och då Kalling åter kom ut ur rådsrummet och ville skicka efter kaptenen af vakten, tillsades han af Horn och de Carnall, att det icke kunde ske, samt att konungens vilja vore, att riksråden stannade i rådssalen och der afbidade hans ankomst.

Under tiden hade ederna blifvit aflagda i rapportsalen och på borggården, hvarefter konungen sände kapten Carl Maurits Aminoff, med tillräcklig militärstyrka, att arrestera rådet. Aminoff besatte genast alla utgångar till rådsrummen, och rådet, sålunda instängdt, kunde derefter icke inverka på händelsernas fortgång.

Ännu var dock konungen endast herre öfver slottet, och blott en del af gardet hade förklarat sig för honom. König hade emellertid redan sändt underofficerare att samla de öfriga bataljonerna af regementet samt tog, å konungens vägnar, af dem trohetseden, hvilken de villigt aflade. Till slottets skydd qvarlemnades en del af vakten under kapten Carl Peter Gyllenstorms befäl. Med en annan del deraf och åtföljd af de flesta officerarne red konungen till artillerigården. Ett rykte, att någonting af vigt var å färde, hade redan börjat sprida sig, men mest troddes att det gälde något försök mot konungens person. En stor mängd folk var derföre samlad kring slottet, och konungen helsades med höga glädjerop, när man såg honom fri och omgifven
af officerarne rida utför Lejonbacken. Vid artillerigården möttes han af en del utaf borgerskapets kavalleri, som kom att erbjuda honom sin tjenst. Likaledes slöt sig artilleriets befäl och manskap, på konungens uppmaning, till honom.

Nu kom ordningen till flottans å Skeppsholmen förlagda manskap. Riksrådet Falkengréen, som förde högsta befälet öfver detsamma, var instängd på slottet, och hans närmaste man, konteramiralen <i>Carl Tersmeden,</i> som var konungen tillgifven, hade från slottet der han på kallelse infunnit sig, blifvit sänd till Skeppsholmen för att bringa flottan under konungens lydnad. Han skyndade ock att låta uppdraga vindbryggan, som förenade denna holme med Blasieholmen, för att utestänga alla som kunde vilja hindra hans företag, samt utsatte vakter, lät framföra kanoner och samlade officerare och manskap. Nu, medan hurraropen från staden vittnade om konungens framgång, yppade Tersmeden hvad som förehades och lyckades förmå de tillstädesvarande att förklara sig för konungen, hvilken erhöll den glada underrättelsen härom, medan han var på artillerigården, då han genast begaf sig till Skeppsholmen och personligen mottog trohetseden af flottans befäl och manskap.

Sedan konungen sålunda blifvit herre öfver hela den väpnade styrkan i hufvudstaden, skyndade han att vidtaga erforderliga åtgärder för att betrygga maktens öfvergång i hans händer samt upprätthålla ordning och säkerhet. Han erbjöd den högste i hufvudstaden närvarande generalspersonen, generallöjtnanten grefve Fredrik Wilhelm von Hessenstein, öfverbefälet i hufvudstaden näst under konungen; men Hessenstein, som nyss haft ett samtal med Pechlin, vägrade och fick gå i arrest, hvarefter befälet lemnades åt generalmajoren Fredrik Horn. Öfverstarne grefve Fredrik Posse och grefve Johan Sparre förordnades att såsom generaladjutanter gå konungen tillhanda; kanoner uppstäldes på borggården, på torgen och broarna; vakter skickades till alla vigtiga platser inom staden och till tullarna, med befallning att icke låta någon lemna staden utan särskildt tillstånd, och vid Norrtull, der man hade att vänta det af rådet inkallade Uplands regemente, förlades 300 man, med 2 kanoner. Härolder, eskorterade af borgerskapets kavalleri, uppläste på alla allmänna platser en kungörelse, hvari konungen förmanade stadens innevånare att med vördnad och stillhet afvakta de mått och steg, som för den allmänna säkerheten måste vidtagas, emedan konungen varit nödsakad att bruka den makt, honom var öfrig, till att frälsa sig och riket från det aristokratiska väldet. Han befalte derföre alla att förblifva i sina hus och hålla sina portar stängda; men det oaktadt voro gatorna fulla af folk, som på allt sätt ådagalade sin glädje öfver hvad som händt. Till ett igenkänningstecken för de sina hade konungen knutit en hvit näsduk kring venstra armen samt låtit sina följeslagare göra detsamma, och innan kort såg man hela staden bära detta kännetecken. Mot kl. 3 e. m. lemnade konungen artillerigården och begaf sig till rådhuset, der han emottog magistratens
trohetsed samt upprepade sin försäkran att vilja åter upplifva de gamla lagarne och den rätta friheten. Efter ett besök på Södermalm återvände han öfver Skeppsbron till slottet. Det var ett verkligt triumftåg, under hvilket hans svit oupphörligt tillväxte. Jublande skaror omgåfvo honom och besvarade med välsignelser hans ord, då han den ena gången efter den andra förklarade sin enda afsigt vara att skydda dem och frälsa fäderneslandet.

Under tiden hade sekreta utskottet varit samladt i sina vanliga rum på Riddarhuset. Dess öfverläggningar hade redan fortgått en lång stund, då Essen inkom och medförde en löjtnant Dahlcrona, som aflade berättelse om hvad som tilldrog sig på borggården. Sedan han slutat, begärde Essen endast af landtmarskalken proposition, att utskottet måtte åtskiljas. Landtmarskalken uppmanade samtlige ledamöterna att iakttaga den ed och pligt, de voro skyldige Gud och fäderneslandet, hvarefter detta utskott, som så länge innehaft makten, för alltid åtskildes. Dess ledamötet, som äfven under denna riksdag visat sig så myndige, skingrades åt alla håll, och de fleste tänkte endast på att sätta sig sjelfva i säkerhet. En af dem, borgmästaren Sundblad, vandrade ända ut till Solnaskogen, men hade den oturen att der stöta på en patrull, som skickade honom såsom fånge till högvakten. Äfven några andre, såsom prostarne Wijkman och Kröger, professor Gadolin och ålderman Westin, blefvo arresterade.

Troligen hade det icke gått så lätt att få sekreta utskottet skingradt, om dess ledamot Pechlin varit tillstädes. Han fruktades af konungens medhjelpare såsom den farligaste fienden till deras företag, och Saltza hade i sin plan till revolutionen tillstyrkt att det första steget skulle blifva att arrestera honom. Detta hade emellertid icke skett, och Pechlin befann sig på förmiddagen hemma i sitt hus, det nuvarande norska statsministerhotellet på Blasieholmen, då han fick underrättelse om hvad som händt på slottet. Han skyndade ut och ämnade sig till Skeppsholmen, men såg vindbryggan redan vara uppdragen. Strax derpå blef han varse konungen, som med sin svit red till artillerigården. Han sökte då öfverståthållaren Rudbeck, men fann honom icke hemma. Då skyndade han till grefve Hessenstein, som bodde vid Drottninggatan och ville förmå honom att vara sig följaktig till sekreta utskottet; men Hessenstein hade redan fått konungens biljett, som befalde honom komma till artillerigården och mottaga öfverbefälet, och ehuru han förklarade, att han icke skulle mottaga detta befäl eller aflägga någon ny ed, så ansåg han sig likväl ej kunna underlåta att infinna sig på konungens bud. Pechlin gick då till Rosenbad och legde der en båt som förde honom öfver till Riddarhuset; men då han der fann en stark vakt vid porten, lät han ro sig till Liljeholmen, gick der i land och fortsatte sin väg till fots, till dess han träffade en bonde, som kom åkande från staden, hvilken han vidtalade att skjutsa sig derifrån.

Mössorna hade satt sin förhoppning till de anryckande
upländingarne, men konungen sände generalmajoren och landshöfdingen Anders Henrik Ramsay dem till mötes, med befallning att de skulle återvända till sina hem. De särskilda kompanierna hade ännu icke hunnit förena sig. Ramsay träffade några af dem redan samma eftermiddag och andra följande dagen. Det mötte inga svårigheter för honom att göra sig åtlydd, utan de aflade den nya eden och återvände. Deras befälhafvare, öfverstelöjtnanten Clas Cederström, blef arresterad, men frigafs, så snart han undertecknat eden. Äfven södermanländingarne hade fått order att vända om och åtlydt befallningen.

Medan konungen ännu var qvar på artillerigården, hade han sändt sin kammarherre, baron Gustaf Johan Ehrensvärd, att inbjuda de främmande sändebuden till middag på slottet. Danske ministern var icke i staden, och ryske, engelske och preussiske ministrarne ursäktade sig, att de icke kunde komma; men då inbjudningen förnyades genom hofkanslern Sven Bunge, instälde de sig. Efter sin återkomst till slottet förklarade konungen för de församlade diplomaterne, att det steg han tagit framtvingats af den fara, som hotat hans person och statens säkerhet, samt bad dem försäkra sina hof, att ingen förändring skulle inträffa i hans önskan att lefva i fred och endrägt med alla makter och i synnerhet med sina grannar. Han tillade, att det var för sändebudens egen säkerhet, som han bedt dem komma till slottet, i fall någon orolighet skulle inträffa; men att han nu lemnade till deras eget val, om de ville återvända till sina hotell eller stanna qvar på slottet såsom hans gäster. Den franske ambassadören lyckönskade konungen med synbar tillfredsställelse; de öfrige tego och den engelske ministern inskränkte sig till att begära pass för en kurir, med hvilken han kunde afsända till sitt hof den förklaring konungen nyss afgifvit. Konungen svarade, att han skulle få det, så snart statens säkerhet tillät den spärrade samfärdselns frigifvande, och lofvade, att ingen före honom skulle få affärda kurir. Ingen af ministrarne begagnade anbudet att få stanna på slottet, utan alla återvände till sina bostäder. Man var icke utan oro för hvad Ostermann och Goodricke kunde företaga sig; men de båda ministrarne, som icke vidare hade några penningar att utgifva och icke fått några föreskrifter från sina hof för den händelse, som nu inträffat, förblefvo passiva åskådare af den statshvälfning, som tillintetgjorde deras inblandning i Sveriges inre angelägenheter.

Konungens omtanke inskränktes emellertid icke till hufvudstaden. Skrifvelser utfärdades, hvarigenom högsta befälet öfver krigsmakt och embetsmän uppdrogs åt prins Carl inom Skåne, Halland, Bleking, Bohuslän och Småland, samt åt prins Fredrik Adolf inom Öster- och Vestergötland, Södermanland, Nerike och Vermland. Till Fersen afsändes hans vän hofmarskalken grefve Fredrik Ulrik von Rosen med ett egenhändigt bref, i hvilket konungen på heder och tro försäkrade den myndige partiledaren, att han icke ville göra sig enväldig, begärde af honom det understöd, som hans stora anseende och förmåga kunde förläna sakernas nya ordning, och bad honom begifva sig till prins
Fredrik Adolf för att med sina råd bistå den unge fursten. Vann konungen Fersen på sin sida, så fans det endast två män, af hvilka man kunde befara något försök till motstånd — Pechlin och Fredrik Gyllensvan. Om den förres efterspanande och återförande till Stockholm hade befallning redan blifvit utfärdad. Gyllensvan var för tillfället i Helsingland, för hvars regemente han var öfverste; men till landshöfdingen derstädes Carl Sparre sändes ett kungligt bref, som gaf honom befälet öfver alla i hans län varande trupper, och till Gyllensvan afgick befallning att ställa sig landshöfdingens order till efterrättelse.

Till hela riket utfärdades en kungörelse, hvari det hette, att »sedan oss blifvit kunnigt, hurusom man varit sinnad att påföra riket och våra trogne undersåtar ett aristokratiskt välde, så hafve vi till bibehållande af den allmänna säkerheten samt rikets sjelfständighet och rätta frihet, så väl som vår egen persons fredande för farliga tillställningar, funnit oss nödsakade att vidtaga allvarsamma mått och steg, hvilka med den Högstes mäktiga beskydd samt trogne mäns och undersåtars tillhjelp haft den önskeliga verkan, att riket ifrån sådant emot regeringsformen stridande försök nu blifvit lyckligen räddadt». Kongl. maj:t varnade sina trogna undersåtar att icke låta förleda sig af ogrundade och illasinnade rykten, utan i stillhet afbida de ytterligare författningar, som konungen till sin och rikets säkerhet samt allas gemensamma bästa kunde vidtaga, och endast lyda de bud och befallningar, som utfärdades af konungen eller, å hans vägnar, af hans bröder arffurstarne Carl och Fredrik Adolf.

Så slutade den händelserika 19 Augusti. Utan något försök till motstånd, utan ringaste upplopp eller oordning och utan att en droppe blod blifvit spild, hade ett statsskick blifvit störtadt, som 53 år förut varit helsadt med de lifligaste förhoppningar och vid många tillfällen blifvit förklaradt för det lyckligaste, ett folk någonsin vunnit, men som utvecklat sig så, att den ojemförligt talrikaste delen af svenska folket med glädje såg dess upphörande, hvarföre ock intet försök gjordes att försvara det.

Följande dagen, den 20 Augusti, användes att styrka och stadga det nya väldet. Kollegier och öfriga embetsverk fingo nu aflägga den nya trohetseden, för hvilket ändamål äfven Stockholms borgerskap kallades till Stortorget, der konungen till häst tilltalade de i stor myckenhet församlade. Äfven här talade konungen om det »aristokratiska välde», han ville störta, hvilka ord alltid gjorde god inverkan på en större menighet, ehuru åtminstone under sista riksdagen de ofrälse Mössorna visat sig ännu mera maktlystne än de adliga. Alla visste dock, att rådet, hvilket man vanligen mer än ständerna tillskref hvad som framkallade missnöje, bestod af endast adelsmän och således var en aristokratisk institution. För öfrigt upprepade konungen sina försäkringar, att han icke hyste annan afsigt än att återställa lugnet och den gamla friheten, frånsade sig all tanke på den förhatliga
suveräneteten samt förklarade sig anse för sin högsta ära att vara »den förste medborgaren bland ett fritt folk». Talet, framfördt med klar och ljudelig röst, blef ofta afbrutet af åhörarnes högljudda bifallsrop, och eden aflades under allmän hänryckning.

Från alla håll skyndade man ock nu att hylla den segrande konungen. I hans förmak framlades anteckningslistor för dem, som ville aflägga den nya trohetseden, och dessa namnteckningar blefvo ganska talrika. Uplands regementes högre officerare, hvilka, såsom tillhörande mösspartiet, varit tillkallade att med sitt regemente hindra konungens planer, begärde nu och fingo tillåtelse att inför honom aflägga eden. Äfven Essen, i sjelfva verket den mest framstående inom det nu besegrade partiet, infann sig hos konungen och begärde att få svärja honom trohet samt hos honom förrätta sin kammarherretjenst, då konungen, med den förbindlighet, som var honom egen och hvarigenom han hade så lätt att vinna hjertan, svarade, att han icke behöfde Essens ed; »jag föredrager edert hedersord, och det är mig nog».

Den 21 Augusti klockan 12 på middagen samlades ständerna på rikssalen, dit de föregående eftermiddagen blifvit af härolder kallade; med hotelse till dem, som uteblefvo, att varda ansedda såsom konungens och rikets fiender. För att hindra hvarje försök till motstånd fingo de icke, såsom eljest var vanligt, samla sig hvarje stånd i sitt rådplägningsrum, för att derifrån, företrädda af sina talmän, afgå till rikssalen, utan nu måste riksdagsmännen hvar för sig begifva sig till den gemensamma mötesplatsen. På riddarhustorget, midt emellan ståndens vanliga samlingsrum, var en bataljon af gardet uppstäld. En annan stod på yttre borggården och en tredje på slottsbacken. På den inre borggården stodo laddade kanoner och framför dörren till rikssalen 100 grenadierer. Så kringvärfda måste riksdagsmännen finna hvarje motsträfvighet fruktlös.

Sedan ständerna samlat sig, inträdde från de inre rummen konungen, klädd i full skrud med krona på hufvudet, samt åtföljd af sin stora vakt, af en mängd officerare och af sina drabanter. Så snart han intagit sin tron, stängdes dörrarne till rikssalen. Med tre slag af Gustaf Adolfs silfverhammare äskade han ljud och uppläste med stark och allvarlig stämma ett af sina mest berömda tal, hvilket kraftigt och allvarligt framstälde de förhållanden, som föranledt statshvälfningen: den tvedrägt, som söndrat nationen och som »födt af sig agg, agget hämd, hämden förföljelser, förföljelserna nya revolutioner, hvilket ändtligen öfvergått till en periodisk sjukdom, som sargat och förnedrat hela samhället. För några personers ärelystnads skull har riket blifvit skadadt och blodströmmar utgjutna, än af ena, än af andra partiet, under det folket blifvit offer för dessa misshälligheter, hvilka likväl detsamma föga angingo. Att befästa sitt välde har varit de rådandes endaste mål, ofta på andra medborgares, alltid på rikets bekostnad. När lagen var tydlig, har dess bokstaf blifvit vrängd, och när detta icke kunnat ske, har den blifvit bruten. Ingenting har varit heligt för en af
hat och hämd upprörd menighet, och villervallan har ändtligen gått så långt, att man uppenbarligen påstått ständernas flertal vara öfver lagen och icke hafva annat rättesnöre än sitt eget godtycke. Således har friheten, den ädlaste af menskliga rättigheter, blifvit förvandlad uti en olidlig aristokratisk despotism i det rådande partiets händer, som sjelft varit kufvadt och efter godtycke fördt af några få». Vidare antydde konungen den rådande korruptionen och den nesa, hvari den sänkt riket; erinrade om partiförföljelserna, om sina fruktlösa försök att åstadkomma en förlikning, om de långvariga riksdagstvisterna, under hvilka tiden blifvit förnött, utan att något uträttats för den rådande nödens afhjelpande, samt förklarade att han slutligen ej funnit annan utväg återstå än att »gripa till de medel, som hulpit andra frimodiga folkslag och fordom Sverige sjelft under Gustaf Wasas fana från ett olidligt välde och förtryck». Gud hade välsignat detta verk, och konungen hade sett på en gång upplifvas i folkets sinne det nit för fäderneslandet, som fordom brunnit i Engelbrechts och Gustaf Erikssons hjertan. Han hade lofvat att styra ett fritt folk, och långt ifrån att vidröra friheten, vore det endast sjelfsvåldet han ville afskaffa. »Detta», yttrade han slutligen, »är det enda syftemål jag haft: att stadga en rätt frihet, som endast kan göra mina undersåtar lyckliga genom säkerheten under lagen och af lagen, genom frihet i alla lofliga näringar, genom rättvisans oveldiga skipande, genom ordningens vidmakthållande, genom befrämjande af allmän välmåga samt ändtligen genom en ren gudsfruktans bibehållande. Allt detta kan ej vinnas, utan att rikets styres efter en orygglig lag, hvilkens bokstaf ej får vrängas, hvilken förbinder icke allenast konung, utan ock ständer, hvilken ej kan häfvas eller ändras utan bägges fria samtycke, hvilken tillåter en för fäderneslandet nitisk konung att öfverlägga med ständerna, utan att de anse honom som en buse, för hvilken de böra rädas, och ändteligen hvilken sammanbinder både konung och ständer uti ett gemensamt intresse, som är rikets väl. En sådan lag, lika bindande för mig som för eder, är den jag nu skall låta eder föreläsas.»

Härefter upplästes af en revisionssekreterare den nya regeringsformen, och sedan detta skett, frågade konungen: »Antagen I för eder och edra efterkommande till orygglig följd och efterlefnad i evärdeliga tider den nu för eder upplästa lag och regeringsform?» Denna fråga blef af ständerna i tre omgångar med öfverljudt ja besvarad, hvarefter landtmarskalken och de öfriga talmännen framträdde att underskrifva den nya grundlagen. När detta var gjordt, aflade konungen sin ed att vilja styra riket efter den nu antagna regeringsformen samt förklarade ännu en gång, att han afsade sig det förhatliga konungsliga enväldet och ansåge såsom sin största ära att vara den förste medborgaren bland ett rättskaffens fritt folk, hvarefter denna edliga försäkran, skriftligen affattad, af honom undertecknades. Derpå fingo ständerna aflägga en ny, på denna regeringsform grundad tro- och huldhetsed, som af konungen förestafvades, och sedan allt detta var
förrättadt, uppstämdes psalmen »O Gud, vi lofve dig», efter hvars afsjungande samtlige riksdagsmännen fingo framträda att kyssa konungens hand, och så upplöstes sammanträdet.

På aftonen samma dag blefvo öfverståthållaren Rudbeck och de fångne riksdagsmännen frigifna. Riksråden åter stannade i arrest till följande dagen, då de inför konungen fingo aflägga den nya trohetseden och försattes i frihet; men samma dag, den 22 Augusti, förklarade konungen, att de rådsembeten, i hvilkas besättande riksens ständer tagit del, hade genom den nya regeringsformen upphört, till följd hvaraf alla dåvarande riksråd fingo afskedsbref, dock i nådiga ordalag och med förklarande af kongl. maj:ts välbehag. Till ledamöter af det nya råd, som derefter skulle biträda konungen utan att vara riksens ständers fullmäktige, kallade han, utan afseende på hvilket parti de förut tillhört, dem han ansåg lämpligast så väl inom det nu upplösta rådet som bland de i April afsatta riksråden. På detta sätt blefvo den 22 Augusti till riksråd ånyo förordnade grefve <i>Hans Henrik von Liewen,</i> som tillika blef riksmarskalk, grefve <i>Adam Horn,</i> nu tillika utnämnd till riksstallmästare, grefve <i>Gustaf Adolf Hiärne,</i> grefve <i>Johan von Wallvijk,</i> friherre <i>Fredrik Ribbing,</i> grefve <i>Erik von Stockenström,</i> grefve <i>Nils Adam Bielke, </i>som tillika utnämndes till öfverstemarskalk hos drottning Sofia Magdalena, grefve <i>Ulrik Scheffer,</i> som nu blef kanslipresident, grefve <i>Mathias von Hermanson,</i> grefve <i>Joachim Beckfriis,</i> grefve <i>Jakob Filip von Schwerin,</i> grefve <i>Maurits Posse,</i> grefve <i>Ulrik Barck,</i> grefve <i>Fredrik Carl Sinclair,</i> generalguvernör i Pomern, friherre <i>Christofer Falkengréen,</i> friherre <i>Anders Reinhold Wrangel</i> och <i>Melcher Falkenberg,</i> rikskansliråd. Grefve Carl Rudenschöld hade äfven blifvit erbjuden att återinträda i rådet, men undanbedt sig. Deremot inträdde der nu en af frihetstidens mest framstående män, grefve <i>Fredrik Axel von Fersen,</i> till hvilken konungen sjelf skrifvit i de vänskapligaste ordalag och bedt honom icke afslå kallelsen.

I landsorterna blef statshvälfningen lika lätt och hastigt erkänd som i Stockholm. Den 22 Augusti på aftonen mottog prins Carl underrättelsen om händelserna den 19, jemte fullmakt att taga befälet. Han var då stadd i marsch mot Christianstad med en del af de uppbådade trupperna och höll underrättelsen hemlig, emedan de båda skånska kavalleriregementena ännu icke förenat sig med honom; men följande dagen, då dessa hunnit fram, sammankallade han alla officerarne, underrättade dem om hvad som händt, upprepade konungens löfte att vilja upprätthålla friheten och affordrade de närvarande ny trohetsed. Bland officerarne, likasom i allmänhet bland skånska adeln, funnos många anhängare af mösspartiet, men ingen försökte att sätta sig emot konungens bud, utan alla aflade och underskrefvo den ed, hvilken prinsen i hast hade uppsatt, hvarefter regementena under glädjerop hyllade konungen. Nu gjorde ock den upproriska garnisonen i Christianstad ingen svårighet att uppgifva fästningen.

Under tiden hade prins Fredrik Adolf haft samma framgång i
Östergötland, der Fersen, enligt konungens önskan, var hans ledare och stöd. Civila och militära myndigheter underkastade sig utan tvekan den nya ordningen. Fersen sjelf, så väl som de båda riksråden Liewen och Horn, hvilka äfven befunno sig i Östergötland, afgåfvo skriftliga förbindelser att hålla den ed, som konungen kunde täckas affordra dem.

Pechlin hade skyndat till sin hemort, Kalmar län, och der vidtagit alla åtgärder för att hastigt samla de tre småländska regementena, öfver hvilka han förklarade sig hafva högsta befälet, sedan riksrådet Funck blifvit arresterad. Han skyndade derefter till Jönköping för att bemäktiga sig dervarande fästning och förråd; men ilbuden från konungen och prins Fredrik Adolf hade hunnit före honom, och han blef arresterad i sjelfva stadsporten samt förd såsom fånge till Gripsholm. Sedan han der någon tid suttit fången, blef han åter frigifven, efter att hafva aflagt trohetsed, men skildes från sitt regemente. I alla delar af riket blef lugnet ostördt och inom få dagar var statsförändringen allmänt erkänd.

På det den måtte få tid att stadga sig, var det nödigt, att riksdagen icke länge skulle blifva samlad; dock kunde ständerna icke genast hemförlofvas, emedan de, ehuru de varit tillsammans i 14 månader, ännu icke fattat beslut om statsverket och bevillningen; men till dessa ämnen blef ock deras återstående verksamhet inskränkt. Den 25 Augusti kallades ständerna åter till rikssalen för att mottaga konungens propositioner om de för statsverket erforderliga bevillningar samt sådana författningar rörande banken, som kunde återställa ordning i penningeväsendet. Svar härå äskade konungen inom 14 dagar.

Följande dagen sammanträdde stånden hvart för sig på sina vanliga samlingsrum. Adeln, som under denna riksdag legat under i riksdagsstriderna, dolde ej sin glädje öfver statshvälfningen, som satt en gräns för förföljelserna och gjort slut på de ofrälse ståndens öfvervälde.

På landtmarskalkens uppmaning beslöt adeln genom en stor deputation högtidligen tacka konungen för att han återskaffat fred och lugn i riket och upplifvat den urgamla svenska friheten. De öfriga stånden, ehuru troligen i sjelfva verket långt mindre belåtna med den inträffade förändringen än en stor del af adeln, skyndade likväl att instämma, och presterne, som nu icke ville gifva adeln efter i tillgifvenhetsbetygelser, tillade, att en medalj borde slås till minne af den lyckliga förändringen den 19 Augusti. Den beslutade tacksägelsen blef ock den 27 Augusti genom en stor deputation af alla fyra stånden, anförd af landtmarskalken, framburen till konungen.

De ärenden, konungen förelagt ständerna, blefvo härefter med nit och skyndsamhet företagna. Sekreta utskottet, med sina underafdelningar, var genom den nya regeringsformen afskaffadt, men i stället förvandlades den förra banko-deputationen till ett särskildt utskott för allt som rörde banken, och den förra statsdeputationen, förstärkt med
ledamöter af bondeståndet, blef ett stats- och bevillningsutskott, hvilket fick handlägga så väl bevillnings- som statsregleringsfrågorna.

Bankoutskottet framlade inom några dagar för stånden samma betänkande om penningeväsendets ordnande, som banko-deputationen förut lemnat till sekreta utskottet; men adeln beslöt öfverlemna hela detta ärende till kongl. maj:t, för att efter bankofullmäktiges hörande vidtaga de åtgärder, som kunde leda till det länge åsyftade målet, att penningen måtte blifva en fast och säker mätare samt verkligt mynt åter komma i rörelsen. Bondeståndet skyndade att häri instämma, men borgareståndet fattade särskildt beslut, åsyftande att verkställa den önskade realisationen efter hand och göra den beroende af handelsvågen, hvilket inom presteståndet, som äfven tvekat att förena sig med adeln, väckte farhåga, att man ville återkomma till det förra vexelvingleriet, hvarför presterne hellre instämde med adeln och bönderne, och frågan blef sålunda genom tre stånds beslut afgjord.

Äfven statsutskottet var snart färdigt med sitt betänkande. Det innehöll, att den allmänna bevillningen skulle fortfara efter samma grunder och till samma belopp, som ständerna vid näst föregående riksdag åtagit sig, samt att dessutom en begrafnings- och kröningshjelp skulle under fyra år utgöras, med ett belopp, motsvarande en tredjedel af den allmänna bevillningen. Allt detta blef genast af alla stånden bifallet; men i sammanhang dermed stod frågan om bränvinsbränningen, hvilken äfven nu, såsom vid så många föregående tillfällen, blef en stridsfråga. Borgareståndet, som alltid visat en viss benägenhet för bränvinsbränningens inskränkande, beslöt nu, att den afgift, som i bevillningsförordningen var utsatt för tillverkning af bränvin, skulle utgå, äfven om kongl. maj:t kunde finna för godt att förbjuda bränvinsbränning. Adeln skyndade att häri instämma, men bondeståndet beslöt, att om husbehofsbränningen förbjödes, skulle också afgiften derför upphöra. Presteståndet hade afvaktat bondeståndets beslut, men sedan konungen förklarat, att han önskade ett sådant, som borgareståndet och adeln fattat, så fogade sig presteståndet efter hans vilja. Bönderne åter höllo länge fast vid sitt beslut, men samtyckte dock slutligen att, om kongl. maj:t skulle finna högst nödigt att i tryckande hungersnöd på vissa tider förbjuda bränvinsbränningen, bevillningen af allmogen ändock i ingen mån skulle inskränkas.

Dagen efter, sedan bevillningsfrågan blifvit afgjord, afslöts riksdagen den 9 September och ständerna hemförlofvades. Riksdagsbeslutet innehöll ett förnyadt erkännande af statshvälfningen och af den regeringsform, som derur framgått, nya tacksägelser mot konungen, som »genom sitt mannamod frälsat sitt rike på brädden af dess undergång och krossat de bojor, som tryckte frie medborgare».

Den förändrade sinnesstämningen, som röjt sig vid riksdagen allt sedan statshvälfningen, delades ock af hela landet. Sedan man funnit att den nya regeringsformen erkände folkets lagstiftnings- och
beskattningsrätt, stälde banken fortfarande under ständernas vård och
förvaltning, betog konungen rätt att utan deras samtycke göra krig eller gifva och ändra ståndsprivilegier, samt tillförsäkrade hvar och en att blifva dömd af den domstol, under hvilken han enligt Sveriges lag hörde, med förbud mot alla slags extra ordinarie domstolar, så ansågs friheten härigenom tillräckligen betryggad, och missnöjet med dess missbruk under det föregående statsskicket gjorde, att man ej så noga fäste sig vid allt som var obestämdt i den nya grundlagen. Konungens förfarande hade ock varit sådant, att det väckt allmän belåtenhet. Han hade visat så många drag af rådighet och mod, af mildhet och högsinthet, att man icke trodde sig hafva för folkets frihet någonting att befara af en sådan konung, som fritt och otvunget förklarat, att han afskydde enväldet och endast ville blifva den förste medborgaren bland ett fritt folk.

Alla förföljelser hade ock uteblifvit, och konungen hade visat den ädelmodigaste försonlighet äfven mot dem, som förut varit konungamaktens ifrigaste motståndare, under det han tillika rikligen belönat dem, som biträdt honom vid statshvälfningens genomförande. Sprengtporten, som den 16 Augusti förmått garnisonen i Sveaborg att förklara sig för konungen mot ständerna och med en styrka af omkring 800 män inskeppat sig den 23, men först den 30 Augusti kommit till Sandhamn, hvarifrån han för ihållande motvind ej kunde sjöledes komma längre än till Dalarö, der han landsatte sina trupper och möttes af konungen utanför Skanstull den 7 September, helsades af honom såsom förste upphofsmannen till det stora verket, befordrades till generallöjtnant och utnämndes, när Fersen blef riksråd, efter honom till chef för gardet. Hellichius adlades med namnet Gustafsschöld och befordrades till öfverste. Toll blef naturaliserad svensk adelsman och utnämndes till ryttmästare. De Carnall och öfversten för artilleriet Clas Robert Charpentier blefvo friherrar, generalmajorer och kommendörer af svärdsorden, Fredrik Horn grefve och generallöjtnant, Ramsay generallöjtnant, Saltza, König och Trolle generalmajorer; alla gardets officerare befordrades en grad, underofficerarne hugnades med medaljer och liftidspensioner, manskapet med en dukat per man, äfvensom adelskap, ordnar och befordringar frikostigt utdelades till alla, som tagit någon del i den nu lyckligt fulländade statshvälfningen.
</chapter>

<chapter name="Sveriges yttre förhållanden, 1772—1778.">
<h3>Sveriges yttre förhållanden, 1772—1778.</h3>
Det nya statsskicket var sålunda infördt, och inom riket tycktes ingenting hota dess bestånd; men detta kunde dock ej anses betryggadt mot yttre våld, då Sveriges grannar förbundit sig att upprätthålla det förra regeringssättet, för att tillika qvarhålla Sverige i dess politiska förnedringstillstånd. Vi hafva i föregående del omtalat, huru Ryssland och Preussen genom en hemlig artikel i det förbundsfördrag, som mellan dessa båda makter afslöts den 11 April 1764, öfverenskommit att
upprätthålla den dåvarande svenska regeringsformen i hela dess vidd; huru Ryssland och Danmark i ett förbundsfördrag af den 11 Mars 1765 lofvat hvarandra att handla efter gemensamma rådslag vid de svenska riksdagarne och upprätthålla den svenska regeringsformen; huru genom ett nytt fördrag af den 12 Oktober 1769 Ryssland och Preussen öfverenskommit, att om svenske konungens myndighet blefve betydligt utvidgad, skulle äfven Preussen med väpnad hand anfalla Sverige och bemäktiga sig svenska Pomern, samt huru i det fördrag, som mellan Ryssland och Danmark afslutades den 13 December 1769, dessa makter lofvat hvarandra, att, om 1720 års regeringsform blefve ändrad i någon enda punkt till inskränkning af ständernas och utvidgning af konungens makt, skulle de anse sig såsom af Sverige anfallna och genast gripa till vapen, hvilka de ej skulle nedlägga, innan Danmark finge ersättning  för sina krigskostnader eller en lämplig landvinning genom de eröfringar, som det kunde göra på norska sidan och hvilka Ryssland garanterade, att det skulle få behålla. Hvad Ryssland ville taga, var ej i fördraget utsatt, men Danmark lofvade att icke ingå i någon fred eller underhandling utan kejsarinnans samtycke.

Dessa öfverenskommelser mellan Sveriges roflystna grannar att upprätthålla det dåvarande regeringssättet visa bäst dettas förkastlighet, likasom de sista traktaterna mellan Ryssland, Preussen och Danmark vittna, att för Sverige förestod samma öde, som just vid denna tid förbereddes åt Polen. Äfven der hade frihetens öfvermått och saknaden af en myndighet, som stod öfver de maktegande partierna och kunde sammanhålla det hela, vållat, att under den mer och mer tilltagande partisöndringen der, alldeles som i Sverige, partierna alltmera kommit i utländska makters sold samt grannarne såmedelst fått anledning och tillfälle att blanda sig i rikets inre förhållanden och slutligen tillvälla sig de delar deraf, som för dem lågo lägligast. Så hade den 5 Augusti 1772 ett fördrag blifvit ingånget mellan Ryssland, Österrike och Preussen om Polens delning, och, då detta fördrag var afslutadt, bemäktigade sig de tre makterna utan omständigheter de delar af Polen, hvilka de hade medgifvit hvarandra. Det var kännedomen om detta delningsfördrag, som påskyndat Gustaf III:s beslut att tillvägabringa en statshvälfning i Sverige, och förhållandena i Polen bidrogo sedermera väsentligt att stämma dem, som inom Sverige ännu bibehållit fosterländska tänkesätt, till fördel för det nya statsskicket, genom hvilket den utländska korruptionen vid våra riksdagar måste upphöra och man således borde hoppas att undgå det öde, som träffat Polen.

Ännu var dock ej gifvet, om icke de makter, som förbundit sig att upprätthålla det nu störtade regeringssättet, skulle begagna dettas störtande såsom anledning att med vapenmakt uppträda mot Sverige och på detta sätt verkställa en sådan delning deraf, som nu tillvägabragtes i Polen.

<i>Ryssland</i> var Sveriges mäktigaste granne, hvars fiendskap framför allt borde undvikas, hvarföre ock genast efter statshvälfningen
kammarherren Evert Taube afsändes till Petersburg för att derom underrätta kejsarinnan Katarina II. Hon mottog väl sändehudet nådigt och aflät äfven en skrifvelse till konung Gustaf, men den var ganska kall och innehöll ingen lyckönskan, utan endast ett yttrande af hennes förhoppning att freden måtte bibehållas. I ett bref till Voltaire deremot röjer sig tydligt den harm revolutionen i Sverige ingifvit henne. »A propos», skref hon, »hvad säger ni om revolutionen i Sverige? Se der en nation, som förlorar inom mindre än en fjerdedels timme sin regeringsform och sin frihet! Ständerna, omgifna af trupper och kanoner, hafva öfverlagt i 20 minuter öfver 57 punkter och, såsom billigt, underskrifvit dem. Jag vet ej om detta kan kallas ett ljuft våld, men jag garanterar er Sverige utan frihet och dess konung lika despotisk som Frankrikes, och detta två månader efter det monarken och nationen ömsesidigt svurit att strängt upprätthålla hvarandras rättigheter.» Hon visade för öfrigt äfven konung Gustaf rätt tydligt sitt misshag, ehuru det ej skedde skriftligen. Alla trupper, som för tillfället kunde sammandragas i Petersburg, till en styrka af 30,000 man, fingo order att oförtöfvadt sätta sig i marsch och rycka till gränsen, dit generalmajoren grefve Apraxin förut afgått, att anordna magasiner för 10 à 12,000 man, och tillika utrustades 30 galerer samt flera krigsskepp, allt detta under förevändning, att man väntade krig från Sverige!

<i>Preussens</i> konung, Gustaf III:s morbroder Fredrik II, inskränkte sig tillsvidare till allvarsamma varningar. Strax efter underrättelsen om revolutionen skref han till sin systerson: »Jag ser af Eders Majestäts bref den lycka, som åtföljt dess förändring af svenska regeringsformen; men tror Eders Majestät, att denna händelsen inskränker sig till framgången af en inre revolution i dess rike? Påminner sig E. M. icke, att Ryssland, Danmark och jag sjelf hafva garanterat denna regeringsform? Må E. M. erinra sig hvad jag redan sade i Berlin! Jag fruktar nog, att följderna af denna tilldragelse komma att försätta E. M. i en sämre belägenhet än förut och att det är epoken för den största olycka, som kunnat hända Sverige. Jag har förbindelser med Ryssland, hvilka jag ingått för lång tid sedan. Heder och redlighet hindra mig lika att bryta dem, och jag försäkrar E. M., att jag är i förtviflan att se mig nödgad uppträda såsom dess motståndare.»

Till sin syster Lovisa Ulrika skref Fredrik den 10 September 1772 och sände henne en afskrift af den här ofvan nämnda artikeln i fördraget mellan Ryssland och Preussen samt tillade, att »den oförvägnaste och dåraktigaste handling» af hennes söner tvingade honom att väpna sig mot dem; att Preussens fördel nödvändigt kräfde, att konung Fredrik förblefve i förbund med Ryssland, och att han med rätta skulle tadlas af efterverlden, om hans personliga böjelse härvid vore mera afgörande än det folks väl, åt hvilket han var skyldig att egna sina omsorger.

I sjelfva verket betraktades Fredrik II af svenska regeringen såsom dess farligaste fiende. Man visste, att han varit det egentliga upphofvet
till Polens delning, och man fruktade, att han genom sin personliga öfverlägsenhet och det stora anseende han derigenom vunnit, skulle bättre än någon annan kunna sammanhålla och leda förbundet mot Sverige för att tillvägabringa en delning äfven deraf, då svenska Pomern, som länge varit ett föremål för preussiska hofvets lystnad, skulle blifva ett nytt bidrag till Preussens förstoring, som alltid utgjort syftemålet för Fredriks statskonst.

I <i>Danmark</i> regerade sedan 1766 <i>Christian VII,</i> men kunde, slö till både kropp och själ, taga föga del i styrelsen, för hvilken, efter det i Januari 1772 hans och hans drottnings Carolina Mathildas gunstling Struensee blifvit störtad, hans styfmoder enkedrottningen Juliana och hennes son, Christian VII:s halfbroder prins Fredrik, stodo i spetsen. Ledningen af utrikes ärendena hade nu tillfallit grefve <i>Andreas Peter von Bernstorff,</i> en af Danmarks mest berömde statsmän. Utan att ställa Danmark i sådant beroende af Ryssland som de föregående ledarne af danska politiken, fullföljde och genomförde dock Bernstorff de redan å bane bragta underhandlingarna om ett utbyte af ryske storfursten Pauls, den förre hertigens af Holstein, sedermera ryske kejsaren Peter III:s sons anspråk å Sleswig och Holstein emot de danska konungafamiljen tillhöriga grefskapen Oldenburg och Delmenhorst, i följd hvaraf han alltid måste visa ett visst undseende mot ryska hofvet. Huru långt detta komme att sträcka sig, kunde man i Sverige icke beräkna; men man visste dock, att Danmark börjat rusta så väl i Köpenhamn som i Norge, redan vid första underrättelsen om resningen i Skåne, och man kunde derföre väl befara, att Danmark ej skulle tveka att deltaga i det anfall mot Sverige, hvartill det genom föregående fördrag med Ryssland förbundit sig, i händelse 1720 års regeringsform blefve undanröjd.

Då sålunda alla Sveriges grannar voro att betrakta såsom dess fiender, blef det för svenska regeringen så mycket angelägnare att hos andra makter söka ett skydd mot den hotande faran.

<i>England,</i> som med sin sjömakt kunde gifva Sverige det kraftigaste bistånd, hade under de föregående riksdagsstriderna stält sig på Rysslands och Danmarks sida, dock mindre af vänskap för dem än af gammal fiendskap mot Frankrike, hvars inflytande England sökte öfverallt motarbeta. Underrättelsen om den timade statshvälfningen väckte derföre en viss oro hos engelska regeringen, emedan man insåg, att den var tillvägabragt i godt förstånd med Frankrike och att dess inflytande åter skulle blifva öfvervägande inom Sverige. Lord <i>North,</i> som nu hade ledningen af Englands politik, på hvilken <i>Georg III,</i> Englands konung sedan 1760, alltid haft ringa inflytande, fann emellertid de engelska handelsintressena framför allt fordra, att freden i norden blefve ostörd, hvarföre engelska regeringen både hos ryska och preussiska hofven gjorde de ifrigaste och allvarligaste föreställningar mot hvarje våldsam inblandning i Sveriges inre förhållanden.

I <i>Frankrike</i> mottogs underrättelsen om framgången af Gustaf III:s
statshvälfning med lifligaste intresse och allmän belåtenhet. Konungen hade under sitt besök derstädes gjort sig synnerligen omtyckt af alla de tongifvande, och den ökade myndighet, han genom statshvälfningen vunnit, betraktades äfven såsom en seger för den franska politiken i Sverige. Den hade alltid haft en krigisk riktning, och Frankrike hade aldrig varit njugg med subsidier, hvarigenom det i norden egde en vapenför bundsförvandt, beredd att uppträda för Frankrikes intressen. Hvarken Ryssland eller England, ehuru de för öfrigt visst icke sparade på utgifter vid de svenska riksdagarne, erbjödo subsidier, och detta var ett hufvudskäl, hvarföre det parti, som ifrade för ett förbund med Ryssland och England, om det ock tidtals hade öfvervigten, likväl aldrig kunde länge bibehålla densamma. Den franska politiken hade varit rådande under Hattarnes styrelse från 1738 till 1765. Den hade framkallat Sveriges krig 1741 mot Ryssland, 1757 mot Preussen, och den hade, då Hattarne genom olyckliga krig slutligen uttömt Sveriges krafter och sitt eget inflytande samt Frankrike ej mera hade något att hoppas af partihvälfningar inom Sverige, omfattat tanken att genom svenska konungamaktens förökande äfven öka Frankrikes inflytande i Sverige. Ändamålet med Frankrikes erbjudna biträde till regeringssättets förändring under 1769 års riksdag hade varit att kunna tillvägabringa en svensk diversion mot Ryssland under det turkiska kriget, hvilket Frankrike hade anstiftat för att hindra de ryska planerna mot Polen. Detta krig varade ännu, och Frankrike borde nu kunna påräkna ett långt kraftigare biträde af en mäktig blifven konung än af ett riksdagsparti, hvars öfvervigt var så osäker och som vid den sista riksdagen legat under.

Grefve <i>Gustaf Filip Creutz,</i> Sveriges minister i Paris, skildrade i ett bref af den 7 September 1772 första intrycket af underrättelsen om den lyckade statshvälfningen, hvilken blifvit meddelad genom löjtnanten vid gardet friherre Carl Gustaf von Liewen, som genast blifvit af konungen sänd till Frankrike. Öfver allt i Paris, skref Creutz, rådde en outsäglig glädje och man såg tårar i de flestas ögon, då man omtalade de rörande drag af själsstorhet och ädelmod, hvilka konung Gustaf visat under revolutionen. Baron Liewen hade med oändlig godhet blifvit mottagen af <i>Ludvig XV,</i> som sagt till honom, att han betraktade den tjenst han gjort sin konung, såsom visad mot honom sjelf, och utnämnt honom med ens till öfverste. Glädjen var så stor i Paris, som om man vunnit en batalj.


Snart kom ock från franske utrikesministern hertigen af <i>Aiguillon</i> ett bref till konung Gustaf, i hvilket han försäkrade, att de känslor, som lifvade hans konung, aldrig skulle förändras och att Gustaf egde i honom den trognaste och pålitligaste bundsförvandt. De franske ministrarne i Petersburg, Köpenhamn och London hade fått befallning att tillkännagifva den vigt Ludvig XV fäste vid lugnet i norden och att förklara det han icke ämnade tillåta att detta lugn, på hvad sätt som helst, blefve stördt. En dylik förklaring komme att aflåtas äfven
från konungen af Spanien, och de franske ministrarne hade uppdrag att tala äfven i hans namn.

Till <i>Österrike,</i> som genom sin betydenhet och sitt läge kunde omedelbart inverka på Preussen och Ryssland, hade konung Gustaf äfven skyndat att vända sig. Han kände att den högsinta <i>Maria Theresia,</i> sedan 1740 Österrikes regentinna, aldrig gillat Polens delning, utan snarare sett den med afsky, och han hoppades, att hon skulle visa samma tänkesätt, när fråga väcktes om Sveriges styckning, så mycket hellre som dervid intet var för Österrike att vinna. Sveriges skicklige och nitiske minister i Wien, grefve <i>Nils Barck,</i> en äldre broder till riksrådet Ulrik Barck, fann ock, vid sitt första företräde hos kejsarinnan efter regementsförändringen i Sverige, henne vänligt stämd mot konung Gustaf och tillika beklagade hon sig öfver ryska hofvets växande inkräktningsbegär, lika vådligt för alla dess grannar, samt att detta hof ensamt egde den preussiske konungens hjerta, då hon och sultan endast rönte prof af hans djupa förställningskonst. Deremot fann grefve Barck mindre tillmötesgående hos <i>Josef II,</i> som efter sin fader Frans I blifvit Tysklands kejsare 1765 och sin moders Maria Theresias medregent i Österrike. Han visade sig ega nära kunskap om oenigheten, partiandan och det främmande inflytande, som söndrade Sverige, och Barck insåg lätt, att dessa underrättelser blifvit honom meddelade från Preussen.

Underhandlingarna fortgingo emellertid och inneburo å konung Gustafs sida ingenting annat, än att det statsskick, som i Sverige blifvit öfverenskommet mellan konungen och folkets ombud, icke skulle kränkas af någon främmande makt, och att ingen sådan egde rätt att blanda sig uti ett annat rikes inre angelägenheter. Den svenske ministern understöddes härvid med värma af franske ambassadören, prins Rohan, som förklarade, att Frankrike ville med alla medel bistå Sverige, om det blefve anfallet; att Ludvig XV ansåg Gustaf såsom en son, samt att han ej kunde tillåta dennes ofredande för ett verk, hvarigenom han räddade sitt fädernesland från ögonskenlig undergång. Den österrikiske statskansleren furst <i>Kaunitz,</i> som hade betydande inflytande på Österrikes utländska angelägenheter, yrkade, att, till förekommande af ett eljest oundvikligt krig med Ryssland, hvaraf ett europeiskt lätt kunde uppkomma, borde man söka tillvägabringa en jemkning mellan den gamla och den nu upprättade svenska regeringsformen. Detta förslag hade Kaunitz uppdragit åt prins Rohan att söka förmå konungen i Frankrike att gilla och sedermera öfvertala svenske konungen att detsamma antaga. Det var tydligt, att furst Kaunitz följde mera kejsarens än kejsarinnans ingifvelser, och hvad Josef II beträffar, var han, allt sedan sitt möte med Fredrik II 1770, så upptagen af dennes förslag om Polens delning, att han icke hade sinne för något som kunde störa Österrike, Preussen och Ryssland i detta förehafvande. Grefve Barck företog emellertid på eget bevåg och eget ansvar en åtgärd, som afsåg att fördröja den fara, hvaraf fäderneslandet hotades. Då Rysslands
och Preussens tvångsåtgärder mot Sverige skulle begynna, så snart freden med Turkiet komme till stånd, och Barck erhållit underrättelse, att österrikiske ministern i Konstantinopel fått befallning att befordra denna freds ofördröjliga afslutande, var förekommandet deraf och krigets förlängande mellan Ryssland och Turkiet den enda utvägen att förskaffa Sverige fortfarande säkerhet mot dess östra granne. Efter samråd med prins Rohan tillskref derföre Barck svenska sändebudet hos sultan, <i>Gustaf Celsing,</i> att söka öppna ögonen på denne öfver dess sannskyldiga intresse, som fordrade krigets förlängande och derigenom Rysslands bringande till billigare fredsvilkor, i anseende till den mer och mer tilltagande vanmakten i Rysslands inre förhållanden. Celsing borde med största trygghet försäkra, att uthållandet af kriget skulle försätta Ryssland i största förlägenhet, ja, äfven framkalla uppror derstädes. Han borde fästa uppmärksamheten derpå, att den benägenhet för fred, Ryssland nu visade, just röjde dess svaghet, och att Sveriges regementsförändring medfört för Turkiet en ganska vigtig diversion, hvilken tillintetgjordes, i fall det gamla regeringssättet återinfördes. Slutligen borde Celsing utverka, att Sverige, när freden slötes, blefve inbegripet deri på det sätt, att sultan ansåge freden bruten, så snart Ryssland oroade sin granne med krig i anledning af dess nya statsförfattning. Franska sändebudet i Konstantinopel, grefve Saint Priest, hade samtidigt med denna depesch erhållit enahanda föreskrifter af Rohan.

Fredsunderhandlingar mellan Ryssland och Turkiet hade emellertid börjats i Fokzani redan i Augusti 1772, men blefvo snart afbrutna. Dock öppnades de åter i Bucharest i Oktober samma år; men äfven nu visade det sig, att de svenska och franska framställningarna hos sultan icke varit utan frukt, så att fredsunderhandlingarna ej heller då ledde till något resultat. Då emellertid häraf visade sig, att utsigterna för fred med Turkiet aflägsnades och besittningstagandet af de delar utaf Polen, hvilka de delande makterna tillvällat sig, härigenom fördröjdes, blef ock, under kejsar Josefs inflytande, Österrikes bemödande att bispringa Sverige betydligen förändradt. I en depesch till konungen af den 26 November 1772 skref Creutz från Paris, att wienska hofvets uppförande mycket oroade hertigen af Aiguillon. Han hade genom franske ambassadören i Wien påmint detsamma om dess förbindelser och begärt få veta, om Frankrike kunde få räkna på dess bistånd och deltagande, i fall Sverige blefve angripet; men furst Kaunitz hade rent ut förklarat, att i fall Sverige blefve anfallet, kunde österrikiska hofvet icke annat än vara neutralt, emedan det icke ville inblanda sig i något krig.

Det var åter Polens delning, som förhindrade österrikiska hofvet att lyssna till framställningarna från Sverige och Frankrike. Också gjorde konung Fredrik, själen i detta föga hedrande företag, nu allt för att söka skrämma sin systerson till eftergifvenhet för Rysslands
mäktiga herskarinna och till jemkningar i den nya regeringsformen, hvarigenom det förra statsskicket skulle i det närmaste återställas.

Sveriges förhållanden till utländska makter voro sålunda under tiden närmast efter statshvälfningen ganska bekymmersamma. Det hotades med fientligheter af alla sina grannar, som genom formliga fördrag förbundit sig att gemensamt anfalla det under de förhållanden, som nu inträdt, och det hade ingen bundsförvandt att påräkna, utom Frankrike, hvilket redan vid denna tid var genom en slösande, samvetslös förvaltning och en föraktlig mätress-styrelse samt den jäsning, som i följd deraf börjat uppstå i dess inre, så försvagadt, att någon verksam hjelp derifrån svårligen var att förvänta.

Detta oaktadt tog den 26-årige konungen nu kraftigt, modigt och förtröstansfullt ledningen af Sveriges utländska angelägenheter i egen hand. Före statshvälfningen hade han icke kunnat personligen och omedelbart afhandla något med främmande makter genom sina ministrar vid de främmande hofven, emedan de svenska sändebudens skrifvelser ingingo icke till konungen, utan till rådet, och likaså voro främmande regeringar ofta bundna i sina meddelanden, emedan de ej voro säkra, att samma parti inom råd och ständer, med hvilket de inlåtit sig i underhandlingar, befunne sig vid styret, när dithörande skrifvelser hit ankommo. Farhågan, att Hattarnes planer skulle komma till Mössornas kunskap eller tvärt om, gjorde således stor försigtighet nödvändig i dessa meddelanden, så mycket mera som en minister-depesch till Hatt-rådet genast meddelades det franska sändebudet och en till Mössrådet det ryska, hvilka vexelvis styrde partierna, och genom dem ständerna och regeringen. Vid ombytt partistyrelse, hvilket mot slutet af frihetstiden icke var något ovanligt, kommo sålunda den ena maktens meddelanden, äfven om de aldrig så mycket voro af beskaffenhet att hållas hemliga, till den andra, en motsatt politik omfattande maktens kännedom.

Allt detta förändrades genom statshvälfningen. Grefve <i>Ulrik Scheffer,</i> som redan den 22 Augusti blef af konungen utnämnd till kanslipresident, skyndade att genom en rundskrifvelse till svenska sändebuden vid utländska hof underrätta dem, att konungen sjelf nu öfvertagit ledningen af de ministeriela ärendena, hvarföre alla underhandlingar och underrättelser, som borde hållas hemliga, skulle inberättas omedelbart till konungen, och endast sådana skrifvelser, som innehöllo hvad som kunde komma till hvars mans kunskap, ställas till kanslipresidenten. Denne fäste derjemte sändebudens uppmärksamhet derå, att »alla konsiderationer i anseende till skiljaktiga tänkesätt, som ömsom varit här hemma rådande, och som ofta under partiernas brytning kunnat försätta en nitisk kongl. maj:ts minister i villrådighet om hvad han <i>kunde</i> och hvad han <i>borde</i> inberätta, numera alldeles upphört. Kongl. maj:t är nu konung i sitt rike och eger med dess själfständighet och aktning hos främmande makter ett så sammanbundet intresse, att ett sannskyldigt politiskt system kan uppfattas och följas»,
hvarjemte kanslipresidenten yttrade sin öfvertygelse, att »denna ändring i vårt statsskick skall lända till befästande af en större säkerhet för alla de makter, som på ett mer eller mindre nära sätt kunna hafva något att skaffa med detta rike».

Konungen, som kort efter statshvälfningen begifvit sig till Ekolsund, för att njuta någon hvila efter de föregående ansträngningarna, skyndade tillbaka till hufvudstaden, så snart de från grannrikena ingående meddelandena blefvo mera hotande. Han visade dock ingen böjelse för eftergifter, utan gaf befallning till regementena vid rikets östra så väl som vid dess vestra gräns att hålla sig marschfärdiga, men gjorde tillika allt för att lugna fienderna och för att uppmana vännerna att med underhandlingar och äfven med vapen, om så fordrades, skynda till Sveriges bistånd. I synnerhet försummade man intet medel att blidka ryska kejsarinnan. Konungen sökte på allt sätt förmå henne att inse, det revolutionen endast skulle lända till fredens och en god grannsämjas befästande, samt tillade, att han rätt snart, under sin eriksgata i Finland, hoppades få göra henne ett besök i Petersburg.

Emellertid hade Danmark fortsatt sina rustningar, och prins Carl af Hessen hade blifvit sänd till Norge att taga öfverbefälet öfver dervarande trupper. Det dröjde ej länge, innan konung Gustaf underrättades härom, och åtskilliga personer visade sig särdeles angelägne att öfvertyga honom om ett förestående anfall från norska sidan; men tillika infunno sig några norska bönder vid Ekolsund, dit konungen återvändt i början af Oktober, och försäkrade honom, att om han blott med några trupper visade sig på gränsen, skulle han vinna hela Norge på sin sida.

Kort före statshvälfningen hade Gustaf i Augusti 1772 kastat på papperet några »reflexioner öfver Sverige och Norge», hvilka innefattade ett slags plan till Norges eröfring, grundad på antagandet, att norrmännen, af djupt inrotadt hat mot Danmark, skulle gerna förena sig med Sverige, om blott en man uppträdde med tillräcklig beslutsamhet och skicklighet att träda i spetsen för en sådan rörelse, och förmåga härtill trodde Gustaf finna hos sig.

Hvad Gustaf III här förtrott åt papperet kan visserligen betraktas snarare såsom ett hugskott af hans lifliga inbillning, som gerna lekte med äfventyrliga företag, hvarigenom han kunde väcka uppseende, än såsom en bestämdt uppgjord plan; men det visar emellertid, att hos honom tidigt uppstod tanken på Norges förening med Sverige, till hvilken han sedermera vid flera tillfällen återkom, enligt hvad i det följande skall visas.

De danska rustningarna i Norge och de norska böndernes besök väckte åter till lif den tanke, som framträder i dessa anteckningar, och Norges förening med Sverige var, jemte den politiska ställningen i öfrigt, föremål för konungens öfverläggningar på Ekolsund med sina båda bröder, med kanslipresidenten Ulrik Scheffer, med Sprengtporten och
med Toll. Man öfverenskom slutligen att låta nio regementen ofördröjligen uppbryta och tåga mot norska gränsen. Under förevändning att göra sin eriksgata skulle konungen företaga en resa åt samma orter och afbida danskarnes rörelser, samt Toll emellertid i förväg afgå till Norge, för att inhemta underrättelser så väl om folkets sinnesstämning som angående krigsrustningarnas beskaffenhet, om hvilka man på ministeriel väg skulle af danska hofvet begära en förklaring. Hertig Carl skulle under konungens frånvaro föra högsta befälet i Stockholm och riksrådet grefve Maurits Posse, som en längre tid varit svensk minister i Petersburg, afgå dit såsom särskild ambassadör för att söka göra kejsarinnan vänligt stämd mot Sverige samt förbereda ett förbund mellan Frankrike och Ryssland, i syftning att upplösa den för Sverige hotande förbindelsen mellan Ryssland och Preussen.

I slutet af Oktober återvände konungen till Stockholm,  då de fattade besluten sattes i verkställighet. En styrka af omkring 16,000 man sammandrogs vid norska gränsen. Generallöjtnanten grefve Gabriel Spens fick befälet vid vermländska gränsen och generallöjtnanten friherre Per Scheffer i Bohus län och Dalsland.

Den 9 November anträdde konungen sin eriksgata, åtföljd af sin yngre broder, hertig Fredrik Adolf, af riksmarskalken grefve Hans Henrik von Liewen, af Ulrik Scheffer, Jakob Magnus Sprengtporten m. fl. Resan togs öfver Vesterås och Örebro till Vermland och öfver allt strömmade folket till samt gaf mångfaldiga bevis på den varmaste tillgifvenhet.

Den 12 November ankom konungen till Christinehamn, der han mottog danska hofvets svar på den af honom begärda förklaringen. Man uttryckte deri på det lifligaste sin önskan att bibehålla fred och försäkrade, att rustningarna i Norge blifvit företagna endast till eget försvar. Tolls rapporter, som i detsamma inträffade, innehöllo ock uppgifter om norrmännens patriotism och kraftiga försvarsanstalter, hvilka icke uppmuntrade till ett anfall. Alla dessa förhållanden verkade till fredstillståndets bibehållande. Man beslöt låta trupperna hemtåga och med förtroende besvara danska hofvets försäkringar, hvarefter konungen och hans följeslagare öfver Dalsland begåfvo sig till Venersborg och Uddevalla, der bref från konungen af Danmark med de högtidligaste vänskapsförsäkringar mötte konungen. Återfärden skedde öfver Göteborg och Örebro till Ekolsund, dit man anlände sjelfva julaftonen.

Oroligheterna på rikets vestra sida hade sålunda blifvit bilagda, men på den östra blef ställningen nu mera hotande. Ryska kejsarinnan hade mottagit underrättelsen om svenska truppernas anryckande mot Norge och konung Gustafs resa åt detta håll med stor förtrytelse och genast gifvit befallning att sammandraga 20,000 man från Polen samt låta dem tåga mot finska gränsen. Man rådde henne att taga Finland, och ett förslag att angripa Sverige med 40,000 man sades hafva blifvit uppgjordt af kejsarinnans gunstling grefve Orlow och af
henne gilladt. Hon vägrade att mottaga grefve Posse såsom utomordentligt sändebud, och ryske ministern i Stockholm arbetade ifrigt på att der åstadkomma en uppresning. En rapport från hertig Carl till konungen af den 28 December 1772 visar ock, att man ej var utan oro för sinnesstämningen i hufvudstaden. »Här och der», heter det i denna rapport, »äro klubbar, hvarest i hemlighet utdelas penningar. Att mycket folk är missnöjdt, är onekligt. De fleste skrikarne äro sådana, som äro ur tjenst och ej haft annan födkrok än att underhållas vid riksdagarne. Ganska visst är ock, att andre af högre värde och uppeggade af främmande ministrar öka missnöjet. Att någon plan finnes, tror jag ej, men man väntar på utländska anfall, för att då med härvarande missnöjde göra en statskupp. Dyrhet och elände i staden äro skäl till missnöje, många dö af hunger, och rödsot och rötfeber rasa.» Dagen efter nyårsdagen troddes vara utsatt till uppresningens utbrott, hvilket dock uteblef.

Från konung Gustafs båda morbröder Fredrik II och prins Henrik kom nu ock det ena hotande brefvet efter det andra, med uppmaningar att framför allt söka ställa ryska kejsarinnan tillfreds och att medgifva jemkningar i den nya regeringsformen, hvarigenom det förra statsskicket skulle i det närmaste återställas; men Gustaf afvisade värdigt och bestämdt alla dessa försök till inblandning i Sveriges inre angelägenheter.

Året 1773 ingick emellertid med mycket hotande utsigter för Sverige. De ryska rustningarna fortsattes, allt flera regementen fingo befallning att närma sig finska gränsen och 74 galerer, hvardera med 400 mans besättning, sades vara bestämda att företaga en landstigning Sverige, medan 40,000 man ryska trupper skulle inrycka i Finland.

Dess försvar hade konungen strax efter statshvälfningen anförtrott åt Sveaborgs grundläggare, fältmarskalken Augustin Ehrensvärd, men han afled redan den 4 Oktober 1772, då generallöjtnanten friherre <i>Berndt Otto Stackelberg</i> fick öfverbefälet derstädes. Garnisonen i Sveaborg förstärktes, landshöfdingarne i Finland anbefaldes att bilda förråd och 10,000 man sammandrogos i Sverige för att öfverföras till Finland.

Äfven från danska sidan kommo nu allt mera hotande underrättelser. Sveriges dervarande minister, friherre <i>Johan Wilhelm Sprengtporten,</i> en äldre broder till Jakob Magnus och Georg Magnus, inberättade, att starka sjörustningar företogos i Köpenhamn och att dessa rustningar skedde på anmaning från Ryssland.

Sverige tycktes sålunda allvarsamt hotas med krig både från Ryssland och Danmark; men till dess lycka hade nu Frankrike och England samma intresse att upprätthålla fredstillståndet i norden. Båda dessa makter hyste samma farhåga för de kejserliga hofvens tillväxande makt och samma missnöje öfver Polens delning samt ville icke tillåta, att ett dylikt öde äfven skulle träffa Sverige. På franska hofvets begäran gjordes derföre från England föreställningar till Sveriges förmån vid hofven i Petersburg, Wien och Berlin, hvarjemte från Frankrike gafs
danska hofvet tillkänna, att i händelse af ett anfall mot Sverige, skulle Frankrike med hela sin makt bistå detta rike. Redan under det föregående året hade hertigen af Aiguillon, efter enträgen anhållan från konung Gustafs sida om ökade franska subsidier, föreslagit en konvention, att Frankrike skulle, från den 1 Januari 1773 räknadt, betala till Sverige 2,400,000 livres, med 800,000 livres om året, under vilkor att konungen i Sverige förband sig att hålla färdiga till försvar för sina kuster i Januari 1776 en fullt rustad här af 47,456 man samt en flotta af 21 linieskepp och 9 fregatter. Konungen ansåg likväl dessa vilkor innebära någonting ovanligt mellan sjelfständiga stater och tvekade derföre att antaga dem. Tillika anmärkte Creutz, att den utlofvade summan ej på långt när förslog att betäcka kostnaderna för de rustningar, hvartill den skulle användas, och då Aiguillon lät förstå, att, om vid de tre årens slut 600,000 livres funnes brista i rustningskostnaden, skulle Frankrike ej vägra att härmed bispringa Sverige, skyndade Creutz begära, att dessa 600,000 livres äfven måtte, fördelade på tre år, ingå bland subsidierna, så att Frankrike förbunde sig att årligen betala 1 million livres. Härpå ville dock Aiguillon icke ingå, och någon annan mildring i de utfästa vilkoren blef ej medgifven, än att franske konungen lofvade påskynda betalningen, derest omständigheterna blefve för Sverige mera farliga. Konventionen afslutades den 27 Februari 1773 och genast derefter afsändes första kreditivet å 200,000 livres.

De krigiska utsigterna började emellertid försvinna, och från ryska kejsarinnan kom underrättelse, att hon vore villig mottaga ett sändebud från Sverige. Friherre <i>Fredrik von Nolcken</i> ankom till Petersburg den 15 Mars samt mottogs vänligt både af kejsarinnan och hennes son storfursten Paul, till hvilka båda han öfverlemnade Serafimerordens insignier. Kejsarinnan besvarade ock denna artighet med ett vänligt bref, och äfven från storfursten ankom ett sådant. Det fortfarande kriget mot Turkiet, den starka jäsningen i Polen och hotande oroligheter inom Ryssland hade föranledt denna oväntade eftergifvenhet, och den för Sverige så hotande krigsfaran var sålunda åtminstone tills vidare aflägsnad.

För att draga nytta af denna vänliga sinnesstämning hos kejsarinnan yppade konungen i December 1773 för ryske ministern grefve Ostermann sin önskan att göra kejsarinnan ett besök i Petersburg. I Januari 1774 lät man honom tydligen förstå, att kejsarinnan med otålighet väntade honom till Petersburg och skulle blifva förtjust att der få mottaga en så nära frände. Gustaf III och Katarina II voro nemligen syskonbarn, emedan Katarina var Adolf Fredriks systerdotter. Lika vänliga försäkringar gjordes äfven i Petersburg till baron von Nolcken, och der träffades redan förberedelser till Gustafs mottagande.

Någon resa företogs dock ej detta år, i följd af hvarjehanda inträffade förhinder och synnerligast af den obenägenhet det franska hofvet visade mot ett närmande mellan Gustaf och Katarina, hvarföre ock konungens besök i den ryska hufvudstaden afstyrktes i Versailles. Han
skref derföre ett ursäktande bref till kejsarinnan och utbad sig att i stället få nästa vår uppfylla en önskan, som han sade sig länge och lifligt hyst. Detta uppskof blef illa upptaget af kejsarinnan, som följande året förklarade sig hindrad att mottaga det tillämnade besöket, emedan hon sjelf skulle företaga en resa till Moskwa. Hon hade emellertid i Juli 1774 slutit fred med Turkiet, och ett ganska hotande uppror, börjadt af kosacken Pugatschew, hvilket en längre tid satt Ryssland i oro, hade blifvit kufvadt i Augusti samma år. Sedan Ryssland hemtat sig efter ansträngningarne under dessa krig, började det åter uppträda mera hotande mot Sverige. Under vintern mellan åren 1775 och 1776 företogos starka rustningar i Kronstadt, som väckte oro i Sverige, så mycket mera som ett föga tillfredsställande svar lemnades å derifrån begärd förklaring. Något krig kom dock ej heller detta år till utbrott, och mot slutet af året 1776 uppstodo så omfattande oroligheter i Krim, att de togo i anspråk Rysslands stridskrafter, hvarföre ock kejsarinnan nu visade sig mera benägen för vänskap med Sverige.

Dessa förhållanden gåfvo konung Gustaf anledning att återkomma till tanken på en resa till Petersburg. Svenske ministern derstädes, friherre von Nolcken, fick befallning att söka utforska, om det tillämnade besöket vore kejsarinnan behagligt och hvilken tid hon ansåge dertill lämpligast. Sedan svar härom ingått och franska hofvet genom Creutz fått förtroende af resan, anträddes densamma af konungen åtföljd af riksråden Ulrik Scheffer och Maurits Posse, den 7 Juni 1777. Konungen reste under antaget namn af grefve af Gotland. Den 16 Juni ankom den svenska galeren med konungen ombord till Kronstadt, och man landsteg vid Oranienbaum, fyra svenska mil från Petersburg. Konungen har sjelf på följande sätt skildrat sin ankomst till den ryska hufvudstaden: »Klockan 3/4 10 steg jag af vid Nolckens hotell och öfverraskade genast grefve Panin (ryske statskansleren) med ett besök. De ryske officerarne sågo med undran min blå uniform i Carl XII:s stil och den hvita näsduken kring venstra armen, då jag okänd gick efter Nolcken genom flera rum, tills vi inträdde i Panins kabinett, der han höll på att kläda sig och uppdraga sina underkläder. Han helsade på Nolcken och sade: »Ah, min baron, välkommen! Med hvilka nyheter kommer ni?» I detta ögonblick fick han se mig. Jag steg fram och märkte på hans ögon hans förvåning, hvilken ytterligare ökades, då Nolcken presenterade grefven af Gotland. Jag kan ej beskrifva hans bryderi. Han ville taga af sin hattmössa, men vågade ej släppa sina byxor, hvilka han höll upp med ena handen, under det han gjorde mig sin kompliment med den andra, sägande till Nolcken: »Ack, min baron! Hvilket spratt ni har spelt mig!» Nolcken svarade: »Jag undrar ej på eders excellens' bestörtning; men det finnes främmande, som man ej vågar neka någonting.» Jag sade, att min otålighet att se kejsarinnan vore ganska stor; att, då jag för 20 år tillbaka haft det nöjet att känna henne, kunde jag anse henne såsom en gammal bekant, ehuru jag vore mycket förändrad sedan den tiden, då jag såg
henne. Grefve Panin komplimenterade och ursäktade sig på sitt vanliga sätt och i sitt vanliga språk, som är fullt af omsägelser.»

Samma dag, den 17 Juni, begaf sig konungen, åtföljd af baron von Nolcken, till Czarskoe Selo, der hofvet då vistades. Baron von Nolcken ledsagade honom till kejsarinnans kabinett, och de båda höga personerna hälsade hvarandra såsom nära slägtingar samt visade sig å ömse sidor högst förtjusta öfver att råkas. Den ena lustbarheten följde sedermera på den andra, och kejsarinnan gjorde allt för att roa och behaga sin höge gäst, hvilken hon tillika förärade de dyrbaraste presenter. Så fick han bland annat en käpp, så rikt besatt med briljanter att den värderades till 60,000 rubel, och konungen å sin sida bemödade sig att ej stå henne efter i gåfvornas dyrbarhet och elegans. Allt tycktes sålunda antyda det bästa förhållande emellan de båda höga personerna; men i sjelfva verket voro båda allt för stolta, att något verkligt förtroende skulle kunna dem emellan uppstå. Båda ville de spela första rollen i norden och båda trodde de sig dertill kallade, hvarföre de ock mera i orden än af hjertat betygade för hvarandra sin ömsesidiga beundran.

Bättre lyckades det grefve Ulrik Scheffer att vinna kejsarinnans förtroende. Han förklarade helt uppriktigt för henne det behof Sverige hade af fred och den förhoppning konungen i egenskap af slägting hyste, att hennes välvilja ej skulle tillåta henne störa hans omsorger för sitt folks sällhet. Kejsarinnan svarade med all synbar uppriktighet, att så länge konungen lät henne vara i fred, hvarför Scheffer som kanslipresident var henne en borgen, skulle Sverige ej hafva något att befara, ty hennes planer voro riktade åt andra håll, der hon hoppades, att hennes granne ej skulle tillåta sig någon inblandning, hvilken lugnande förklaring Scheffer skyndade att meddela konungen.

Efter flera veckors sammanvaro, hvarunder konungen trodde sig hafva gjort det bästa intryck hos kejsarinnan, anträdde han återresan den 16 Juli.

Ulrik Scheffer såg likväl ej förhållandena lika förtröstansfullt som konungen. Han var öfvertygad, att om konungen ej iakttoge den strängaste neutralitet i allt hvad som rörde de yttre angelägenheterna, skulle förhållandet å Rysslands sida blifva lika hotande som förut, och förnämsta syftemålet för hans ledning af de svenska utrikesärendena blef således att med yttersta försigtighet undvika allt, som kunde ingifva ryska hofvet något misstroende.

Det var likväl icke lätt att förmå konungen till samma försigtighet. Hans lifliga inbillning förespeglade honom den ena utvägen efter den andra att genom något djerft steg väcka Europas uppmärksamhet och ytterligare öka den beundran, han väckt genom sin lyckliga statshvälfning.

Förhållandena inom vår verldsdel voro ock nu sådana, att de för ett sinne, böjdt för äfventyrliga företag, väl kunde synas lemna tillfälle dertill. Frankrike, der <i>Ludvig XVI</i> i Maj 1774 efterträdt sin farfar
Ludvig XV, lemnade ett verksamt biträde åt de engelska kolonisterna i Nordamerika, som sedan Februari 1775 voro i krig med moderlandet. Preussen stod slagfärdigt mot Österrike, hvars kejsare Josef II sökte med österrikiska monarkien införlifva Baiern, i utbyte mot österrikiska Nederländerna, och slutligen hade misshälligheter uppstått mellan Ryssland och Turkiet, hvilka hvarje ögonblick hotade att utbryta i ett nytt krig.

Då de europeiska stormakterna så voro upptagna, hvar på sitt håll, kunde konung Gustaf hoppas att, ostörd af dem, kunna utföra något dristigt företag, hvarigenom Sverige kunde åter blifva en stormakt, hvilket han så ifrigt eftersträfvade.

Hans blickar voro nu åter riktade på Danmark. Under Christian VII:s sinnessvaghet styrdes riket af hans styfmoder, den stolta och ärelystna enkedrottningen Juliana Maria. Konungens son, kronprinsen Fredrik, var svag och sjuklig samt gaf föga hopp om någon lång lifstid. Efter honom var Julianas son, arfprinsen Fredrik, närmast berättigad till tronen; men äfven han var sjuklig och ännu barnlös efter ett fyraårigt äktenskap. Efter dessa båda var kronprinsens syster, prinsessan Lovisa Augusta, dotter af Christian VII och Carolina Mathilda, den närmaste tronarfvingen; men åtskilliga misstankar voro fästade vid äktheten af hennes börd. Skulle dessa misstankar blifva bekräftade, så var Gustaf III:s gemål, Christian VII:s syster Sofia Magdalena, näst efter henne berättigad till danska tronen, och Gustaf sökte nu af danska hofvet utverka formligt erkännande af sin arfsrätt till Danmarks rike, enligt danska Kongeloven. För ombesörjande af en så grannlaga angelägenhet ansåg han emellertid sin personliga närvaro i Köpenhamn nödvändig och beslöt derföre göra ett besök derstädes under en företagen resa till Skåne. Friherre Evert Taube sändes till Schlesien, der Fredrik II för tillfället vistades, med ett uppdrag, som troddes stå i nära samband med planerna å Danmark, och Toll, som alltid hade konungens förtroende i kinkiga och grannlaga värf, reste i förväg till Köpenhamn, under förevändning att se det stora läger, som der hölls 1778, men i sjelfva verket att förbereda svenske ministern Sprengtporten på konungens resa och hvad dermed stod i samband.

Toll blef särdeles väl mottagen i Köpenhamn. Man försäkrade honom, å konungens vägnar, att man gerna ville anse konung Gustafs besök som ett nytt vedermäle af vänskap och förtroende de båda hofven emellan och att man lifligt önskade detta goda förhållandes fortfarande; men då Toll meddelade Sprengtporten hvad som egentligen var i fråga, visade den svenske ministern den största bestörtning och oro. Konungen infann sig emellertid i Köpenhamn den 22 Juni, öfvervar öfningarna i det stora lägret och blef synnerligen omtyckt af danska allmänheten. Följande dagen aflade han ett besök hos den kungliga familjen på Fredriksbergs lustslott och gjorde äfven här det fördelaktigaste intryck genom den finhet, artighet och belefvenhet, som i ovanligt hög grad utmärkte honom. Den egentliga afsigten med sitt
besök vann han dock icke och synes ej ens hafva fått tillfälle att framkomma med något dit syftande förslag.

Efter denna utflygt återvände konungen genom Skåne och Carlskrona till Stockholm, men dröjde icke att uppgöra nya politiska planer. Utsigterna voro ock nu högst krigiska. Preussen stod fortfarande rustadt till ett krig mot Österrike, och ett nytt krig hotade att utbrista mellan Ryssland och Turkiet. Skulle Josef II fullfölja sina planer att förena Baiern med Österrike, och Frankrike dervid ställa sig på Preussens sida, så vore ett europeiskt krig för handen och Gustaf hade då fria händer i norden. Han hade också genast en ny politisk plan färdig och den ganska omfattande. Frankrike skulle intaga och behålla Österrikiska Nederländerna, Hannover tillfalla huset Braunschweig, Bremen och Verden återställas till Sverige och Gustaf lemnas frihet att mot Danmark utföra det holsteinska husets gamla hämdeplaner.

Vi finna sålunda, under detta på det hela lyckligaste tidskifte af Gustaf III:s regering, ledningen af Sveriges förhållanden till utländska makter med klokhet och varsamhet förd af Ulrik Scheffer, men denna ledning mer och mer hotad af konungens äfventyrliga planer, hvilkas verkställande hindrades endast genom saknaden af dertill lägligt tillfälle.
</chapter>

<chapter name="Sveriges inre förhållanden, 1772—1778.">
<h3>Sveriges inre förhållanden, 1772—1778.</h3>
Den nya regeringsformen, till hvars särskilda delar vi återkomma vid framställningen af svenska statsförfattningens utbildning under Gustaf III:s regering, hade lagt makten i konungens hand lika öfvervägande, som den förut varit i ständernas. Dessa voro visserligen bibehållna, men det berodde af konungen att sammankalla dem, för att rådslå om sådana ärenden, för hvilka han dem sammankallat. Äfven rådet var bibehållet, men riksråden till- och afsattes nu endast af konungen och voro hans embetsmän, icke ständernas fullmäktige. För öfrigt var i regeringsformen mycket obestämdt om konungens och folkets ömsesidiga rättigheter, och i synnerhet var det ovisst, huruvida alla de rättigheter, som ej voro uttryckligen angifna i den nya regeringsformen, tillhörde konungen eller folket.

Sedan konungen utdelat belöningar åt dem, som deltagit i revolutionen, ordnade han rådets verksamhet och de särskilda statsdepartementen. Rådet förblef fortfarande deladt i två afdelningar: den ena för rättvisans skipande, men den andra utan bestämd verksamhet, utom att yttra sig öfver sådana ärenden, som af de särskilda statssekreterarne, på konungens befallning, inför densamma föredrogos. Utom justitieafdelningen fans sålunda en utrikes ärendens konselj, en militärkonselj samt en finans- och ekonomikonselj, äfvensom en dag i veckan upptogs af kabinettsärenden, då konungen bortgaf embeten och utdelade nådebevis, hvarvid två riksråd turvis voro tillkallade. De utrikes ärendena passerade icke genom konseljen, utan föredrogos af
kanslipresidenten direkte för konungen, utan någon annans deltagande, så att för statssekreteraren och utrikes-konseljen icke återstodo andra ärenden än sådana, som rörde konsulaten, postverket, akademier och tidningar. Förandet af diskussions-protokoll afskaffades så väl i rådet som i konseljerna, med undantag för den afdelning af rådet, som hade att behandla rättegångar i högsta instansen.

Denna fördelning af ärendena i rådet, uppgjord af riksrådet Carl Fredrik Scheffer, hade till hufvudsyfte att inskränka rådets inflytande och medförde dessutom för Scheffer den särskilda fördelen att derigenom så mycket mera försäkras om sitt enskilda inflytande hos konungen; men detta sätt att styra riket fordrade en konung, som älskade allvarsamma sysselsättningar och ej tröttnade vid ett fortsatt verksamt arbete. Rådsherrarne kunde nu icke vinna någon grundligare kännedom om ärendena i allmänhet, ty konungen tillkallade än den ene, än den andre, och under hans vistande å sina lustslott, der han vanligen tillbragte tre fjerdedelar af året, ombyttes litet emellanåt riksråden i konseljen. Det hände äfven ofta nog, att de ärenden, öfver hvilka konungen hört rådet, sedermera, då de förekommo i konseljen, föranledde ett helt annat beslut, än som fattats inom rådet. Alla måndagar infann sig konungen i rådet och, med undantag af lördag och söndag, voro alla dagar upptagna af konungens konseljer från klockan 10 förmiddagen till klockan 1 eftermiddagen och efter måltiden från klockan 4 till 6 eller 7 på aftonen. Detta flitiga arbetande fortsattes dock ej särdeles länge, utan snart nog började förmiddagsarbetet ej förr än klockan 12 och eftermiddagsarbetet blef allt oftare afbrutet af promenader, ridter och besök på teatern. Konungen hade från barndomen vant sig att vaka, och denna vana bibehöll han under hela sin lefnad. Han gick till sängs omkring klockan 3 på morgonen och steg ej upp före klockan 10, hvarföre han ock sällan kunde infinna sig i konseljen före klockan 12.

Den nya regeringens början var emellertid ganska lofvande och gjorde af flera anledningar konung Gustaf kär för sitt folk. Jemte det han frikostigt belönade alla, som varit honom behjelplige att genomföra statshvälfningen, visade han tillika det mest högsinta ädelmod och den vackraste försonlighet mot sina förra motståndare. Redan den 24 Augusti utfärdades en kongl. förordning, att derefter »inga smädeliga tillvitelser rörande förra partier finge i några skrifter införas, icke heller de förhatliga och vederstyggliga ord, som tjent att beteckna de bägge partierna, i sådan akt och mening någorstädes nyttjas och brukas», och tillika yttrade sig konungen hysa till sina undersåtar det förtroende, att hvad sålunda blifvit förordnadt i afseende å allmänna tal och skrifter jemväl måtte iakttagas i enskilda samqväm, »så att både lagar och seder måtte instämma i ett och samma ändamål att af det svenska folket göra <i>ett</i> folk, sammanbundet och förenadt i vördnad för Gud, lydnad för öfverheten, kärlek till fäderneslandet och utöfning af alla medborgerliga dygder».

En samtida författare,<footnote>Grefve <i>Adolf Ludvig Hamilton</i> i sina memoirer.</footnote> som i allmänhet visst icke visat sig vara någon Gustaf III:s loftalare, har intygat, att »vid 1773 års början var ingen i häkte för statsbrott, ingen hade i sin person eller sin egendom blifvit förfördelad, intet det minsta spår röjde, att en så betydlig skakning nyss förevarit. Den gemensamma endrägten gjorde vintern emellan 1772 och 1773 till den mest lysande Stockholm på flera år haft och sedan någonsin sett. En allmän täflan uppstod att medelst nöjen yttra tillfredsställelsen. Supeer, assembleer, baler, ofta hedrade med konungens och prinsarnes närvaro! Välvilja från hofvet, välvilja till hofvet! Det var en yrsel, men åtföljd af alla de ljufva känslor, en närvarande glädje förenar med ett ännu större tillkommande hopp. Revolutionen hade krossat anarkien; men det var konungens visa uppförande i tjensters och nådebetygelsers lika utdelande emellan båda partierna, som i synnerhet qväfde oenighetsandan, grunden till alla föregående olyckliga, ofta ohyggliga uppträden. Slägter, vänner, grannar började, utan afseende på politiken, från hvilkens styrelse de voro uteslutne, ej allenast umgås med hvarandra, utan umgås förtroligt. Hatt- och Mössnamnen blefvo begrafna i arkiven.»

En af de första regeringshandlingarna, som med stort bifall mottogs, var afskaffandet af alla slags pinliga förhör. Konungen förklarade i rådet den 27 Augusti 1772, att »alla sådana verktyg, hvilka icke hafva någon grund i lag, utan strida emot en rättskaffens frihet samt sjelfva menskligheten och all billighet, men kunde missbrukas till utöfvande af våld och tyranni mot frie medborgare, skulle alldeles afskaffas och förstöras», hvarföre konungen befalte, att skrifvelser skulle afgå så väl till öfverståthållareembetet, om skyndsamt föranstaltande, att den å Smedjegården varande s. k. Rosenkammaren, med flera till äfventyrs i staden befintliga pinorum, skulle försättas ur stånd att någonsin kunna nyttjas till pinliga förhör, som äfven till samteliga hof-, öfverrätter och landshöfdingar, att, om några pinorum funnos i landsorten, ofördröjligen gå i författning om deras förstörande.

Snart nog fick konungen äfven tillfälle att i en annan fråga visa sig hafva uppfattat de friare åsigter, som på hans tid börjat yppas. I början af frihetstiden hade mycket trycktvång varit rådande. Hvartdera af de ömsevis herskande partierna hade ansett den s. k. »sekretessen», hemlighetssystemet, vara ett hufvudstöd för sin makt; men vid 1756 års riksdag, när de då maktegande Hattarne, under sin strid mot hofvets försök till konungamaktens utvidgande, ansågo sig behöfva biträde af publiciteten, började de låta utgifva riksdagstidningar, i stället att förut ständernas öfverläggningar höllos hemliga och besluten endast i form af konungens bud och befallningar blefvo för allmänheten bekanta. Någon verklig tryckfrihet blef likväl då icke införd, ty Hattarne voro dertill allt för måna att icke utsätta sina åtgärder för motpartiets klander; men vid 1766 års riksdag, då Mössorna kommo till väldet
och läto sig angeläget vara att genom publiciteten gifva en så stark belysning som möjligt åt Hattarnes syndaregister, utfärdades en tryckfrihetsförordning, hvilken, såsom i föregående del är nämndt, erhöll helgden af grundlag. Regeringsformen af den 21 Augusti 1772 hade emellertid uttryckligen upphäft alla från 1680 intill 1772 såsom grundlag ansedda stadgar, och fråga uppstod nu, om 1766 års tryckfrihetsförordning var derunder inbegripen eller icke. Svea hofrätt, der frågan förekom i anledning af parters påstående att nu såsom tillförene utbekomma rättegångshandlingar och domar, för att till trycket befordras, fann frågan vara af sådan beskaffenhet, att den borde hänskjutas till konungens eget afgörande, hvilket ock skedde. Både inom hofrätten och i rådet var man af olika tankar, huruvida tryckfrihet var öfverensstämmande med det nya regeringssättet eller icke. Flertalet hos båda myndigheterna förklarade sig för den senare åsigten; men sjelf var konungen af annan mening. Han ansåg »tryckfriheten ej vara skadlig genom bruket, utan endast genom sitt missbruk; men att dess gagn öfvervägde detta missbruk. Han hade med mycken uppmärksamhet genomläst tryckfrihetsförordningen af år 1766 och dervid ej funnit någon väsentlig ändring att göra, utom i några få punkter, i följd af 1772 års regeringsform och derigenom inträdda förändringar i regeringssättet.» I öfverensstämmelse med dessa åsigter blef ock tryckfrihetsförordningen af den 26 April 1774 utfärdad.

En annan, mera omtvistad regeringsåtgärd, som ock blef mera olika bedömd, men äfven var af stor förtjenst, var ordnandet af rikets penningerörelse genom realisation af det gångbara sedelmyntet. De senast församlade ständerna hade genom riksdagsbeslutet af den 9 September 1772 öfverlemnat åt konungen att förordna om rikets mynt och finanser. Kort efter riksdagens slut blef ock en finansberedning tillsatt, bestående af sju för insigt i ämnet kända män: riksrådet friherre Melker Falkenberg, regeringsrådet Christian von Olthoff, bergsrådet Samuel Sandels, kammarrådet Anders af Botin, kommerseråden Liljencrantz och Söderling samt bankosekreteraren Schröder. Sex af dem förenade sig om den åsigt, att ingen realisation af bankens sedlar ännu på många år kunde påtänkas; men Liljencrantz var af annan mening och understödde dem med sådana skäl, att han vann konungens förtroende och utnämndes af honom till statssekreterare i det nu upprättade särskilda departementet för handeln och finanserna inom kansliet. Så blef <i>Johan Liljencrantz</i> Gustaf III:s finansminister, och det visade sig snart, att detta var ett godt val. Den vigtiga frågan om ordnandet af rikets penningerörelse fordrade emellertid en långvarig utredning och många öfverläggningar med bankofullmäktige, så att först den 27 November 1776 utfärdades den kungliga förordningen om realisationen, till hvilken vi återkomma vid framställningen af statshushållningen under Gustaf III:s regering.

I nära samband med ordnandet af finanserna stod bränvinsbränningsfrågan, hvilken visserligen äfven var en statshushållningsfråga, men
tillika af sådan politisk betydenhet, att den icke bör förbigås vid skildringen af de inre politiska förhållandena. Redan 1747 hade förslag blifvit väckt att förklara bränvinstillverkningen för ett »regale», en kronan uteslutande förbehållen rättighet, hvilken kunde öfverlåtas mot arrende åt enskilde, ehuru frågan då förföll. När Gustaf III mottog regeringen, var bränvinsafgiften en af rikets oeftergifliga inkomster, och i riksdagsbeslutet 1772 hade det blifvit medgifvet, att denna afgift finge fortfara, äfven om bränvinsbränning, i följd af inträffande sädesbrist, blefve förbjuden. Efter statshvälfningen var ock konungens första ekonomiska lagstiftningsåtgärd att genom en kungörelse af den 9 September 1772 förbjuda all tillverkning och försäljning af bränvin. Han visade sig således icke vara någon vän af den skadliga dryckens spridning eller af vinning derpå. Snart blef han dock öfvertygad, att förbudet gaf ohejdad fart åt lönnbränning och olaga bränvinsförsäljning, hvarföre han fann dess vidhållande overkställbart, och då härtill kom, att han vid myntrealisationen öfvertagit rikets skuld samt härigenom kommit i stor förlägenhet, så fann han slutligen, i saknad af andra tillgångar, sig föranlåten upptaga den år 1747 fallna frågan och förklara bränvinstillverkningen för ett regale, hvartill föredöme fans i andra länder och deribland Preussen, hvars inre förvaltning då ansågs såsom ett mönster för andra stater. Såsom skäl för detta förslags återupptagande anfördes i kungliga brefvet den 18 Januari 1775 omöjligheten att upprätthålla bränvinsförbudet och fördelen af en i stället införd måttlig bränvinsbränning. Den kunde i statens hand lämpas efter behofvet och i stort verkställas med vida mindre åtgång af säd, ökad inkomst för kronan samt lättnad för undersåtarne, emedan den oaktadt bränvinsförbudet med ständernas begifvande bibehållna bränvinsskatten nu kunde helt och hållet efterskänkas. En direktion tillsattes för att gå i författning om utarrendering af den kronan sålunda förbehållna rättigheten; men så få anmälde sig till rättighetens öfvertagande på arrende, att kronan hotades med betydlig förlust genom bränvinsbevillningens upphörande. Liljencrantz hade ock afstyrkt den vidtagna åtgärden ur ekonomiska grunder, och ur en högre synpunkt afrådde riksrådet Höpken från hela företaget, som hos flertalet af svenska folket skulle väcka missnöje, då faktionerna kunde åter vakna och grannarne af dem begagna sig.

Dessa åsigter och förutsägelser blefvo i framtiden fullt bekräftade, ty det var Gustaf III:s bränvinsbränningsåtgärder, som mer än något annat skadade hans popularitet hos de talrikare samhällsklasserna och ådragit honom ett rättmätigt klander af efterverlden.

Oaktadt de gjorda erinringarna fortgick emellertid konungen på den beträdda banan. I en kunglig kungörelse af den 14 September 1775 tillkännagafs, att kongl. maj:t, i afsigt, »dels att, genom loflig åtkomst för allmänheten af en <i>måttlig</i> tillgång å bränvin, kunna hämma tilltagande öfverträdelser af utfärdade förbud, dels att genom ett i allmänhet förbättradt tillverkningssätt vinna en märklig sädesbesparing och utan saknad vid
statsbehofvens besörjande till allmänhetens lisa kunna eftergifva den nu ojemnt fördelade bränvinsbevillningen, stält bränvinsbränningen, såsom ett regale, under förpaktning; men att så få anmält sig till begagnande af denna inskränta bränvinsbränning, att ändamålet med förpaktningen icke kunde uppnås. Kongl. maj;t hade derföre nu tagit det beslut, att, så snart omständigheterna det medgåfve, låta den till förpaktning utbjudna bränvinsbränningen för kronans räkning verkställas, hvarjemte kongl. maj:t i följd af den mer och mer tilltagande olofliga tillverkningen och försäljningen af bränvin funnit sig föranlåten anbefalla tillverkningsredskapens utlemnande och böternes förhöjande från 100 till 200 d. s.

Så tillkommo kronobrännerierna, vid hvilkas inrättande generalmajoren friherre <i>Georg Gustaf Wrangel</i> verksamt biträdde. Han hade fört ett temligen äfventyrligt lif, en tid varit svensk ministerresident i Hamburg, så blifvit dragon-öfverste, men två gånger utan uppgifven anledning lemnat svenska krigstjensten. Nu återkommen från flerårig vistelse utomlands, blef han, gynnad af Carl Fredrik Scheffer, 1775 landshöfding i Vesterbotten och ledamot af bränvinsdirektionen. Han hade, enligt Gustaf III:s om honom fälda omdöme, »kapacitet, talanger och verkligt nit, men tillika ett oroligt, misstänksamt, grälaktigt sinnelag». Detta visade sig ock snart inom direktionen, der han ständigt låg i gräl med sina embetsbröder. Han fick resa omkring i riket för att bringa kronobrännerierna i gång, och genom hans nitiska bemödanden ökades ock deras antal från 30, som ursprungligen var bestämdt, till 42.

Redan under första året af dessa bränneriers anläggning hade kostnaden derför uppgått till 60 tunnor guld och företaget hade äfven ur ekonomisk synpunkt visat sig föga fördelaktigt. De flesta brännerierna utarrenderades mot skyldighet för arrendatorn att till kronan lemna 15 eller 16 kannor bränvin för hvarje tunna råg, han erhöll af kronan. Arrendatorn behöfde icke befatta sig med bränvinets försäljning, som skedde genom kronans försorg och för dess räkning. Det visade sig ock snart, att hela företaget var uppgjordt utan någon säker beräkning eller plan, hvilket i förening med de särskilda uppsyningsmännens bedrägerier bragte hela företaget i sådan oreda, att konungen fick afsmak derför och sjelf erkände, att det varit ett misstag, hvartill han blifvit förledd. I sjelfva verket hade ock inrättningen af kronobrännerierna varit första steget till upphörandet af den popularitet, hvaraf Gustaf III dittills varit i åtnjutande. De stränga åtgärder, hvarmed man sökt upprätthålla det förra bränvinsförbudet, hade för det goda ändamålet och uppoffringens gemensamhet ansetts någorlunda drägliga; men då dessa åtgärder blefvo vida strängare än förut, under det ändamålet att göra bränvinet till en kunglig inkomstkälla ej var egnadt att ingifva synnerlig aktning, blef missnöjet så mycket större och allmännare. Det anbefalda aflemnandet till kronan af all enskild bränvinsredskap, de redan förut höga böternas fördubblande, angifvares uppmuntrande med 2/3 af plikten och dessutom med de förbrutna bränvinspannornas hela
värde — allt detta förorsakade oro öfverallt i landet, hvilken ytterligare ökades genom mer än 70 förordningar, som i detta ämne utgåfvos under åren 1775—1782. Man anmärkte äfven, att konungen genom några af dessa förordningar kommit i motsägelse med sig sjelf. Han hade nemligen genom en förordning af den 16 Juli 1776 förbjudit husvisitationer efter lurendrejadt gods, såsom oförenliga med undersåtarnes hus- och hemfrid; men icke desto mindre skedde, i följd af hans bränvinslagstiftning, visitationer och konfiskeringar i alla delar af landet.

Om sålunda denna bränvinslagstiftning börjat rubba tillgifvenheten för konungen hos de talrikare samhällsklasserna, hade hans mer och mer framträdande böjelse för prakt, ståt och en småaktig etikett väckt ett icke ringa missnöje hos flera inom de högre stånden. Hans ytterliga månhet om sin kungliga värdighet hade förmått honom att ordna ceremonierna vid hofvet i så nära öfverensstämmelse som möjligt med dem vid det franska, och han ingick sjelf i de minsta detaljer, för att så troget som möjligt införa franska hofvets bruk. Detta stötte flera af de högre embetsmännen, som funno sin värdighet nedsatt genom den nya etiketten, och i allmänhet ansåg man de fransyska bruken ej rätt öfverensstämma med den flärdfrihet, hvilken svenska folket älskade och fordom varit vant att finna äfven hos sin konung.

Den förste af konungens förtrogne, som öppet bröt med honom, var <i>Jakob Magnus Sprengtporten,</i> som uppgjort planen till statshvälfningen och derföre äfven, såsom här ofvan är visadt, fått af konungen mottaga de mest lysande bevis på hans erkänsla. Sprengtporten kunde likväl aldrig förlåta konungen att hafva verkstält statshvälfningen under hans frånvaro, hvarigenom han blifvit beröfvad äran af dess utförande, och vid flera tillfällen gaf han luft åt sitt missnöje samt visade sig ytterst svår att tillfredsställa. Först vägrade han mottaga befälet öfver gardet, när Fersen lemnade detta befäl, och det var endast med yttersta svårighet Fersen kunde förmå honom att mottaga detta bevis på konungens ynnest och förtroende, ehuru konungen, såsom ett ytterligare tacksamhetsprof, lät honom tillika behålla så väl öfverinseendet öfver fästningsbyggnaderna i Finland, som befälet öfver det dragonregemente, han derifrån medfört och sjelf två år förut uppsatt samt hvilket nu af konungen förklarades för en lif- och hustrupp, tillhörande hans lifgarde, med benämning af Lifgardets Dragoner (nuvarande Lifgardet till häst) och med samma rang inom kavalleriet, som fotgardet hade inom infanteriet, hvaröfver det öfriga kavalleriet och synnerligast Lifregementet visat icke ringa harm och missbelåtenhet. Sedermera, när i början af året 1773 Finland tycktes mer och mer hotas af ett ryskt anfall, förordnade konungen Sprengtporten att såsom öfverbefälhafvare derstädes aflösa den gamle Stackelberg; men detta befäl vägrade Sprengtporten bestämdt att mottaga, emedan det vore ett bevis på konungens onåd och beslut att aflägsna honom. Äfven denna olydnad blef honom förlåten, men följande året fick han ett nytt tillfälle att röja sitt misshumör.

Ett slagsmål hade uppstått mellan dragoner och gardister, hvilket föranledde tillsättandet af en krigsrätt, då Sprengtporten befalte, att en kornett och en korporal vid dragonerne skulle deltaga i krigsrätten och der taga plats framför sina vederlikar vid gardet, hvilket stridde mot dess företrädesrättigheter. Majoren vid gardet friherre Ulrik Cederström gjorde föreställningar häremot, hvilket föranlät Sprengtporten att hos konungen begära användandet af hans myndighet för att bryta gardets motstånd. Konungen svarade sig frukta, att den meddelade befallningen vore stridande mot gardets privilegier, men ville derom höra rådets tanke, och rådet yttrade att lifgardet af ålder haft det privilegium, att alla mot detsamma angifna brottmål skulle afdömas vid krigsrätt, sammansatt endast inom dess egen kår, samt att, ehuru dragonerne nu hade samme chef och samme auditör som lifgardet, utgjorde båda dock ej samma kår. I enlighet med detta rådets yttrande utfärdade konungen den 1 Mars 1774 ett bref, hvari bestämdes, att dragonerne skulle hafva särskild krigsrätt, men i brottmål mellan dragoner och gardister slottsrätten vara domstol. Sedan detta bref blifvit Sprengtporten tillstäldt, skyndade han att begära företräde hos konungen för att få det återkalladt och, då detta ej lyckades, begärde han afsked. Då han, efter den utgång krigsrättssaken fått, på inga vilkor ville behålla befälet öfver gardet, föreslog konungen hans utnämning till generalqvartermästare, med öfverinseendet öfver alla rikets fästningar — samma befattning grefve Dahlberg i Carl XI:s tid innehaft — eller ock till riksråd; men han förklarade båda förslagen innebära en skymf mot honom och skref, så snart han lemnat konungen, sin afskedsansökning i ganska stötande ordalag. Konungen skickade den tillbaka och sökte genom hans bror Georg Magnus bringa honom till besinning, hvilket ock lyckades så till vida, att han skref en ny afskedsansökning i ett mera passande språk, men kunde omöjligen förmås att stå qvar i rikets tjenst, och slutet blef, att det begärda afskedet beviljades och konungen tillika ur sin enskilda kassa tillade honom en lifstidspension af 30,000 d. s. årligen.

Denna brytning kan sålunda icke läggas konungen till last, och knappast har väl, under någon tvist mellan en konung och hans undersåte, så mycket öfvermod och sådan anspråksfullhet å den senares sida blifvit mött med så ädelmodigt öfverseende och så tålmodigt undseende å den förres.

Vid andra brytningar mellan konungen och personer, tillhörande hans omgifning, kan man dock icke lika obetingadt ställa sig på konungens sida. Redan före Sprengtportens afskedstagande från befälet öfver gardet hade Fersen, hvars inträde i rådet beredt Sprengtporten detta befäl, åter lemnat sin rådsplats, den han blott några månader innehaft. En väsentlig anledning till detta steg synes varit det öfvervägande förtroende konungen skänkte bröderne Scheffer, genom hvilkas inflytande Fersen fann sig tillbakasatt och öfver hvilket hans förtrytelse vid flera tillfällen framträder i hans skrifter. Fersen var
för öfrigt en herskarenatur, likasom Gustaf III, och den hersklystne aristokraten kunde således ej rätt väl trifvas tillsammans med den ännu mera hersklystne konungen. Någon öppen brytning inträdde emellertid ej dem emellan, utan Fersen fortfor att ofta vara i konungens närhet och till utseendet åtminstone, rådde dem emellan ett godt förhållande. Konungen hade också gjort allt för att qvarhålla Fersen i rådet och först sedan hans enträgna framställningar derom misslyckats, beviljade han det begärda afskedet den 22 Mars 1773.

Redan i December 1772 hade, genom grefve Ulrik Barcks död, en plats blifvit ledig i rådet, hvilken fyldes genom hofkansleren friherre <i>Sven Bunges</i> utnämning till riksråd den 29 April 1773. Fersens plats åter intogs den 4 December 1773 af en annan bland frihetstidens mest framstående män, förre kanslipresidenten grefve <i>Anders Johan von Höpken,</i> hvilken konungen genom den mest smickrande skrifvelse kallat att intaga denna plats. Den 11 December 1775 utnämndes öfverståthållaren friherre <i>Carl Sparre</i> till riksråd, med bibehållande af öfverståthållare-embetet, och sedan riksrådet, generalguvernören i Pomern grefve Fredrik Carl Sinclair aflidit i Juni 1776, blef fältmarskalken, romerske riksfursten och svenske grefven <i>Fredrik Wilhelm von Hessenstein,</i> som redan i Januari 1773 erhållit lika värdighet med riksråden, Sinclairs efterträdare både såsom riksråd och generalguvernör.

Något förtroligare förhållande rådde emellertid ej mellan konungen och hans riksråd. De, som under detta tidskifte hos honom hade mesta inflytande, voro grefve <i>Carl Fredrik Scheffer,</i> som ej mera tillhörde rådet, och dennes broder, kanslipresidenten <i>Ulrik Scheffer,</i> i allt hvad som rörde utrikes ärendena. För öfrigt började de yngre bland konungens omgifning vinna alltmera insteg, och så uppstodo vid hofvet två partier, de <i>gamla</i> och de <i>unga,</i> af hvilka en trovärdig samtida<footnote><i>Gustaf Johan Ehrensvärd,</i> Dagboksanteckningar. Stockholm 1877, I: 87.</footnote> gifvit följande skildring från medlet af året 1776: »Inom hofvet äro tvenne partier lika bittra mot hvarandra som de forna rikspartierna. De bestå, på ena sidan, af nästan hela drottningens hof, prins Carls hof och all ungdom, som i hofvet dagligen antages; å andra sidan de äldre, som länge varit vid hofvet och utgöra den stora societeten. De förre vilja göra sin lycka på tusen sätt, genom en markerad tillgifvenhet för konungen, längtan efter drottningens generositet och aktning för hertig Carl, som framdeles kan komma på tronen. De senare se ej gerna alla dessa vinna inträden och förtroenden och med sig bli blandade, i synnerhet som de flestes år och uppfostran ej svara deremot. Det ena partiet vill vinna anseende hos allmänheten, det andra nöjen och förmåner. Då det talrikare partiet dagligen tillväxer genom all den ungdom, som vid hofvet tillstöter, så torde det mindre talrika partiet aldrig blifva i tilltagande förr, än år och nödvändighet hos dem, som alltsammans anföra, tvinga att göra åtskilnad på begges tänkesätt. De, som länge varit vid hofvet, predika anständighet, en viss stelhet,
och ha hemliga anspråk att bli ansedde; de nye äro endast frie, anse hofvet som sin ungdoms vistelseort, alla som kamrater, en nödvändig anständighet som ett olidligt tvång, vördnad för öfverheten som en onödighet inom slutet sällskap, belefvenhet som pedanteri, kunskaper som gräl och åldern som en ledsam fiende, som bör flys eller utskrattas. De tro, att frihet i seder, käckhet för sina personer och yrhet med könet utgör hela skickligheten. Jag tror, att begge mena konungen lika väl; men det ena önskar allvarsamma nöjen och det andra yra — hvilketdera som är nyttigare får tiden utvisa.»

Samme författare anmärker äfven, att civilstaten såg med oro »den dagliga skilnaden, som sättes mellan den och militären. En ung fänrik kan admitteras till konungens bord, men ej utan svårighet en civil embetsman, äfven om han är adelsman, i fall han icke hunnit de högre graderna.»

Tadlande röster började sålunda redan höja sig äfven bland dem, som voro konungen verkligt tillgifne, och hans olyckliga bränvinslagstiftning hade äfven redan väckt ett mer och mer tilltagande missnöje; men af den ojemförligt talrikare delen af svenska folket var han ännu högt uppburen och förtjenade det äfven, så väl genom flera förtjenstfulla regeringshandlingar, som genom enskilda drag af rättvisa och ädelmod.

Så gjorde han sig till en pligt att söka godtgöra den orättvisa, som vid 1719 års riksdag blifvit begången mot Görtz. Utredningen af dennes räkenskaper hade varat i nio år och, i stället för en påstådd stor kronofordran, slutat med en betydlig kronans skuld till sterbhuset, hvilken ständerna under frihetstiden lemnat obetald. Nu blef den, efter uppgjord öfverenskommelse med arfvingarna, under åren 1776 och 1777 betald med 70,387 rdr 24 skillingar.

Så lät Gustaf III äfven uppsöka den sista ättlingen af Gustaf Adolfs naturlige son, grefven af Vasaborg, en hans sondotter, Henrietta Polixena, som vid 80 års ålder lefde i stor fattigdom och bodde i en bondkoja i Vestfalen. Han skref till henne ett bref, fullt af deltagande och i hvilket han tilltalade henne såsom en slägting samt tillade henne en pension, som mot nöd betryggade hennes återstående dagar, hvilka dock ej blefvo många, ty hon afled redan nio månader derefter, i Oktober 1777.

Huru väl tiden sedan statshvälfningen blifvit använd till rikets nytta visar sig för öfrigt bäst af den berättelse om hvad vid rikets styrelse blifvit åtgjordt, hvilken afgafs vid början af 1778 års riksdag.
</chapter>

<chapter name="Riksdagen 1778.">
<h3>Riksdagen 1778.</h3>

När konungen den 9 September 1772 åtskilde ständerna, hade han till dem yttrat, att han hoppades återse dem om sex år. Då denna tid var nära förliden, började ock konungen tänka på uppfyllandet af sitt löfte. Sammankallandet af en riksdag var likväl den tiden
ojemförligt betänkligare än nu, emedan man ej kunde vara säker för nya försök från grannrikenas sida till inblandning i våra inre förhållanden samt för ett nytt framträdande af den med så mycken svårighet bilagda partisöndringen.

Riksdagskallelsen utfärdades emellertid den 9 September 1778, således på dagen sex år efter den sista riksdagens slut, och den 19 Oktober samlades ständerna i Stockholm. De egentliga riksdagsförhandlingarna begynte dock först den 30 Oktober, då konungen på rikssalen öppnade riksdagen med ett tal, hvari han framhöll de lyckliga förhållanden, som inträdt sedan den föregående riksdagen, samt angaf tillika hvad sedan dess blifvit af regeringen uträttadt, hvilket sedermera närmare utvecklades i de efter talets slut af hofkansleren upplästa »punkter, om hvilka kongl. maj:t i nåder funnit för godt att underrätta riksens ständer», hvaruti omförmäldes de särskilda regeringsåtgärderna, till hvilka vi återkomma i öfversigten af rättsväsendet, förvaltningen, statshushållningen och krigsväsendet under Gustaf III:s regering. Det hela vittnade, att ganska mycket blifvit uträttadt och att, om man hade att beklaga <i>en</i> felaktig åtgärd, bränvinslagstiftningen, funnos rätt många att prisa, samt att i allmänhet det sätt, hvarpå riksstyrelsen dittills under det nya statsskicket blifvit förd, gaf vida mer anledning till belåtenhet än till missnöje.

Snart erhöll ock denna belåtenhet en ny anledning. Mot slutet af sitt tal hade konungen yttrat sin förhoppning att om några få dagar kunna åt ständerna anförtro det barn, han väntade till sin ålderdoms tröst och sin trons stöd. Denna förhoppning gick också i fullbordan redan två dagar derefter, då drottningen den 1 November 1778 nedkom med en son, hvars döpelseakt ständerna anmodades att såsom faddrar öfvervara den 10 November och som då efter Sveriges störste konung erhöll namnet <i>Gustaf Adolf.</i> Glädjen var allmän och de lifligaste fröjdebetygelser i alla delar af riket vittnade om folkets tillgifvenhet för konungen och deltagande i hans lycka.

I riksdagskallelsen hade blifvit infördt, att adeln skulle rätta sig efter Gustaf Adolfs riddarhusordning af den 6 Juni 1626, och stor oro rådde derföre hos den talrikare delen af adeln, emedan man förmodade, att äfven adelns år 1719 upphäfna indelning i herre-, riddare- och svenne-klasserna skulle återupplifvas. Detta visade sig ock vara förhållandet. Konungen kallade adeln till rikssalen den 3 November och förde sjelf ordet vid sammanträdet, hvarvid han ej tillät någon diskussion om giltigheten af 1626 års riddarhusordning i dess helhet, utan endast angående några förändringar deri, som funnits erforderliga. I enlighet med konungens förslag blef ock nu beslutadt, att klasserna skulle blifva desamma och hafva samma benämningar som i 1626 års riddarhusordning, så att <i>herreklassen</i> utgjordes af grefvar och friherrar (omkring 270 ätter), <i>riddareklassen</i> af icke till friherrlig eller greflig värdighet upphöjde afkomlingar af personer, som varit riksråd, samt <i>svenneklassen</i> af hela den öfriga adeln; men att, då riddareklassen nu
räknade endast 16 ätter, skulle den förstärkas med 300 de äldsta ätterna af svenneklassen och med alla kommendörer af svärds- eller nordstjerneorden samt deras manliga afkomlingar. På förfrågan, huruvida icke detsamma äfven borde gälla om kommendörer af vasaorden, hvilken konungen sjelf inrättat, svarades att de voro uteslutne, emedan detta vore den enda kommendörsvärdighet, som kunde tilldelas ofrälse. Att serafimerriddare ej omnämndes, tyckes åter haft sin grund deri, att man ej kunde föreställa sig denna värdighets tilldelande åt andra än grefvar eller friherrar.

Konungen hade sålunda genomdrifvit återinförandet af adelns klassindelning, hvarigenom han trodde sig lättare kunna göra sin vilja gällande inom detta stånd, äfvensom han, enligt hvad hans vid denna tid förda dagbok visar, velat genom denna förändring befästa adelns anseende, »ty», skrifver han, »den upphäfver den demokrati, som regerade inom riddarhuset och som gjorde, att rikets första stånd liknade en illa upptuktad hop, utan kännedom af sin rätt och sitt intresse, utan förmåga att försvara dem eller upprätthålla sin värdighet och sitt företräde emot de tre stånden, hvilkas afundsjuka alltid förenat dem till inkräktning på adelns rättigheter. Inrättningen af klasserna erbjuder fördelen af en viss gradation, som, då den skiljer de titulerade och lysande familjerna från den unga adeln, förhindrar den oordning, som blandningen af olika börd med sig förer; ty i ett väl regleradt samhälle måste man sätta en bom för de smås ärelystnad. Likgiltigheten för börd eller för de utmärkelser våra förfäder infört, till att skilja de förnämsta ifrån folket, är vacker blott såsom spekulation, i praktiken nästan omöjlig. Denna jemlikhet kan blott existera i en demokrati eller under en despotism, der det blott finnes en herre och slafvar. Också hafva våra största konungar blott velat bibehålla en laglig och tillräcklig makt; de ha ej sökt det oinskränkta enväldet. Derföre hafva de uppehållit adeln. Sådant var Gustaf Adolfs och Carl X:s tänkesätt. De konungar, som hafva eftersträfvat en makt utan skrankor, hafva alltid arbetat att skada adeln, såsom Carl IX och Carl XI. Den siste lyckades. Hvad har derpå följt? Konungamaktens fall, demokratiens öfvervigt och — rikets fullkomliga förstöring, om ej försynen, genom en utomordentlig händelse, hade frälsat det.»<footnote>Se <i>Geijer,</i> Gustavianska papperen, II: 249.</footnote>

Denna politiska trosbekännelse, upptecknad endast för hans egen räkning, vittnar att Gustaf III icke, såsom hans fiender både då och efteråt påstodo, eftertraktade något oinskränkt välde, utan endast ett sådant, som utöfvades af Gustaf Adolf och Carl X, hvilka båda gynnade adeln, som äfven af Gustaf III betraktades såsom en nödvändig beståndsdel i det konungadöme han föredrog framför enväldet. Folkmakten hade i Sverige följt på enväldet och hotat att bringa hela riket till undergång. Ett nytt envälde kunde hafva samma påföljd; men en stark konungamakt, stödd på adeln, borde blifva det bästa värn mot
massans välde, som redan flerstädes i Europa börjat blifva allt mera hotande och icke många år derefter i Frankrike gjorde slut på både konungamakt och adel. Gustaf III:s tillgifvenhet för adeln, hans bemödanden att höja dess anseende och hans sträfvanden att i den finna ett stöd för sin tron mötte likväl föga tacksamhet af detta stånd, inom hvilket han tvärtom fann sina hätskaste fiender, som förbittrade hans dagar och slutligen beröfvade honom lifvet samt efter hans död gjort allt för att nedsätta hans minne.

Enligt Gustaf Adolfs riddarhusordning hade konungen rätt att utnämna landtmarskalk. Han utsåg dertill sin rådgifvare under statshvälfningen friherre <i>Hugo Herman von Saltza,</i> och i den ed, den nye landtmarskalken hade att aflägga, infördes, att han äfven hade att ställa sig till efterrättelse riksdagsordningen af den 24 Januari 1617, hvilken egentligen endast var ett ceremoniel för de gamla korta riksdagarne, men i afseende på propositioner, öfverläggningar och beslut tilldelade konungen en större makt, än Gustaf III i 1772 års regeringsform hade sig förbehållit. Enligt denna riksdagsordning var erkebiskopen talman ej blott för presteståndet, hvartill erkebiskopen <i>Carl Fredrik Mennander</i> äfven af konungen nämndes, utan vid gemensamma sammankomster på rikssalen tillika för alla tre ofrälse stånden. Borgare- och bondestånden, om hvilkas ordförande den gamla riksdagsordningen ingenting förmälte, anhöllo nu derföre, först bondeståndet och sedermera borgareståndet, att konungen sjelf ville utnämna deras talmän, hvilken begäran bifölls, och konungen utnämnde till talman för borgareståndet rådmannen i Stockholm <i>Carl Fredrik Ekerman</i> samt för bondeståndet <i>Anders Matsson</i> från Malmöhus län. Redan förut hade konungen, med åberopande af Gustaf Adolfs riksdagsordning, utsett bondeståndets sekreterare, hvartill han förordnade dåvarande expeditions-sekreteraren, <i>Elis Schröderheim,</i> hvars skicklighet i ståndets ledning vid denna riksdag förvärfvade honom konungens förtroende, hvilket han sedan så länge åtnjöt.

Redan vid riksdagens början hade det sålunda visat sig, huru den nya regeringsformen i flera afseenden var obestämd. Alla efter år 1680 såsom grundlag gällande stadgar hade genom denna regeringsform blifvit upphäfda, men deraf följde icke egentligen att de, som före denna tidpunkt varit gällande, dervid skulle anses upplifvade. Emellertid hade konungen nu så uppfattat förhållandet. I den korta <i>konungaförsäkran,</i> hvilken han nu lät ständerna för framtiden bekräfta, heter det, att »Sveriges gamla lagar, sådana de före 1680 varit, blifvit genom fundamentallagen af den 21 Augusti 1772 till deras väsentligaste delar återstälda». Härigenom hade Gustaf Adolfs riksdagsordning och riddarhusordning blifvit ånyo gällande grundlagar. Den senare förändrade hela riddarhusets inrättning, den förra, som åberopades i landtmarskalkens och talmännens nya edsformulär, hotade med ännu större förändringar. Den tillät öfverläggning på riksdag endast öfver konungens
propositioner, och den berättigade honom, om stånden stannat i skiljaktiga beslut, att deraf taga hvad bäst honom syntes.

Den 31 Oktober meddelade konungen ständerna på rikssalen sina propositioner i flera lagfrågor, alla utmärkta af tidehvarfvets stigande upplysning, som började mildra lagarnes hårdhet genom afseende på naturlig rättvisa och billighet. Vi hafva förut omtalat, huru en af Gustaf III:s första regeringshandlingar efter statshvälfningen varit att afskaffa alla slags pinliga förhör. På samma bana fortgick han vid 1778 års riksdag genom sina propositioner om »moraliteten i lagen och hvad i lagen kan finnas, som uppmuntrar angifvare och störer ärlighet och förtroende»; om »mildring af dödsstraff för barnamord samt några andra brott och missgerningar», hvaribland upphäfvande af dödsstraff för trolldom; om »preskription i brottmål», eller stadgande af en tid, hvarefter brottmål ej mera får åtalas; om »inskränkning af de viten och böter, som domare och exekutorer af egen åtgärd och dom tillfalla»; samt att »andra brott icke må beläggas med straff af ärans förlust, än de, hvilka uti sig innefatta infami eller nedrighet och skam». De i följd deraf i allmänna lagen föreslagna förändringar blefvo af ständerna hufvudsakligen antagna; men liksom för att försöka, om det initiativ i lagfrågor, som i regeringsformen var ständerna förbehållet, verkligen finge af dem utöfvas, gjorde de sjelfva en proposition i samma anda om »religionsfriheten och de vilkor, hvarunder den i riket kunde åtnjutas». Den blef af konungen bifallen och föranledde det s. k. toleransediktet af den 24 Januari 1781, hvilket konungen sände till grefve Creutz i Paris, med önskan att det måtte öfversättas och införas i Gazette de France, för att visa fransmännen huru långt svenskarne redan hunnit i fördragsamhet.

En samtida anteckning upplyser emellertid, huru det tillgått med åstadkommandet af denna proposition om religionsfriheten, åtminstone i ett af riksstånden. Schröderheim hade, på konungens befallning, talat med Nils Svensson från Göinge härad, som hade mycket inflytande inom bondeståndet, om möjligheten att få den fria religionsöfningen bifallen af detta stånd, der man fruktade mycken motsägelse. Nils Svensson försäkrade, att den skulle enhälligt beviljas; han kände sitt stånd och visste huru han skulle taga det. När framställningen var uppläst, hördes en röst längst bort, bakom de andra, ropa: »Gud bevare oss! Det kunna vi aldrig bevilja, ty då blir landet uppfyldt af skojare och tatare och sådant pack som gör allmogen största plåga.» Det var Nils Svensson, som alltid satte sig bakom de öfrige, för att synas blygsam, emedan han väl visste att de, som fikade efter de främsta platserna, hade föga inflytande. Hvad han nu yttrat följdes af ett bifallssorl; men när detta saktat sig, sade Schröderheim: »Långt ifrån att gynna tatare och sådana, vill konungen taga kraftiga mått och steg mot deras kringstrykande. I denna framställning är ej fråga om dem.» — »Kan herrn lofva oss», frågade då Nils Svensson, »att den ej skaffar oss tatare på halsen?» — »Det försäkrar jag», svarade
Schröderheim. »Under det vilkoret gifver jag mitt samtycke», sade Nils Svensson och alla andra efter honom, högst belåtne att hafva undsluppit en så stor fara.<footnote>Se <i>Lars von Engeström,</i> Minnen och anteckningar. Stockh. 1876: I: 19.</footnote>

Konungen hade emellertid tagit riksdagsstyrelsen i egen hand. Hos honom infunno sig hvarje afton landtmarskalken och de öfrige talmännen för att inhemta hans befallningar om hvad under nästföljande dagen skulle förrättas. För öfrigt voro kammarherrn Hans Henrik von Essen, generalmajoren Henrik af Trolle, gardeskaptenen, friherre Bror Cederström samt Toll, nu konungens adjutant, de, som enligt hans uppdrag hade ledningen å riddarhuset. Inom presteståndet voro öfverhofpredikanten Troil, biskop Benzelstjerna i Vesterås, biskop Lütkeman i Visby, domprosten Fant från Vesterås och prosten Waller från Örebro de, som oftast förde konungens talan. I borgareståndet skedde det af borgmästaren Kiörning från Hernösand och garfvare-åldermannen Westin från Stockholm. För bondeståndet hade konungen i Schröderheim fått en särdeles skicklig ledare.

Till ärendenas utredande tillsattes ett bankoutskott, ett lagutskott, ett bevillningsutskott och ett statsutskott, hvarjemte stånden utsågo deputerade för sina allmänna besvär och adeln ett riddarhusutskott för sin ekonomi. Tvekan uppstod huru dessa utskott skulle af stånden väljas, men man förenade sig derom, att elektorer borde dertill utses. Vid dessas utväljande utdelades af konungens ofvannämnde förtroendemän voteringslistor öppet i hans namn bland adeln, och i de öfriga stånden under hotelser med konungens onåd mot den, som ej följde dessa listor. Detta väckte misstankar och missnöje hos flera inom stånden. Åtskillige af den gamla riksdagsstammen inom adeln, så af de forna Hattarne som Mössorna, ville sammansätta sig för att kullkasta konungens operationer och uppsätta en annan elektorslista. De rådgjorde härom med Fersen, men han afstyrkte detta förslag, emedan det var angeläget att söka bibehålla den med så mycken svårighet vunna enigheten och förekomma nya partisöndringar, hvarigenom främmande makter ånyo kunde beredas tillfälle till inblandning i rikets inre förhållanden. Dessutom vunne konungen måhända mindre genom det anmärkta förfarandet, än hans rådgifvare inbillat honom. Genom ovarsamma tillgrepp i småsaker väcktes nationens uppmärksamhet och befästes dess nit för frihetens upprätthållande mot ett allt för starkt konungavälde. Härmed läto de missnöjde af adeln sig nöja, och konungens elektorslista gick igenom. Så snart elektorerne voro valde, skedde utskottsvalen likaledes enligt konungens vink.

Penningefrågan var vid denna riksdag i sjelfva verket den vigtigaste, åtminstone för konungen. När realisationen verkstäldes, hade konungen öfvertagit rikets skuld, utan att några anslag till ränta och kapitalafbetalning blifvit beviljade. Dessutom hade sedan sista riksdagen sju städer, Filipstad, Åbo, Gefle, Venersborg, Åmål, Christinehamn
och Askersund, varit utsatta för svåra eldsvådor, och konungen måst till nödens afhjelpande anlita statens tillgångar. Riket kunde då under de flesta år ej producera tillräckligt spanmål till fyllande af behofvet, utan man nödgades, till förekommande af hungersnöd, årligen införskrifva några hundra tusen tunnor, hvaraf kronomagasinen behöfde en betydlig del, för understöd i missväxtår. Allt detta, i förening med en af konungen beviljad förhöjning i alla embetsmannalöner och med en lysande hofhållning, föranledde för konungen ett stort behof af penningar. Ständerna förmåddes ock att erbjuda 42 tunnor guld i faddergåfva åt den nyfödde kronprinsen, och dessutom lemnades ett kreditiv på banken till ett belopp af 50 tunnor guld, att lyfta i händelse af inträffande våda för riket; men deremot begärdes ingen ökad bevillning eller särskilda anslag till afbetalning å riksskulden, som derföre allt framgent förblef tryckande och föranledde nya lån för omsättning af de gamla. Konungen ville icke äfventyra sin popularitet genom begäran om nya skatter, hvilket otvifvelaktigt skulle väckt så mycket större missnöje, som man icke skulle underlåtit att påstå behofvet deraf vara hufvudsakligen framkalladt af hans alltför kostsamma hofhållning och misshushållning i allmänhet. Flere funnos ock inom stånden och synnerligast inom adeln, som blott afvaktade en lämplig anledning att uppträda såsom oppositionsmän, hvilket de nu svårligen kunde, då konungens förslag icke dertill lemnade tillfälle.

Ett försök skedde dock att visa ständernas myndighet i en fråga, der den bäst kunde ådagaläggas, nemligen i förvaltningen af banken. Den 17 November uppläste Fersen på riddarhuset ett memorial angående behöfligheten af en instruktion för banko-utskottet. En sådan hade förut vanligen varit innefattad i den, som af ständerna blifvit utfärdad för sekreta utskottet, hvarföre en särskild instruktion för banko-utskottet dittills ej varit erforderlig; men då detta utskott nu hörde omedelbart under riksstånden, behöfdes ock för detsamma särskilda föreskrifter, och Fersen föredrog nu ett af honom uppsatt förslag till sådan instruktion. Det innehöll, att ingen förändring i författningarna angående bankolån, inga nya utvägar och medel till realisationens upprätthållande, ingen disposition af bankens vinst, ingen tillökning i bankens stat kunde ske utan anmälan hos riksens ständers plena och deras bifall. Skulle utskottet någonsin vilja företaga något i strid mot dessa föreskrifter, så egde hvarje dess ledamot rättighet att, utan afseende å aflagd tysthetsed, sådant i sitt stånd anmäla samt vore ståndets förtroende förlustig, om han handlade deremot.

Förslaget blef genast bifallet af adeln och samma förmiddag remitteradt till preste- och borgare-stånden, hvilka, jemte adeln, hade vård om banken och hvilka nu äfven genast antogo den föreslagna instruktionen.

Konungen hade till en början ej fästat någon vigt vid detta förslag, hvarom Fersen på förhand talat med landtmarskalken och hvilket konungen trodde endast vara ett återupprepande af de förra
föreskrifterna för bankodeputationen; men sedan Liljencrantz fäst hans uppmärksamhet derå, att genom en punkt i den nya instruktionen hvarje banko-utskotts medlem blifvit berättigad att i ståndens plena anmäla, om i utskottet några beslut togos stridande mot bankens väl och säkerhet, hvilket måste hafva till följd, att det hemlighetsystem, som man då ännu ansåg vara af så mycken vigt för att upprätthålla bankens kredit, ej längre kunde iakttagas, blef konungen orolig och började äfven nu misstänka, att under förslaget låg långt mera, än dess ordalydelse tycktes angifva. Han befarade nemligen, att derunder doldes en plan icke blott för tillintetgörande af realisationen, hvars motståndare Fersen från början varit, utan också att, då de tre stånd, som hade banken under sin vård, beslutat, att deras deputerade eller revisorer, såsom de nu kallades, skulle hvart tredje år sammanträda för att öfverse och granska bankens förvaltning, kunde, genom dessa revisorers rätt att vädja till ständerna, sammankallandet af en riksdag föranledas, när sådant vore för konungen minst önskligt. Att Fersen lyckats, konungen ovetande, genomdrifva sitt förslag i riksstånden, vittnade ock, att den gamle riksdagsledaren ännu var inflytelserikare än konungen anat, hvilket icke så litet förtröt honom. Han synes först tänkt på någon våldsam åtgärd, men lugnade sig snart och sökte i stället finna någon utväg till en jemkning i den föreslagna instruktionen, hvilken man icke kunde upphäfva, då den redan var af ständerna beslutad.

Den 20 November yttrade generalmajoren Henrik af Trolle å riddarhuset, att den antagna instruktionen syntes honom betänklig i det hänseendet, att om konungen hade några meddelanden att göra bankofullmäktige eller bank-utskottet, hörde dessa meddelanden under hvad § 47 i regeringsformen stadgar om ärenden, som böra hemliga hållas, hvarföre ock de deri deltagande utskottsledamöterne beslutade med rikets ständers rätt; men härom vore intet förbehåll infördt i instruktionen, hvilken således härutinnan vore i strid mot regeringsformen. Fersen genmälde, att den åberopade paragrafen i regeringsformen hade afseende på ett »hemligt utskott», hvilket konungen vid denna riksdag ännu icke begärt; men att deremot § 55 i samma grundlag uttryckligen stälde banken under ständernas vård, med rättighet att föreskrifva reglementen och stadgar för dess förvaltning. Flere förenade sig likväl med Trolle, och slutligen ingick äfven Fersen och med honom adeln på ett af borgareståndet föreslaget och redan af presteståndet bifallet tillägg af ett nytt moment i instruktionen, hvari stadgades, att om kongl. maj:t funne för godt utskottet något i nåder meddela, hade detsamma att ställa sig till efterrättelse § 47 i regeringsformen.

Denna hotande tvistefråga mellan konungen och ständerna hade sålunda blifvit lyckligen bilagd; men en ny väcktes, då förre protokollssekretaren i utrikesexpeditionen Rudolf Wilhelm Hummelhjelm i ett till adeln den 19 Januari 1779 ingifvet memorial begärde upplysning om, huru 1617 års riksdagsordning och 1772 års regeringsform skulle kunna förenas, då, enligt den senare, rikets ständer deltaga i
lagstiftningen med konungen, hvarvid deras beslut endast kunde bestämmas genom ståndens pluralitet; men den förra gåfve konungen rätt att, i fall stånden stannade i olika meningar, antaga hvad honom bäst syntes. Memorialet blef liggande på adelns bord och förekom ej till öfverläggning före riksdagens slut, hvilket det ansågs hafva påskyndat. Konungen förklarade emellertid, att »hvad angår de ämnen, hvari rikets ständer stannat i särskilda meningar och ej kunnat sig förena till ett beslut, så blifver detta i sitt förra skick och gamla lagen i dessa stycken bibehållen».

Riksdagen afslutades den 26 Januari 1779. Högtidligheterna vid kronprinsens födelse och döpelse, vid drottningens kyrkotagning m. m. samt alla uppvaktningar i anledning af den lyckliga tilldragelsen hade upptagit en stor del af ständernas tid och ej särdeles mycket återstått deraf till öfverläggningar, hvilka ock i allmänhet aflupit lugnt och efter konungens önskan. I sitt afskedstal till ständerna yttrade han ock, att »om förra tiders riksdagar ofta blifvit märkliga genom medborgares förtryck, missförstånd mellan konung och folk samt inbördes hat, så har detta stadgat ett nytt tidehvarf, der alla de gamla oenighetsfrön, som delat oss svenskar snart i 70 år i tvänne folk, lika skilda i föremål och ofta lika brottsliga, blifvit utrotade och lugn och säkerhet befästade».

I <i>riksdagsbeslutet</i> förklarade ständerna att, »då nästan hvarje dag af kongl. maj:ts regering blifvit tecknad med något stort och märkligt för rikets väl, hade kongl. maj:t i allt detta lemnat efterverlden de största ämnen till det äreminne, som ständernas tacksamma hjertan för kongl. maj:t uppreste.» Ständernas glädje hade blifvit fullkomnad genom kronprinsens födelse, hvars döpelse de genom deputerade i egenskap af faddrar bevistat. Kongl. maj:t hade under den 23 Januari 1779 föreslagit en ständig konungaförsäkrans stadfästande för alla tillkommande svea och göta konungar, så väl vid deras anträde till regementet som ock vid deras kröning, hvilken försäkran ständerna nu stadfästade, gillade och antogo. Ridderskapet och adeln hade »med djupaste tacksamhet och erkänsla emottagit den af kongl. maj:t återupplifvade riddarhusordningen af den 6 Juni 1626 såsom en fundamental-lag». För öfrigt omnämndes i riksdagsbeslutet, att konungen utnämnt landtmarskalk, att erkebiskopen tillträdt talmansembetet i presteståndet, samt att borgare- och bondestånden anhållit, att kongl. maj:t så för tillfället som för framtiden ville utse deras talmän; att ständerna samtyckt till fri religionsöfning under vissa vilkor och gemensamt med konungen beslutat åtskilliga ändringar i allmänna lagen; att bankens förmån, säkerhet och styrka på det kraftigaste blifvit af kongl. maj:t vårdad och handhafd; att ständerna förenat sig om utgörandet af sista riksdagens bevillning intill nästa riksdag i alla de delar, som icke redan genom kongl. maj:ts förordnande upphört eller voro eftergifna; att ständerna, »så väl för att utmärka deras välmening som ock att förvara minnet af kongl. maj:ts vid kronprinsens dop dem ertedda
nåd och heder», förenat sig om en faddergåfva af 300,000 rdr specie, men af hvilken kongl. maj:t täckts eftergifva 100,000 rdr till lindring för dem, som egde minsta tillgångar att i gåfvan deltaga; att ständerna vidare anvisat 100,000 rdr till åtskilliga utomordentliga kostnader för denna riksdag, 100,000 rdr till drottningens egen och fria disposition, 100,000 rdr till hemgift för hertig Carl, som den 7 Juli 1774 blifvit förmäld med prinsessan Hedvig Elisabeth Charlotta af Holstein-Gottorp, samt ökat konungens årliga handpenningar från 45,000 till 100,000 rdr specie. Slutligen antogo ständerna för lag och rättesnöre, att vid de följande riksmöten oryggligen efterlefva, allt hvad som blifvit vidgjordt och iakttaget i afseende på ordningen vid riksdagens hållande, ärendenas afgörande och de röstegandes egenskap. För öfrigt hade ständerna att afvakta kongl. maj:ts kallelse till nästa riksdag, »hvartill vigtiga och nödvändiga orsaker endast lära föranlåta kongl. maj:t» — hvilket sålunda antydde, att ny riksdag icke var så snart att förvänta.
</chapter>

<chapter name="De yttre förhållandena, 1779—1786.">
<h3>De yttre förhållandena, 1779—1786.</h3>
Den nu slutade riksdagen hade varit den första sedan lång tid tillbaka, under hvilken någon inverkan af främmande makter i Sveriges inre förhållanden icke försports. De europeiska hufvudmakterna hade ock nu tillräckligt att syssla för egen räkning. Ett nytt krig hotade att utbryta mellan Ryssland och Turkiet; Preussen och Österrike stodo rustade mot hvarandra, och mellan England och dess nordamerikanska kolonier pågick ett ihärdigt fortsatt krig, i hvilket Frankrike understödde de upproriska kolonierna.

Under året 1779 blefvo visserligen utsigterna något mera fredliga. Mellan Ryssland och Turkiet bilades stridigheterna i Mars detta år, och genom freden i Teschen den 23 Maj återstäldes lugnet i Tyskland; men kriget mellan England och dess kolonier fortfor, och i Februari 1778 hade Frankrike genom ett formligt fördrag erkänt dessa koloniers sjelfständighet samt lofvat med hela sin makt understödja dem, till dess de tillkämpat sig sin oafhängighet. Gustaf III gillade icke detta hans bundsförvandts uppträdande till fördel för upproriske undersåtar. I ett bref till Creutz af den 19 Augusti 1778 skref han, bland annat: »Den franska ministerens uppförande har synts mig afvika lika mycket från rättvisans principer som från nationens intresse och från de statsmaximer, som i så många sekler varit giltiga. Jag kan ej medgifva, att det är rättvisa i att understödja rebeller emot deras konung. Exemplet skall vinna alltför mycken efterföljd i ett tidehvarf, då man söker nedbryta alla myndigheters skrankor, dessa må vara hvilka som helst». Den franska revolutionen, som utbröt elfva år senare och som hemtade icke så liten näring från Frankrikes deltagande i den amerikanska frihetsstriden, gaf ock full bekräftelse åt hans åsigters tillämplighet i afseende å förhållandena inom Frankrike.

Detta rike fortfor emellertid att upprätthålla sina förbindelser med Sverige och att utbetala de i fördragen mellan båda rikena öfverenskomna subsidier, oaktadt Frankrikes egna finanser nu voro i ett ganska bedröfligt skick. De utomordentliga subsidier, som från 1773 års ingång blifvit för tre år beviljade till iståndsättande af Sveriges krigsmakt till lands och sjös, hade, i anledning af Rysslands hotande rustningar 1773, blifvit för de båda följande åren förskottsvis utbetalda rned 3 millioner livres. Sedermera hade Frankrike 1775 genom en förnyad subsidiekonvention utfäst sig att under ytterligare tre år, räknade från 1776 års början, betala till Sverige en årlig summa af 800,000 livres, till upphjelpande af rikets försvarsverk. År 1777 betaltes det sista af Sveriges fordran på de gamla subsidierna enligt fördraget af 1771, och tillika medgaf franska regeringen att för året 1778 öka de senast utfästa subsidierna från 800,000 till 1,500,000 livres samt att emellertid en ny öfverenskommelse finge uppgöras, hvilket ock skedde den 2 December 1778, då en konvention ingicks, hvarigenom Frankrike förband sig att under sex års tid, räknad från den 1 Januari 1779, i årliga subsidier erlägga 1 1/2 million livres, mot förnyelse å Sveriges sida af de förbindelser, som innefattades i traktaten af 1738.

Om Gustaf III ogillade anledningen till det pågående kriget emellan Frankrike och England, begagnade han det likväl till Sveriges nytta, då han med Ryssland och Danmark ingick fördrag om beväpnad neutralitet, i hvars skydd svenska handeln räknade ett af sina rikaste skiften, svenska ostindiska kompaniet erhöll en förkofran utöfver hvad man någonsin kunnat vänta och silfvertillgångarna i banken vunno en dittills ovanlig tillökning.

Det öfvermod, hvarmed England begagnat sin öfvermakt till sjös, hade länge väckt de neutrala handlande nationernas ovilja samt stod äfven i öppen strid med den upplysning och humanitet, som var tidehvarfvets lösen. Gustaf III beslöt att icke låta detta förfarande opåtaldt fortfara. Den 3 November 1778 lät han sitt sändebud i London, friherre <i>Gustaf Adam von Nolcken,</i> afgifva protest mot svenska handelsskepps uppbringande af engelska kapare, när fartygen gingo till franska hamnar med jern, bräder, beck, tjära m. m. Han fäste uppmärksamheten derpå, att, i fall råämnen, hvaraf krigsförnödenheter kunde tillverkas, förklarades för kontraband, kunde äfven lin, hampa, ull, säd, ja, snart sagdt alla naturalster slutligen dit hänföras, till följd hvaraf all handel mellan neutrala och krigförande makter skulle upphöra, och Nolcken fick befallning att på det kraftigaste protestera emot hvarje vidsträcktare begrepp om kontrabandsvaror, än hvad i alla tider varit dermed förstådt. Den 4 December afgaf också Nolcken en not i så allvarsamma ordalag, att den syntes engelske ministern likna en krigsförklaring.

Äfven preussiske, danske och holländske ministrarne hade gjort engelska ministeren föreställningar i samma ämne, och i ett cirkulär till preussiske, svenske och danske ministrarne af den 19 Oktober 1778
hade engelske utrikes ministern lord Suffolk lemnat ett slags förklaring; men den befans föga tillfredsställande, och redan samma månad gjordes från danska hofvet genom dess härvarande minister baron Gyldencrone en framställning om ett gemensamt skydd för båda makternas handel mot de engelska kaparnes våldsamheter. Redan 1691 hade Sverige och Danmark förenat sig att med vapenmakt skydda sin handel och sålunda gifvit första exemplet på en beväpnad neutralitet, och äfven 1756 hade ett liknande fördrag blifvit ingånget. Tanken var således icke ny, och när det engelska cirkuläret kommit svenska regeringen tillhanda, förklarade Scheffer för Gyldencrone, att svenska regeringen vore villig ingå på den förelagda öfverenskommelsen, samt bad Gyldencrone söka förmå danska hofvet att med Sverige ingå en formlig konvention, som bestämde både antalet af de krigsfartyg, som å båda sidor borde utrustas, och äfven sättet huru de borde nyttjas. Tillika skref Scheffer till svenske ministern i Köpenhamn Johan Wilhelm Sprengtporten, att Ryssland troligen vore benäget att deltaga i öfverenskommelsen.

Scheffer hade nemligen redan i Oktober 1778 gifvit svenske ministern i Petersburg friherre Fredrik von Nolcken underrättelse om den i London öppnade underhandlingen och om Danmarks förslag, och då Nolcken, enligt erhållen befallning, gifvit ryske statsministern grefve Nikita Panin förtrolig del deraf, hade denne sagt sig med stort nöje upptaga ideen om ett förbund mellan de tre nordiska makterna i den angifna syftningen.

Det dröjde likväl ända till den 24 Februari 1779, innan Panin lemnade något mera bestämdt svar på de gjorda framställningarna; men då förklarade han, att kejsarinnan trodde sig hafva uppfylt konungens önskningar med afseende på skyddandet af de nordiska rikenas handel, om hvarje makt försvarade sina egna kuster, hvarigenom ändamålet bättre vunnes, än om man inginge en öfverenskommelse att med en gemensam flotta gifva handeln skydd uti alla haf.

En sådan förklaring var naturligtvis föga tillfredsställande, och äfven Bernstorff, som likväl först framstält förslaget om ett gemensamt väpnadt skydd åt handeln, gjorde nu flera svårigheter. Danmark hade nemligen förut ingått åtskilliga fördrag med England och Frankrike, hvarigenom det nu ansåg sig förhindradt att biträda det svenska hofvets förslag. Sedan gammalt röjde ock danska hofvet stort undseende för både Ryssland och England, blandadt med gammalt misstroende och afund mot Sverige.

Ehuru sålunda i saknad af understöd från både Ryssland och Danmark, aflät Gustaf III icke desto mindre till franska och engelska hofven en förklaring, att han beslutat förlägga åtskilliga krigsskepp och fregatter vid svenska Nordsjökusterna, till förekommande af sjöfartens vid desamma störande genom de krigförande makternas kryssare, samt att han dessutom beslutat medelst krigsfartyg skydda svenska handelsflaggan äfven i andra farvatten. Vid denna förklaring var fogad en
afskrift af konungens för landshöfdingen i Göteborg utfärdade instruktion, hvari förordnades, att de krigförande makternas örlogsfartyg och kapare väl finge inlöpa i de svenska hamnarne vid Nordsjön, men införa tagna priser endast till Marstrand, såsom en frihamn.

Hvarken engelska eller franska hofven voro belåtna med denna förklaring. Lord North frågade hånande hvilket skydd de svenska krigsskeppen skulle få, för att ej sjelfva blifva tagna, och grefve de Vergennes, som varit fransk minister i Sverige under statshvälfningen och nu i Frankrike hade ledningen af utrikes ärendena, sade till Creutz, att han icke ville mottaga den svenska förklaringen, emedan Ludvig XVI skulle blifvit sårad genom en sådan från en gammal vän och bundsförvandt. »Öfverväg noga Sveriges ställning», tillade han. »Konungens beslutsamma uppträdande mot England bör förutsätta, att han är fullt säker från ryska sidan. I annat fall skulle han blottställa sig för de största vådor; men Potemkin står under engelske ministerns inflytande, och Simolin, likasom danske ministern, göra med dem gemensam sak.» Bernstorff yttrade också nu farhågor, att icke ens de neutrala makternas krigsfartyg skulle af de krigförande makterna respekteras, och Scheffer skref i Maj 1780 till Creutz: »Kongl. Maj:t eger i Danmark den allra största afundsman, som bland makter finnes. Ministeren derstädes var förundrad öfver det kraftiga steg kongl. maj:t förlidet år tog. Den förutspådde olyckor och konvojernas fall. Deruti har Danmarks försigtighet och Danmarks spådom gjort missräkning och kongl. maj:ts visa, men derjemte ferma mått hafva blifvit respekterade. Det återstår nu intet annat för dess afundsjuka än att inblåsa misstankar eller missnöje mot kongl. maj:t hos Sveriges gamla och trogna bundsförvandt Frankrike.»

Gustaf III fann sig sålunda i denna fråga stå ensam, men trodde likväl sin konungsliga pligt fordra att beslutsamt skydda sina undersåtares handel och sjöfart, samt lät af inga hotelser eller föreställningar härifrån afskrämma sig.

Den af honom med så mycket intresse omfattade beväpnade neutralitetens framgång berodde emellertid hufvudsakligen af Ryssland, och dit hade engelska ministeren redan 1777 afsändt en ganska skicklig diplomat, sir James Harris, att söka förmå Ryssland till ett anfalls- och försvarsförbund med England. Grefve Panin var likväl icke böjd för ett sådant, emedan han framför allt ville upprätthålla Rysslands förbund med Preussen, och Fredrik II var nu förbittrad på England, emedan preussiska fartyg blifvit uppbringade af engelska kryssare. Kejsarinnan ville icke heller inlåta sig i ett förbund, som tydligen var vida mera till Englands än till Rysslands fördel; men Harris lyckades med »klingande skäl», såsom det påstods, öfvertyga Katarina II:s gunstling Potemkin om nyttan af detta förbund, och att Panin var emot detsamma utgjorde redan för Potemkin, som ej försummade något medel att störta Panin, en god anledning att befordra det. Panins och den preussiske konungens inflytande var likväl ännu tillräckligt starkt
att afböja det af England eftersträfvade förbundet; men Potemkin, troget understödd af ryske ministern i Stockholm, Simolin, hade likväl verkat kejsarinnans obenägenhet för Gustaf III:s förslag om beväpnad neutralitet.

Medan underhandlingarna härom pågingo, förklarade konung Carl III i Spanien i Juni 1779 krig mot England. Han hoppades att under detta krig eröfra Gibraltar, och för att denna plats ej skulle förses med lifsmedel och krigsförnödenheter af fartyg destinerade till Medelhafvet, utgaf spanska hofvet en förordning, att alla sådana fartyg skulle föras till Cadiz och deras laddningar der säljas på auktion, äfven utan egarnes och konsulernes tillstånd. Vid underrättelsen härom aflät Katarina II i Januari 1780 ett allvarsamt memorial till spanska hofvet, och då kort derefter ett ryskt skepp, lastadt med säd samt destineradt till Mallaga och Livorno, blifvit behandladt efter den spanska förordningen, befalte kejsarinnan, utan Panins vetskap, att 15 linieskepp och 5 fregatter skulle utrustas för att vara färdiga vid vårens början. Nu lyckönskade Potemkin Harris, att England skulle kunna anse sin styrka ökad med 20 krigsfartyg, ty kejsarinnans eskader skulle nog sysselsätta lika många fiendtliga fartyg, om den ock ej förenade sig med den engelska flottan. Det är ock troligt, att det kommit derhän, om icke Panin i det kritiska ögonblicket gifvit frågan en annan vändning. Han visade sig dela kejsarinnans harm mot Spanien, men gjorde henne på samma gång uppmärksam derpå, att hon borde begagna det gynnande tillfället att upprätta en sjölag rörande neutrala makters handel i krigstid och derigenom vinna ära och tacksamhet. Denna framställning gjorde intryck, och följden blef en förklaring af den 28 Februari 1780, hvari kejsarinnan uttalade följande grundsatser: att neutrala fartyg kunna fritt segla mellan krigförande makters hamnar och vid deras kuster; att varor, tillhörande krigförande makters undersåtar, äro fria uti neutrala makters fartyg, med undantag af krigskontraband; att kejsarinnan, hvad beträffar bestämmandet af krigskontraband, åberopar hvad derom är förordnadt i hennes med Stor-Britannien ingångna handelstraktat, utsträckt till alla krigförande makter; att såsom blokerad hamn erkännes ingen annan än den, hvaruti det, i följd af deruti förlagda stridskrafter, är tydlig fara att inlöpa, samt att dessa grundsatser skola tillämpas i alla frågor, rörande prisers laglighet.

Med detsamma denna förklaring afgafs, blef den beväpnade neutraliteten kejsarinnans älsklingsplan. Kurirer sändes till Stockholm, Köpenhamn, Paris, London, Haag, Madrid och Lissabon, och de neutrala makterna Sverige, Danmark, Holland och Portugal uppmanades att göra gemensam sak med Ryssland. Innan någon konvention inginges, borde dock de till deltagande inbjudna makterna meddela hvarandra hvilka rättigheter de, på grund af ingångna traktater, egde hos de krigförande, emedan hvarje makt borde i föreningstraktaten garantera de öfrigas rättigheter. Kejsarinnan önskade vidare, att de inbjudna
staternas ministrar i Petersburg skulle erhålla instruktioner och fullmakter till en konventions afslutande, och att eskadrar emellertid skulle utrustas, hvilka borde vara färdiga vid sjöfartens öppnande. Grefve Panin hoppades från Sverige erhålla ett skyndsamt och jakande svar. På Danmarks och Hollands biträde vore man viss, något mindre säker på Portugals tänkesätt. Dock trodde man äfven att denna makt skulle ingå i förbundet, om de fyra öfriga upprättade en konvention.

Denna hastiga omkastning i kejsarinnans åsigter i afseende å den beväpnade neutraliteten väckte oro och misstankar hos den svenska regeringen; men sedan Gustaf III genom depescher från Creutz blifvit öfvertygad, att hans misstankar voro ogrundade, tvekade han icke att ingå en konvention med Ryssland. Det dröjde dock ännu någon tid, innan man närmare kunde öfverenskomma om vilkoren, så att först den 1 Augusti 1780 blef konventionen undertecknad och den 9 September af konung Gustaf ratificerad. Den uppstälde samma grundsatser i afseende å neutrala fartygs rättigheter, som i den ofvannämnda ryska förklaringen blifvit uttalade, samt innehöll en förbindelse för båda makterna att medelst krigsfartyg skydda handelns och sjöfartens frihet, på det sätt hvardera makten funne lämpligast, och med skyldighet för den ena maktens krigsfartyg att skydda den andras handelsfartyg, när och hvarest sådant kunde finnas erforderligt. I fall bådas eskadrar agerade gemensamt, skulle befälet föras af den eskaderchef, som hade högsta rangen eller var äldst i tjensten.

Under tiden hade den 9 Juli en konvention blifvit undertecknad mellan Danmark och Ryssland i samma syftning, och redan i Maj hade konungen af Danmark förklarat för de krigförande makterna, att Östersjön var stängd för deras krigsskepp och kapare, samt att de två andra nordiska hofven fattat samma beslut. Konvention mellan Ryssland och Holland ingicks den 3 Januari 1781, då holländska republiken antog den beväpnade neutralitetens grundsatser, hvilka biträddes af Preussen den 8 Maj och af tyske kejsaren den 9 Oktober samma år, af Portugal den 13 Juli 1782 och af konungariket Båda Sicilierna den 10 Februari 1783.

Den beväpnade neutraliteten var sålunda tillvägabragt, och ehuru ryska regeringen väsentligast bidragit dertill, hade dock konung Gustaf förtjensten af att med mesta ihärdighet och fasthet hafva arbetat derför. Resultatet af densamma var en uppblomstrande handelsrörelse för alla neutrala makter; men planen att vid fredsslutet mellan de krigförande makterna upprätta en allmän sjölag för de neutralas handel i krigstid kunde dock ej genomföras. I det fredsfördrag, som den 3 September 1783 i Versailles ingicks mellan Frankrike och England, nämndes visserligen Ryssland och Österrike, men de hade intet inflytande på fredsvilkoren. Engelska regeringen iakttog en envis tystnad i anseende till förbundets grundsatser, och Katarina II vägrade ingå på Gustaf III:s förslag, att man borde fordra deras formliga erkännande å Englands sida; men så länge förbundet varade, nödgade
det England att följa den internationella sjörätten i stället för den engelska, och ett exempel var gifvet, att ett jemvigtsystem på hafvet kunde ega rum.<footnote>Jfr <i>Zachrisson,</i> Sveriges underhandlingar om beväpnad neutralitet åren 1778—1780. Upsala 1863.</footnote>

Redan 1778 hade konung Gustaf sökt medla fred mellan Frankrike och England, hvartill kejsarinnan Katarina då, nyss förbunden med honom efter hans besök i Petersburg, förklarade sig vilja medverka; men Fredrik den II skall då hafva afrådt henne från att fullfölja underhandlingen i öfverensstämmelse med Gustafs afsigter, »emedan han ensam ville spela första rollen i norden», såsom Creutz berättade Vergennes hafva yttrat. Sedermera återkom Frankrike till förslaget om en fredsmedling genom Sverige, och Gustaf skref i anledning häraf till Creutz i December 1782, att han nu vore satt i tillfälle att kunna underhandla såsom franska hofvet synes önskat. »Emellertid», tillade konungen, »besvär jag er att med den största grannlagenhet föra denna underhandling, så att konungen af Stora Britannien ej skall kunna förebrå mig, att jag håller med hans rebelliska undersåtar; ty sådan är den synpunkt, hvarunder jag alltid betraktat dem. Här gäller konungarnes sak. Jag har alltid sett det så, antingen det då är en fördom, tillhörig min plats, eller kommer af det förhållande, hvari jag i början af min regering stod till mina undersåtar och hvaraf intrycket är svårt att utplåna. Härmed må vara huru som helst, det stöter min grannlagenhet att underhandla med folk, som ej äro sjelfständiga, ty såsom sådana kan jag ej betrakta dem förr än konungen af England löst dem från den trohetsed, de honom svurit, och förklarat dem fria och oberoende. Jag anbefaller er uttryckligen att aldrig förlora detta ur sigte.»

Samma grundsats iakttog Gustaf III äfven, då han afslog amerikanska kongressens anbud att få köpa svenska krigsskepp, hvilket anbud understöddes af franska regeringen, som föreslog, att skeppen skulle ingå i franska hamnar och der säljas samt besättningarna derefter återsändas till Sverige. Kongressen erbjöd deremot att, under Frankrikes garanti, vid freden afstå till Sverige några af de öar, som blifvit tagna i Vestindien.

Förkastandet af detta anbud, som var icke så litet lockande för Gustaf, hvars håg gerna lekte på vinnandet af nya besittningar åt Sverige, föranleddes emellertid icke ensamt af hans motvilja att ingå underhandlingar med »rebelliska undersåtar», utan äfven af den varsamma och försigtiga statskonst Ulrik Scheffer genom sitt inflytande förmått honom iakttaga. Detta både för konungen och hans rike nyttiga inflytande närmade sig dock nu sitt slut. Scheffer hade länge önskat nedlägga kanslipresidentembetet, vid hvilket konungen gjort allt för att bibehålla honom, och brefvexlingen härom är i hög grad hedrande för båda. Scheffer stod dock ej att öfvertala. Han var nu 66
år gammal och ansåg sig ej längre ega de själs- och kroppskrafter, som fordrades för att fullt nöjaktigt utöfva det vigtiga embete, som var honom anförtrodt. Troligen fruktade han ock sig ej länge kunna återhålla konungens äfventyrliga politiska planer och ville derföre hellre afgå under fullt åtnjutande af konungens bevågenhet än lemna sitt embete i följd af en brytning dem emellan. Den 5 Juni 1783 blef hans afsked beviljadt och grefve <i>Gustaf Filip Creutz,</i> som redan i September året förut fått sig förlänad samma värdighet, som af ålder varit riksråden tillagd, och hvars skulder konungen nu, likasom vid några föregående tillfällen, betalt, blef utnämnd till kanslipresident. Till Creutz' efterträdare såsom svensk minister i Frankrike utnämndes legationssekreteraren derstädes, kammarherren <i>Erik Magnus Stael von Holstein,</i> som någon tid derefter blef gift med franske finansministern Neckers dotter, hvilken sedermera blef en af Frankrikes ryktbaraste författarinnor.

Ulrik Scheffers afgång från kanslipresidents-embetet var en stor förlust både för Gustaf III och för Sverige, emedan Scheffer varsamt och försigtigt ledde Sveriges utrikes politik och hade tillräckligt välde öfver konungen att återhålla alla äfventyrliga planer, hvarför denne var endast alltför mycket böjd. Scheffers försigtighet i detta hänseende gick ända derhän, att han vid flera tillfällen motsatte sig förslagen till krigsmaktens och synnerligast örlogsflottans förökande, och då riksrådet Carl Sparre, hvilken nu gjorde tjenst såsom krigsminister, i förtroende frågade honom om anledningen till detta motstånd mot förslag, som ögonskenligen voro till rikets nytta, svarade Ulrik Scheffer: »Inser du icke, att du sätter en rakknif i händerna på ett barn?»<footnote>Se <i>Adlerbeth,</i> Historiska anteckningar, Örebro 1856, I: 22.</footnote>

Äfven Schröderheim, som för öfrigt visst icke var någon Scheffers beundrare, har anmärkt, att hans bortgång var en verklig förlust, mindre för hans egenskaper än för hans välde öfver konungen och hans anseende i Europa. Konungen hade från yngre åren vant sig att akta honom, och denna aktning ökades genom hans nära förbindelse med franska ministèren och den aktning, ryska kejsarinnan visade honom. Vid »hans bortgång brast en stor hållhake. Konungen sjelf fick fria händer och regeringssjuka förslag större utrymme.»<footnote>Se <i>Schröderheim,</i> Anteckningar till Gustaf III:s historia. Örebro 1851, s. 35.</footnote>

Ett sådant förslag, som, bland flera andra, visar huru lätt Gustaf III hängaf sig åt äfventyrliga planer, hade varit å bane redan 1779. Baron Ewert Taube, som vid denna tid gjorde en resa i Tyskland och Frankrike, hade mot slutet af detta år hört omtalas ett rykte, att konung Stanislaus i Polen ämnade nedlägga sin krona, hvilken Gustaf III genast var färdig att eftersträfva. Toll, som alltid hade förtroende af dylika planer och ansågs såsom den skickligaste att inleda dem, inberättade i ett bref från Aachen af den 20 Juni 1782, att han sammanträffat med lithauiske kronfältherrn grefve Oginsky, som förtrott honom,
att en revolution inom Polen vore å bane, för hvars utförande man hoppades understöd af Preussens kronprins, när denne komme att efterträda sin farbroder Fredrik II, och af Sveriges konung. Toll reste ock till Warschau, der han stannade ett par månader i slutet af året 1782 och början af 1783 samt sände derifrån till konung Gustaf en utförlig berättelse om förhållandena i Polen, hofvet, magnaterne och utsigterna för landets framtid, sådana han uppfattade dem. Tillika började han inleda underhandlingar om Gustaf III:s systers, prinsessan Sofia Albertinas förmälning med konung Stanislaus. Denne tycktes ej obenägen för den föreslagna förmälningen; men hans systrar, som hade stort välde öfver honom och fruktade, att detta skulle minskas eller gå förloradt, om han finge en gemål, motarbetade förslaget, hvilket ock förföll<footnote>Se <i>Liljecrona,</i> Fältmarskalken grefve J. C. Toll, Biografisk teckning. Stockholm 1849, I: 25, 220.</footnote>. Härmed föll ock hela planen att göra Gustaf III till konung i Polen, såsom Carl Gustaf varit, hvilken han alltid mycket beundrat, och hvilket, om det lyckats, säkert blifvit lika olycksfullt för Gustaf III, som det varit för denne hans företrädare å Sveriges tron. Någon bestämd plan synes för öfrigt icke legat till grund för dessa Gustaf III:s sträfvanden efter Polens krona, utan alltsammans tyckes endast varit ett tillfälligt hugskott af hans lifliga inbillning, hvilken Toll, som sjelf var särdeles hågad för dylika företag, ledt åt detta håll.

Med mera allvar fullföljdes en annan, föga mindre äfventyrlig plan, den att förena Norge med Sverige, hvilken Gustaf aldrig fullt frånträdt. För att kunna genomföra detsamma sökte han sätta svenska flottan i bästa skick och använde härtill största delen af de franska subsidierna. Fördraget om dessa, afslutadt för sex år den 8 December 1778, gick till ända med 1784 års utgång; men Creutz lyckades före sin afresa från Frankrike få detsamma, genom ett fördrag af den 3 Maj 1783, förlängdt på ytterligare fyra år, under hvilka Frankrike skulle i årliga subsidier fortfarande betala 1 1/2 million livres. En månad förut, den 3 April, hade en handelstraktat äfven genom Creutz blifvit ingången mellan Sverige och de tretton Förenta Staterna i Nordamerika för 15 år.

I planerna mot Danmark var Toll åter konungens förtrogne, men för dessa planers utförande räknade han i främsta rummet på <i>Henrik af Trolle,</i> som biträdt honom redan vid statshvälfningen och under 1778 års riksdag samt 1780 utnämndes till generalamiral, med vidsträckt myndighet i afseende å flottans angelägenheter, hvarvid han i allt hvad som rörde fartygsbyggnader biträddes af den store skeppsbyggmästaren <i>Fredrik Henrik af Chapman.</i> Arbetena fortgingo ock nu med utomordentlig drift och framgång, och Sverige fick den bästa flotta det dittills egt. Trolle blef också tidigt invigd i konungens planer för denna flottas användande, och man afvaktade för deras utförande endast, att den politiska ställningen i Europa skulle lemna tillfälle dertill, hvilket ock inträffade med detsamma Ulrik Scheffer afgick från kanslipresidentembetet, då ett nytt skede inträdde för Sveriges utrikes politik.

Stora hvälfningar hotade vid denna tid att uppstå i östra Europa. Den 8 April 1783 förklarade ryska kejsarinnan, att Tatarkhans besittningar, halfön Krim, med ön Taman och Kuban, hvilka i den sista år 1774 mellan Ryssland och Turkiet ingångna freden blifvit undandragna turkiske sultans skydd och förklarade för sjelfständiga, nu voro med ryska riket införlifvade. Tillika samlades i Ukrajne en rysk här, och kejsar Josef II, som hade planer på Moldau och Walachiet, förklarade för franska hofvet, att han ämnade understödja kejsarinnan, sin bundsförvandt, med 120,000 man. Turkiet rustade sig dock till motstånd mot dessa inkräktningsplaner, och en fransk flotta utgick från Toulon för att hindra den ryska att inlöpa i Medelhafvet. Englands krafter voro tagna i anspråk af det ännu icke afslutade kriget mot de nordamerikanska kolonierna och mot Frankrike. Danmarks mest framstående statsman grefve Bernstorff var aflägsnad och regeringen fördes nu i sjelfva verket af arfprinsen Fredriks förre lärare, Guldberg, en man med medelmåttiga egenskaper, hvarföre styrelsen ock saknade förtroende och anseende både hos den ännu mäktiga adeln och hos folket. Missnöjet var också allmänt, och tillika hade missämja uppstått mellan Ryssland och Danmark, emedan den nye danske utrikesministern Rosencrone tycktes vilja antaga en sjelfständigare hållning emot det ryska sändebudet i Danmark.

Dessa förhållanden ansåg Gustaf III särdeles gynsamma för utförandet af det länge förberedda anfallet mot Danmark. I samråd med Trolle uppgjorde han följande plan härtill. En svensk fregatt skulle utlöpa från Carlskrona och locka danska vaktskeppen vid Kroneborgs fästning att skjuta skarpt, under det samtidigt en utmanande not om Öresundstullen skulle genom svenske ministern i Köpenhamn öfverlemnas till danska regeringen. Omedelbart derefter skulle en särskild för detta ändamål i beredskap hållen eskader af 6 linieskepp och 2 fregatter utlöpa och blokera Köpenhamn, följd så snart som möjligt af 8 linieskepp och 6 fregatter, hvilka derefter gemensamt med den förra eskadern skulle instänga danska flottan och betäcka en landstigning från Skåne. Den härtill afsedda styrkan, omkring 17,000 man, skulle stå under konungens eget befäl, och tillika skulle, enligt en af Toll uppgjord plan, 5,000 man sammandragas vid Carlstad och 5,500 man vid Venersborg, för att under hertig Carls, samt 3,000 man i Jemtland, för att under hertig Fredrik Adolfs befäl inbryta i Norge.

Förberedelserna till detta kombinerade anfall bedrefvos med synnerlig kraft, särdeles sedan två i Holland upptagna lån dertill lemnat nödig penningetillgång. Trolle anmärkte visserligen, att hären och flottan måhända ej ännu vore i nog fullständigt skick, och särskildt önskade han, att den af Ehrensvärd och honom sjelf nyskapade arméns flotta, hvars utrustning omöjligen kunde medhinnas inom den utsatta tiden, måtte få deltaga i företaget, emedan den både vid landstigningen på Seland och sedermera, förlagd i Stora Belt, skulle kraftigt kunna bidraga till framgången; men konungen ansåg, till följd af de för
tillfället särdeles gynsamma politiska förhållandena i allmänhet, intet uppskof böra ega rum. Dock ville han först, genom ett nytt personligt möte med ryska kejsarinnan, förvissa sig om, att från henne ej skulle möta hinder för verkställandet.

Den 9 Juni 1783 lemnade konungen gardets läger på Ladugårdsgärdet, för att, åtföljd af kanslipresidenten grefve Creutz, öfverhofstallmästaren grefve Adolf Lewenhaupt, generalmajoren friherre Evert Taube, hofstallmästaren friherre Hans Henrik von Essen och gardeskaptenen friherre Gustaf Maurits Armfelt, som från denna tid begynte mer och mer stiga i konungens ynnest, på jakterna Esplendian och Amadis begifva sig till Finland, der han vid Parola malm låtit sammandraga ett läger af nära 7,000 man. Vid ankomsten till Åbo fann han före sig en skrifvelse från kejsarinnan, hvari hon utsatte det af honom önskade sammanträffandet att försiggå i Fredrikshamn den 23 Juni.

Emellertid skyndade konungen till lägret, der han om aftonen den 12 Juni hade den olyckan att falla af hästen och bryta ena armen. Han bars derefter på en bår till Tavastehus, der han blef liggande ända till den 22, utan att komma ur sina rum. Samma afton olyckan hände skickade han sin lifpage Peyron till Petersburg, med ett egenhändigt bref till kejsarinnan, deri han bad henne uppskjuta resan till den 30 Juni. Han skref äfven till Trolle, att den timade olyckan i intet fall komme att verka någon rubbning i den öfverenskomna planen; allt berodde nu på mötet med kejsarinnan. Ändtligen någorlunda återstäld, kunde han den 27 Juni anträda resan till Fredrikshamn, dit han ankom vid middagstiden den 29.

Kejsarinnan hade genast vid underrättelsen om det inträffade armbrottet skickat en kammarherre för att närmare underrätta sig om konungens tillstånd samt inväntade honom i Fredrikshamn, der de tillbragte tvänne dagar tillsammans. Hvad då dem emellan afhandlades förblef en hemlighet; men konungen, som, efter att på hemvägen hafva besökt Sveaborg, den 9 Juli återkom till Stockholm, syntes nöjd och skref redan följande dagen till Trolle, att han var högst belåten med sin resa. Turkiska kriget vore säkert, och man väntade stundligen underrättelser, att furst Potemkin satt sig i besittning af Krim. Företaget mot Danmark berodde af första tidningen om Krims ockupation, och detta troddes ske i första dagarne af Augusti eller de sista af Juli.

Den vackraste delen af sommaren hade emellertid gått förbi, och ett uppskof med företaget började mer och mer visa sig nödvändigt. De politiska förhållandena voro ock vid denna tid högst föränderliga. I samma mån de ryska och österrikiska kejsarhofvens förbindelser och de planer, som dervid fästade sig, trädde i dagen, lossnade förbindelserna mellan Frankrike och Österrike, mellan Preussen och Ryssland. Creutz, orolig öfver dessa förhållanden, skref till Gustaf III, att han fruktade de farligaste följder, och bad konungen betänka, att det gälde hans ära och hans dagars lycka. Trolle kallades till hufvudstaden och
yrkade ifrigt på företagets uppskjutande till våren. Äfven Toll rådfrågades, och resultatet af de gemensamma öfverläggningarna blef, att krigsföretaget instäldes för det löpande året, dock utan att planen uppgafs, hvarföre ock rustningarna skulle fortsättas.

Under tiden beslöt konungen företaga en resa till Italien. Hans läkare hade tillstyrkt begagnandet af baden i Pisa för att fullständigt bota följderna af armbrottet, och han hade dessutom länge önskat göra ett besök i Italien, de sköna konsternas hemland, der han nu hoppades sammanträffa med kejsar Josef, då hans resa äfven kunde blifva af politisk nytta.

Den 9 September tillkännagaf han i rådet den förestående resan och försåg detsamma med en instruktion för riksstyrelsens förande under hans frånvaro, hvarefter resan anträddes den 27 September. Under densamma åtföljdes konungen af riksrådet och öfverståthållaren friherre Carl Sparre, öfverstekammarjunkarne friherrarne Evert Taube och Gustaf Maurits Armfelt, hofmarskalken friherre Bror Cederström, öfversten grefve Axel von Fersen, en son till riksrådet, hofstallmästaren friherre Hans Henrik von Essen, kammarjunkaren Carl Peyron, expeditionssekreteraren Franc, sekreteraren Gudmund Göran Adlerbeth, den berömde skulptören Sergel och lifkirurgen Salomon.

Konungen och hans följeslagare landstego vid Warnemünde nära Rostock, och resan fortsattes sedermera öfver Braunschweig, Erfurt, Bamberg, Nürnberg och Augsburg till Verona, dit konungen anlände den 28 Oktober. Under största delen af resan genom Tyskland iakttog han det strängaste inkognito, och hans bref derunder innehålla flera rätt lustiga beskrifningar om hvarjehanda äfventyr, som dervid inträffat. Han färdades då i en liten vagn, åtföljd endast af Essen eller Fersen, tog in på de tarfligaste värdshus och nöjde sig icke sällan med ett gemensamt rum för sig och sin följeslagare, men när han hade att uppträda såsom konung, skedde det på ett ganska imponerande sätt och med iakttagande af den strängaste hofordnings alla fordringar.

Till Pisa anlände han den 2 November och fann sig särdeles väl af baden derstädes. I medlet af December sammanträffade han med kejsar Josef i Florens. Båda reste inkognito. Kejsaren gjorde första besöket, hvilket konungen skyndade att besvara. De sade hvarandra de största artigheter, men i sjelfva verket fans föga sympati dem emellan. Kejsaren fann konungen fåfäng, qvinligt intagen af grannlåt och ceremonier; konungen honom grof, låg i uttryck och seder samt mer liknande en preussisk korporal, än huru man föreställer sig herskaren i ett mäktigt rike. Kejsaren lät sedermera på teatern i Wien uppföra en opera, i hvilken den s. k. konungen af Corsika Theodor Neuhoff förestäldes med en stor ordensstjerna på nattrocken, alldeles såsom Gustaf III, när kejsaren öfverraskat honom med ett morgonbesök. Å andra sidan skildrades kejsaren af konungens omgifning såsom »en liten
herre med peruk, mycket liflig i sina façoner och klädd i grön uniform med röda underkläder.»

I Rom, dit konungen ankom julaftonen sent på qvällen, sammanträffade han åter med kejsaren, och det bästa förhållande tycktes råda dem emellan.

Kort derefter reste kejsaren till Neapel, och i afvaktan på hans återkomst derifrån dröjde konungen i Rom, der han flitigt tog kännedom om konstsamlingarna och de många öfriga märkvärdigheter denna stad har att erbjuda. Hos påfven lät han presentera sig endast som grefve af Haga, och blef vid första företrädet ensam införd i påfvens kabinett utan alla ceremonier; men då följande dagen riksrådet Sparre hade offentligt företräde, skedde det med all den etikett och de ceremonier, som iakttages vid dylika tillfällen mot romerska rikets furstar. Franske ambassadören i Rom, kardinal de Bernis, var för öfrigt den, med hvilken konungen nu förtroligast umgicks och genom honom fick han äfven en inbjudning från Ludvig XVI att besöka franska hofvet under återresan till Sverige.

Den 30 Januari 1784 ankom konungen till Neapel, der han blef på det vänskapligaste mottagen af både konungen och drottningen, hvilka för honom anstälde flera festligheter, hvarpå man visste att han satte högt värde. En sådan till firande af statshvälfningen den 19 Augusti 1772 gafs äfven af ryske ambassadören i Neapel. Det bästa förstånd tycktes sålunda råda mellan konungen och ryska hofvet; men att han icke kunde vänta Rysslands bistånd eller neutralitet under ett anfall mot Danmark, visade sig först genom ett förslag från ryska hofvet om ett »familjefördrag» mellan Ryssland, Sverige och Danmark, och sedermera fick konungen från kejsarinnan ett bref, hvilket, ehuru hållet i en vänskaplig och skämtsam ton, likväl med ens gjorde slut på planen att förena Norge med Sverige.

»Jag har haft äran mottaga det bref, som Eders Maj:t behagat tillskrifva mig från Neapel», skref kejsarinnan, »och hvari E. M. berättar mig huru liten ledighet blir öfrig under dess åtskilliga utfarter. Om mina ministrar varit E. M. till någon nytta, har jag ej skäl att ångra de befallningar, jag gifvit dem och hvarmed jag ej haft annan afsigt än att lemna E. M. ett bevis af min vänskap och uppmärksamhet. Då jag ej erhållit något bref från H. M. kejsaren, sedan dess resa till Italien, kan jag ej tillfredsställa E. M:s nyfikenhet angående den tanke, hvilken denne monark hyser om grefven af Haga. Hvad jag är säker om är, att förtjensten ej undgår ett grundligt snilles skarpsynthet, som alltid sysselsätter sig med nyttiga föremål och ej lemnar åt frivoliteter annan uppmärksamhet än den granskande och djupsinnige betraktarens. Då E. M. begifver sig genom Rom, Venedig, Parma och Milano till Frankrike, ber jag E. M. vara öfvertygad, att mina önskningar följa dess resa. Emellertid, om E. M. önskade nyheter från våra länder, så skulle de blifva, att man beklagar sig mycket öfver spanmålsbrist, öfver sällsyntheten af penningar, öfver denna tidens
svårigheter. De gamla loforda det förflutna, de unga hoppa och dansa. Likväl äro vi ännu rika på projekt. Man påstår, att E. M. hemligen gör tillredelser att bemäktiga sig Norge. Jag tror ej ett ord deraf och ej heller mera på ryktet, som hotat mig med ett infall i Finland, der E. M. ämnar, såsom man påstår, nedsabla mina svaga garnisoner och gå rakt på Petersburg, förmodligen för att der supera. Då jag icke lägger någon vigt på hvad man yttrar i konversationer, der, för att försköna diktionen, inbillningskraftens utflygter oftare röja sig än sanning och möjlighet, säger jag åt hvem som vill höra det helt enkelt, att det blir ingenting af hvarken det ena eller det andra.»

Gustaf III insåg detsamma efter denna förklaring, särdeles som tillika underrättelse kom, att fred blifvit ingången mellan Ryssland och Turkiet i Januari 1784, då sultan gifvit efter för de ryska fordringarna och afträdt Krim, Taman och Kuban, samt att en statshvälfning inträffat inom Danmark, hvarigenom den hatade Guldbergska styrelsen blifvit störtad och kronprinsen trädt i spetsen för regeringen, i Mars samma år.

Båda dessa förhållanden hade väl ock vållat den hastiga omkastningen i den synnerliga vänskaplighet och uppmärksamhet kejsarinnan förut visat konung Gustaf, hvilken omkastning nu röjde sig icke blott i den bestämda förklaringen att ingenting skulle blifva af hans tillämnade förslag mot Norge, utan äfven i sammanställningen af kejsar Josef med grefven af Haga, der det icke var svårt att inse hvilken hon betraktade såsom »det grundliga snillet, den djupsinnige tänkaren», och hvem som menades med älskaren af »frivoliteter». Att kejsaren så ansåg Gustaf III, är redan nämndt, och att han ingifvit Katarina II samma uppfattning, så vida hon ej hyst den redan förut, är ock ganska troligt. Någon politisk nytta af sin resa till Italien, som sades hafva sammanträffandet med kejsar Josef till väsentlig anledning, hade konungen sålunda ej haft, och för honom återstod alltså nu att försöka hvad gagn han kunde hemta af sitt besök i Frankrike under hemresan.

Från Neapel återvände konungen till Rom, der han tillbragte påskhelgen och dit han låtit kalla sin öfverhofpredikant, friherre Carl Edvard Taube, för att hålla gudstjenst i det af konungen inrättade lutherska kapellet, der Gustaf tog nattvarden påskdagen, under det påfven läste messan i St. Peterskyrkan.

Hemvägen tog konungen öfver Venedig, Turin och Genua till Paris, der han var hemmastadd sedan sitt besök 1771 och der han mottogs på ett sätt, som sällan kommit någon främmande furste till del. Hans första besök der egnades Franska akademien, som hade offentlig sammankomst för Montesquieus mottagande. När konungen inträdde i den för honom anordnade tribun, möttes han med de lifligaste bifallsyttringar, hvilka förnyades, då talarne för tillfället yttrade sin glädje att se »en genom en stor statshvälfning ryktbar konung först bland monarker bevista den offentliga sammankomsten af ett samfund,
instiftadt för att odla och belöna den snillegåfva, medelst hvilken denne furste sjelf, ännu ung, befästat sin ära och sitt folks lycka.» Efter sammankomstens slut infann sig konungen i akademiens enskilda samlingsrum, der han fann sin bild uppstäld och der han väckte stor förtjusning hos de särskilda ledamöterne af akademien genom den kännedom han visade sig ega om deras arbeten och de både fina och smickrande loford, han i anledning af dessa tilldelade dem.

Lärda och vittra samfund, konstsamlingar, större industriela inrättningar m. m. utgjorde sedermera i Paris dagliga föremål för konungens uppmärksamhet, och öfver allt helsades han af ej blott de bildade, utan äfven af folket med de lifligaste bifallsyttringar. Det var icke ensamt hans snille och intagande väsen, som väckte denna hänförelse, utan äfven de politiska förhållandena. De liberala idéeerna hade vid denna tid gjort stora framsteg inom Frankrike, och Gustaf III betraktades nu allmänt såsom den förste liberale konung i Europa.

Under sina talrika besök både hos allmänna inrättningar och enskilda personer samt under de många nöjen och förströelser, Frankrikes hufvudstad erbjöd och hvilka konungen visst ej försmådde, försummade han dock ej sina politiska syften. Genom sitt inflytande hos den unga drottningen, Marie Antoinette, kejsar Josefs syster, och hos Vergennes, Frankrikes minister för utrikes ärendena, förmådde Gustaf den vänskapligt sinnade, men föga beslutsamme Ludvig XVI att i Versailles den 19 Juli 1784 ingå ett nytt vänskapsförbund, i hvilket Frankrike förbundit sig att, utom de subsidier, som genom den år 1783 förnyade konventionen blifvit betingade, årligen under sex års tid, räknad från den 1 Juli 1784, erlägga 1,200,000 livres, samt att, i händelse Sverige blefve anfallet, tre månader efter anfordran bistå detsamma med 12 linieskepp, 6 fregatter och 12,000 man trupper, eller i stället för hvarje tusen man lemna 24,000 livres i månaden, samt för hvarje krigsskepp en viss summa, hvilken för tillfället skulle bestämmas. Å Sveriges sida förnyades de i föregående fördrag åtagna förbindelser, med det tillägg, att i händelse Frankrike blefve angripet och begärde Sveriges bistånd, skulle detta lemnas med en svensk flotta af 12 linieskepp. Dessutom afstod Frankrike åt Sverige den vestindiska ön St. Barthelemy, hvars ypperliga hamn under den lifliga handel, de svenska ost- och vestindiska kompanierna då drefvo, erbjöd en god hvilopunkt för de svenska fartygen samt utgjorde tillika en neutral besittning, hvilken under andra nationers krig i dessa farvatten stod lika öppen för alla. Ett nytt bolag bildades ock genast för handeln med de nya fristaterna i norra Amerika öfver Barthelemy, der de skulle utbyta sina afsättningsämnen mot de svenska. I gengåfva för Barthelemys afträdande erhöll Frankrike nederlagsfrihet i Göteborg.

Omedelbart efter det ingångna förbundets afslutande anträdde konungen sin återresa, åtföljd endast af den yngre Fersen, läkaren och en kammartjenare. De öfriga af konungens följe hade afrest förut, utom hans lifpage Peyron, som dödats i en duell med franske
öfversten grefve De la Marck. Äfven återresan skedde öfver Warnemünde, der konungens jakt Amadis den 29 Juli var honom till mötes, med hvilken han den 2 Augusti kom till Dalarön och derifrån reste landvägen till Stockholm samt återtog regeringen följande dagen.

Hans förhållanden till främmande makter hade under resan, i följd af skrifvelsen från kejsarinnan, undergått en icke oväsentlig förändring. Mötet i Fredrikshamn mellan honom och henne hade hos de öfriga europeiska makterna väckt föreställningen om en nära förbindelse mellan Sverige och Ryssland, hvilken i sjelfva verket blott hade en skenbar tillvaro. I Frankrike hade denna föreställning väckt oro, emedan franska politiken sedan gammalt afsett att i Sverige hafva en motvigt mot Rysslands öfvermakt i norden, hvilket ock föranledt franska hofvets frikostighet med subsidier till Sverige. Detta hofs sändebud i Rom hade derföre fått befallning att ifrigt yrka på konungens besök i Frankrike under hans hemresa, för att man måtte komma på det klara i afseende å Sveriges förbindelser med Ryssland eller Frankrike. Gustaf III hade ock i det längsta stått fast vid förbindelsen med Frankrike, men på sista tiden börjat finna, att detta rike, i följd af dess förstörda finanser och oron i dess inre, icke längre kunde räknas för något pålitligt stöd, hvarföre han närmat sig Ryssland under förhoppning att, medan det var upptaget af kriget mot Turkiet, få fria händer mot Danmark; men när detta krig var slutadt och kejsarinnans bref öfvertygade konungen, att hon ej skulle tillåta något anfall mot Danmark, slöt han sig åter till Frankrike, och följden blef det ofvannämnda nya vänskapsförbundet.

Under tiden hade rykten börjat sprida sig om rustningar både i Danmark och i Ryssland vid finska gränsen. I Danmark hade man länge varit i okunnighet om konung Gustafs tillämnade anfall. Ej förr än i slutet af Januari 1784 fick danska sändebudet i London genom dervarande ministern för utrikes ärendena kännedom om Gustafs plan; men den engelske ministern hade största svårighet att öfvertyga den danske om dess verklighet. Först sedan, efter den Guldbergska styrelsens fall, grefve Bernstorff åter fått ledningen af Danmarks utrikesangelägenheter i April 1784, började man i Danmark med allvar vidtaga försvarsanstalter, hvilka dock, i följd af freden mellan Ryssland och Turkiet samt ryska kejsarinnans beslut att icke medgifva någon utvidgning af Sveriges område, blefvo öfverflödiga. De ryska rustningarna tyckes ock endast haft för afsigt att gifva eftertryck åt det tillkännagifvande af detta beslut, kejsarinnan gifvit konungen.

Denne hade, såsom vi här ofvan sett, häraf funnit sig föranlåten frånträda det så länge och så ifrigt omfattade förslaget, men återkom likväl under de följande åren till åtskilliga planer att genom utbyte af Pomern och arfsrättigheterna till Holstein erhålla Norge, samt att störta den dåvarande styrelsen i Danmark och återgifva ledningen deraf åt enkedrottningen, hvilket skulle ske med svensk hjelp, hvarigenom hon skulle blifva beroende af Sveriges konung och skrämmas att villfara
hans önskningar, hvilka planer dock ej kommo längre än på papperet, men likväl vittna om huru lifligt Gustaf III:s håg lekte på äfventyrliga företag. Hans brefvexling från denna tid röjer ock en synnerlig ombytlighet i politiska planer, tillräckligt vittnande, att hans lifliga inbillning ej längre återhölls af Ulrik Scheffers lugna försigtighet. Än talar han om att förbinda sig med Danmark, under det strax derpå det nyssnämnda förslaget att tillvägabringa en statshvälfning i detta rike framträder; än om fördelarna af ett nära förbund med Ryssland, under det han tillika tänker på möjligheten af ett nära förestående krig med denna Sveriges mäktigaste granne; än nedstiger han från dessa stora planer till en underhandling med Holland att lemna 6,000 man svenska trupper i holländsk tjenst mot subsidier på 15 till 20 år, beräknade till 100,000 floriner för hvarje tusen man, mot hvilket förslag Creutz dock anmärkte, att det vore honom föga värdigt, emedan det i sjelfva verket ginge ut på att sälja sina trupper, såsom åtskilliga tyska furstar gjort under amerikanska kriget. Ludvig XVI afstyrkte ock detta förslag såsom föga förenligt med en svensk konungs värdighet, och i sitt svar på hans bref gaf konung Gustaf honom rätt häri. Det fick ock förfalla.

Bland de många förslag, som vexlade i konungens håg, tillstyrkte Creutz en nära och uppriktig förbindelse med Danmark, hvilket skulle förändra det politiska systemet i norden och göra båda makterna oberoende af Ryssland, som nu, i följd af deras inbördes misstroende, alltid kunde räkna på att i endera hafva ett lydrike. Denna närmare förbindelse skulle tillvägabringas under konungens resa i Skåne 1785; men i ett bref derifrån af den 30 Maj svarade konungen, att danske kronprinsen vore alltför obetydlig och ministèren slaf af Ryssland. Man hade hvarken nerv, penningar eller personer med hufvud, utan endast högmod, förenadt med motvilja och fruktan för Sverige. »Långt ifrån att tänka på solida förbindelser och utbyten, som skulle sätta dem i säkerhet på vår sida, är namnet af konung öfver två riken (Danmark och Norge) ett för smickrande namn för fåfängan, att de ej deråt skulle uppoffra sin välfärd.» Creutz fick emellertid icke del af konungens förslag att genom enkedrottning Juliana störta kronprinsens och Bernstorffs styrelse, utan härvid användes åter Toll, som sökte uppskrämma henne med föregifna anläggningar mot hennes personliga frihet, hvilka hon borde förekomma genom att tillfångataga konung Christian och hans son under deras besök hos henne, hvilket förslag hon dock fann alltför äfventyrligt och afböjde.

Under året 1786 utgjorde riksdagen hufvudföremålet för konungens tankar och verkade ett slags hvila i de politiska planerna.
</chapter>

<chapter name="De inre förhållandena 1779—1786.">
<h3>De inre förhållandena 1779—1786.</h3>
Bränvinsbränningsfrågan hade under 1778 års riksdag varit hufvudsakliga anledningen till det missnöje, som då, ehuru försigtigt och föga
högljudt, röjde sig. Efter riksdagens slut var det också denna fråga, som gjorde konungen mesta bekymmer. Han blef ständigt öfverhopad af klago- och böneskrifter från de olycklige, som vid tingen blifvit dömda till mer eller mindre stränga straff för brott emot bränvinsbränningsförordningen. Också hade konungen nu fattat en verklig afsky för hela saken, och det fick äfven generalen friherre Wrangel umgälla, på hvilken, såsom egentlige upphofsmannen till kronobrännerierna, de öfrige, som deltagit deri, skickligt visste att låta det förhatliga deraf återfalla. Tydligt var också, att konungen låtit inleda sig i denna affär utan aning om hela dess omfattning och utan att en klokt genomtänkt plan blifvit uppgjord, hvarföre ock hvarken system eller ordning röjde sig i utförandet. Försnillningarna voro ganska betydliga, och brännerierna, uppförda i största hast, ehuru med stor kostnad, började delvis falla i ruiner. Brännerierna i Umeå, Norrköping, Mariestad, Gripsholm och Stockholm hade brunnit upp. I de aflägsnaste provinserna voro kronomagasinen fylda med bränvin, i brist på afsättning, och i spanmålsmagasinen förstördes spanmålen i brist på skötsel och tillräckligt utrymme. För kronobrännerierna hade 90 tunnor guld blifvit utgifna, hvilka anskaffats genom lån, och dessutom hade derpå blifvit förspilda de 12 tunnor guld, hvilka ständerna åtagit sig såsom årlig kontribution, innan de åtskildes 1772. Försöket att genom kronobrännerierna öka statens inkomster hade för öfrigt blifvit afskydt af hela nationen, så att ingen, utom bränvinsbränningsdirektionen, som dervid hade ett särskildt intresse, gillade detsamma. Konungen fann slutligen för godt att återkalla den sista förordningen, beträffande det stränga straff, som pålades dem, hvilka i smyg brände bränvin, och böterna derför blefvo nedsatta till hälften. Riksrådet tillrådde konungen att utsträcka sin barmhertighet ännu längre och förklara, att allt som blifvit med våld utpressadt af de olyckliga, hvilka öfverträdt bränvinsbränningsförbudet, utöfver det bötesbelopp författningen bestämde, skulle till dessa bötfälde återställas. Förslaget bifölls utan afseende på bränneridirektionens föreställningar; men det visade sig snart, att konungen vid detta tillfälle sträckt sin godhet allt för långt, ty bönderne i landsorterna, mindre återhållne af konungens nåd än förut genom fruktan för de hårda straffen och böterna, drefvo nu lönnbränneri mera oförsynt än någonsin, och bränvinet i kronomagasinen såldes ännu mindre än förut.

Bränvinsbränningsfrågan gaf ock anledning till den första inskränkningen af tryckfriheten under Gustaf III:s regering. En författare, som kallade sig Publicola, hade uti en i Stockholms-Posten införd artikel allvarligen sammanfört de särskilda klagomål, hvartill bränvinslagstiftningen föranledt. Denna tidningsartikel blef genast åtalad. Bokhandlaren Holmberg, innehafvare af det tryckeri, der Stockholms-Posten utgafs, uppgaf såsom författare extra ordinarie kanslisten vid kungliga biblioteket, bokhandlaren Halldin, hvilken, för tillfället borta på landet, efterlystes under trumslag i staden, greps och insattes i Kastenhofs häkte. Målet, först upptaget vid kämnersrätten, rubricerades der såsom
högmålsbrott och fullföljdes såsom sådant i Svea hofrätt. Halldin, inför hofrätten hörd, förde med mycken frimodighet sin talan både muntligt och skriftligt; men olyckligtvis hade hans skrift varit nära samtidig med konungens nu kungjorda afslag på bondeståndets under riksdagen framstälda anhållan om fri husbehofsbränning, och Holmberg hade i Stockholms-Posten låtit införa en redogörelse för ett börjadt penningesammanskott till »den patrotiske Publicola». Dessa omständigheter begagnade man att framställa det hela såsom en sammangaddning, hvarföre ock den åtalade skriften förklarades af aktor i kämnersrätten såsom en uppmaning till uppror och af hofrätten dömdes Halldin och bokhandlaren Schildt, disponent af det tryckeri, från hvilket artikeln utgått, till 21 samt Holmberg, tryckeriets egare, till 8 dagars fängelse vid vatten och bröd. Det af aktor gjorda strängare påstående blef dock fullföljdt hos konungen i rådet, och vid öfverläggningen derom den 18 Maj 1779 skärpte riksrådet <i>Sparre</i> hofrättens dom, i det han dömde Halldin och Schildt till döden, emedan Halldin fält brottsliga yttranden om konungens höghet, mot rikets grundlagar och mot regementsförvaltningen. Schildt, som låtit trycka dessa yttranden, vore lika brottslig; men Holmberg fann riksrådet kunna försona sin efterlåtenhet att ej nogare vaka öfver hvad som utgick från det tryckeri, hvaraf han var egare, med en månads fängelse vid vatten och bröd. Några riksråd instämde i denna åsigt, men andra förklarade sig för en mindre sträng bestraffning, och målet anmäldes för konungen, som den 23 Maj 1779 profvade rättvist, att Halldin och Schildt bort mista lifvet och Holmberg umgälla sitt brott med 14 dagars fängelse vid vatten och bröd; dock ville kongl. maj:t låta dessa brottslingar den nåd vederfaras, att Halldin finge undslippa allt vidare ansvar och straff i detta mål, men deremot Schildt och Holmberg hvardera försona sitt brott med 8 dagars fängelse vid vatten och bröd.

För en tidningsartikel, som förefaller mycket oskyldig i jemförelse med det klander öfver långt mindre klandervärda regeringsåtgärder tidningarne i senare tider innehållit, kunde således både författaren och boktryckaren dömas från lifvet, enligt Gustaf III:s tryckfrihetsförordning, för hvilken han likväl så mycket prisades både inom och utom riket. Otvifvelaktigt var den ock, då den utfärdades, afsedd att tillämpas långt mildare än hvartill erfarenheten nu visade, att den kunde föranleda, hvarföre ock konungen mildrade rådets dom; men denna dom visade likväl huru inskränkt tryckfriheten i sjelfva verket den tiden var.

Konungen fann emellertid ytterligare inskränkningar deri erforderliga. Likasom Mössorna hade beviljat tryckfrihet och gynnat densamma så länge den vände sig mot Hattarne och upplyste allmänheten om alla deras misstag och förseelser, men förföljde pressen, så snart den började angripa deras egen styrelse, så hade äfven Gustaf III gynnat tryckfriheten, så länge den varit riktad mot frihetstidens »aristokratiska välde» och prisade den nya styrelsen; men när klandret började träffa hans egen, förändrades ock hans åsigter om den fria
yttrande-rättens nytta. Den 6 Maj 1780 utkom en förordning, som väsentligt inskränkte tryckfriheten, skärpte straffen för missbruk deraf och i sjelfva verket återinförde censuren, emedan boktryckaren nu ensam gjordes ansvarig för allt missbruk af tryckfriheten, dock med undantag af sådana förbrytelser, som tillika voro högmålsbrott, i hvilka ansvarigheten drabbade författare och boktryckare gemensamt.

Härefter sjönk den politiska pressen, men dess bitterhet gaf sig dock ännu luft i åtskilliga dagblad, mest genom de då, mer än nu, nya konstgreppen af en mer och mindre grof ironi, af mer och mindre dolda hänsyftningar, hvilkas skärpa var tillräckligt känbar, utan att de dock kunde öppet beifras. Häraf föranleddes nya inskränkningar, hvarigenom klandret i tidningarna förstummades, men missnöjet höll sig skadelöst genom skrifna anonyma uppsatser, som flögo kring landet och bildade en lika talrik som smädlig oppositions-litteratur, hvilken sedermera efter hand trädt i dagen och mer än något annat skadat Gustaf III:s minne, emedan den alltför ofta blifvit betraktad såsom historiska källor.

Dagbladen och bland dessa synnerligast ett, kalladt »Den välsignade tryckfriheten», visade för öfrigt vid rätt många tillfällen, huru man kunde säga konungen ganska skarpa sanningar utan att utsätta sig för åtal. Detta dagblads redaktör var en major af Lund, som varit ett af Sprengtportens verksammaste biträden i Finland under statshvälfningen 1772 och derföre blifvit adlad samt befordrad till major vid ett finskt regemente, men sedermera för subordinationsbrott blifvit dömd sin tjenst förlustig, hvilken dom konungen faststält, hvarefter Lund var hans oförsonlige fiende. I sin tidning berömde han emellertid allt, som sedan 1772 utgått från tronen; men detta beröm var så affattadt, att det tydligen innebar motsatsen af sin ordalydelse och lemnade ingen anledning till åtal, men många för allmänheten att skratta åt både konungen och hela hans omgifning, hvilket icke så litet pinade dessa. Bland annat innehöll tidningen följande gåta: »Hvem är det, som lofvar hvad han intet ger, och ger hvad han intet lofvar; som syns i början stor, på slutet liten; som mest gynnar ungdomen och är en plåga för ålderdomen; som är full med dårskap och dock tvingar många att bli vis; som alla smickra och som smickrar alla? — — Det är.... <i>Tiden.</i>» Bladets alla läsare insågo dock utan svårighet, att gåtans verkliga förklaringsord var ett helt annat.

Sedan »Den välsignade tryckfriheten» blifvit förbjuden att utgifvas, utgaf Lund genast en ny tidning, kallad »Tryckfriheten, den välsignade», liknande den förra till innehållet lika mycket som till namnet. Mot denna tidning fick dock regeringen till slut ett ganska opåräknadt biträde i Jakob Magnus Sprengtporten, som, förnärmad af en artikel i tidningen, hotade Lund med en utmaning, hvilket så uppskrämde denne, som tyckes varit större hjelte med pennan än med värjan, att han skyndade till Schröderheim och bedyrade, att han gerna ville upphöra att skrifva, om han sluppe att svälta. Schröderheim gaf honom då en
summa penningar, emot hans skriftliga förbindelse att icke under fyra månaders tid derefter hvarken fortsätta sin nu utgifna tidning eller utgifva någon annan skrift. Schröderheim dröjde ej att göra denna förbindelse bekant, och härmed var Lunds tidningsskrifveri för alltid förbi.

Det hade emellertid nu visat sig, att det icke längre var endast loford, som egnades konungen och hans styrelse, och att missnöje dermed började mer och mer framträda, hvilket ock erhöll allt flera anledningar.

En sådan låg uti konungens förändrade ställning till rådet, hvars medlemmar visserligen allt sedan statshvälfningen icke varit särdeles betydande, men som likväl gjort åtskilliga försök att erfara, om det var allvar med det regeringsformens stadgande, att konungen kunde i justitieärenden öfverröstas af rådet. Konungen begynte allt mera öppet skilja emellan sitt <i>råd</i> och sin <i>ministère,</i> och bland dem, som räknades till den senare, åtnjöts det största förtroendet sällan af dem, som innehade de högsta platserna. Rådet fick stundom uppbära ganska allvarsamma föreställningar, och äfven riksrådens rang, dittills den främsta i riket näst medlemmarnes af den kungliga familjen, led ett intrång genom utnämnandet af s. k. »rikets herrar», hvilka förklarades såsom i allt rikets råds jemlikar, utan att likväl ega någon annan värdighet än rangens. Grefve Fredrik Wilhelm von Hessenstein var den förste som i Januari 1773 af konungen kallades till en af rikets herrar, med alla de förmåner, hederstitlar och företrädesrättigheter, som voro riksens råd tillerkända och vid drottningens kyrktagning den 27 December 1778 nämndes genom öppna bref till rikets herrar de tre äldste grefvarne, Magnus Fredrik Brahe, Charles Emil Lewenhaupt och Pontus Fredrik De la Gardie samt båda fältmarskalkarne grefve Gabriel Spens och grefve Gustaf David Hamilton, hvarefter dylika utnämningar skedde vid flera tillfällen. Dessa rikets herrar togo försteget framför de rikets råd, som voro yngre än de, undantagande vid riksdagars öppnande eller andra tillfällen, då rådet representerade å embetets vägnar, och om en af rikets herrar inkallades i rådet, så tog han der plats enligt datum af det bref, som tilldelat honom den förstnämnda värdigheten.

Dessa nyheter voro föga behagliga för de gamla riksråden, och den äldste af desse, den nu nära 70-årige Anders Johan von Höpken, begärde också sitt afsked. Konungen svarade den 14 November 1780, att han med saknad beviljade det, men skref tillika till Schröderheim: »Hvad säges om grefve Höpkens afskedstagande ur rådet? För 10 år sedan hade det varit en förlust. Nu tror jag ej, att det kan diskreditera regeringen; men också måste man bekänna, att nu äro alla ljusen släckta i rådet. Grefve Ulrik Scheffer och Hermanson äro de enda, hvilka jag dock räknar höra mera till ministèren än till rådkammaren». Man finner häraf huru konungen bedömde sina riksråd. Också gaf han nu mer och mer sitt förtroende åt yngre personer, som funno inga betänkligheter vid hans planer, så äfventyrliga de än voro, och som med qvicka infällen och ett ledigt, behagligt umgängessätt
lifvade hans ofta oroliga sinnesstämning och derigenom vunno hans välbehag.

En af dem, som vid denna tid stodo högst i konungens förtroende, var förste expeditionssekreteraren i civilexpeditionen <i>Elis Schröderheim,</i> hvilken, ett år yngre än konungen, genom sin verksamhet inom bondeståndet under 1778 års riksdag vunnit hans synnerliga bevågenhet och sedermera tillhörde hans förtroligaste umgänge, hvartill han ock genom sin sprittande qvickhet och sina ovanligt lyckliga umgängesgåfvor i öfrigt var särdeles väl egnad. Med honom förde också konungen under sina utrikes resor en flitig brefvexling, och Schröderheim förstod alltid i sina bref så behandla äfven de allvarsammaste saker, att de aldrig kunde trötta konungen.

Under Gustaf III:s nästa utrikes resa fick likväl Schröderheim en medtäflare om hans ynnest, hvilken
innan kort stod högst deri och äfven der bibehöll sig längst.

I Juni 1780 företog konungen för sin helsa en resa till Aachen och Spaa, och under hans frånvaro fick rådet föra regeringen, dock utan någon befattning med utrikes ärenden, befordringar eller benådningsmål, hvilka genom kansliet sändes till konungen i Spaa och der af honom afgjordes utan hvarken konselj eller kabinettsråd.

I Spaa fann konungen den mest lysande sällskapskrets, hvilken ryktet om hans ditkomst der församlat och uti hvilken han under hela sitt vistande vid denna helsobrunn var själen. Det lif, han der förde, var likväl föga egnadt att återställa hvarken hans egen eller de öfriga brunnsgästernas helsa. Baler, spel och spektakler aflöste hvarandra oupphörligt, och man åtskildes sällan förr än sent på natten i trots af läkarnes alla protester.

Bland de svenskar, som skyndade till Spaa för att göra konungen sin uppvaktning, var äfven en ung man, dittills föga omtalad, men som sedermera blef det så mycket mera — den nu 23-årige friherre <i>Gustaf Maurits Armfelt.</i> Han hade vid 17 års ålder blifvit fänrik vid gardet, men genom sin framfusighet och sitt lättsinne gjort sig så illa omtyckt, att han blef tillsagd lemna gardet och tjenstgöra vid något landtregemente. I harmen häröfver beslöt han lemna svenska krigstjensten och söka anställning i någon utländsk samt befann sig för sådant ändamål i Paris, då ryktet om konung Gustafs ankomst till Spaa förmådde honom att der infinna sig för att söka göra sig bättre anskrifven hos konungen. Han blef till en början ganska kallt emottagen, men, damernas förklarade gunstling, fick han genom deras inflytande tillfälle till en förklaring, hvilken slutade till konungens tillfredsställelse, och han fann Armfelt så älskvärd, qvick och intagande, så alldeles i sin smak, att han bad honom följa sig till Sverige och derefter tillhöra hans omgifning. Samma år nämndes han också till löjtnant vid gardet och kavaljer hos kronprinsen.

Armfelt var likväl ännu blott en gryende gunstling, men de, som egde konungens mesta förtroende i regeringsärenden, voro, för utrikes
angelägenheterna, kanslipresidenten grefve <i>Ulrik Scheffer,</i> hvars betänksamma försigtighet dock redan började kännas besvärlig för konungens äfventyrliga politiska planer, och den nu till öfverste och chef för södra skånska kavalleriregementet befordrade <i>Johan Christofer Toll,</i> som åter företrädesvis anlitades just för sådana äfventyrliga uppdrag, samt <i>Elis Schröderheim,</i> som rådfrågades i åtskilliga kinkigare inrikes frågor och särskildt rörande befordringar bland presterskapet.

Vid konungens resa till Italien i September 1783 uppdrogs åt rikets råd att under hans frånvaro föra regeringen sålunda, att justitieärenden samt sådana kammarärenden, som vanligen föredrogos på justitiesidan i rådet, äfvensom utrikes ärenden, så vida de icke voro ministeriela eller anginge Pomern, samt krigs- och öfriga kammarärenden, skulle af denna regering handhafvas, dock med undantag af »alla de mål, som på kongl. maj:t måste bero», hvilka upptogos i icke mindre än 18 punkter. Vid slutet af hvarje vecka skulle från kanslipresidenten till konungen sändas listor på alla afgjorda mål, med anteckningar om besluten. Alla expeditioner skulle utfärdas enligt det af pluraliteten fattade beslut samt underskrifvas af kanslipresidenten och de fyra äldsta riksråden. Skulle någon oro inom residenset förspörjas, egde rådet genast derom underrätta hertig Carl, som enligt utfärdad instruktion egde full myndighet, när det behöfdes, att med vederbörande statssekreterares kontrasignation bjuda och befalla, intill dess lugnet blefve återstäldt; kommandes emellertid rådet att upphöra med sina sessioner. Blefve något upplopp utom residenset, skulle rådet pröfva hvilka mått och steg borde vidtagas och, om militärisk handräckning erfordrades, sådant hos hertigen anmäla. Två kreditiv lemnades, det ena åt hertigen, det andra åt rådet. Vid rådets öfverläggningar hade justitiekanslern fritt och obehindradt tillträde. Under konungens frånvaro finge inga nya förordningar utfärdas. Rådet skulle öfverlägga på två divisioner.

Utom dessa myndigheter förordnades ännu en, som i verkligheten fick den vidsträcktaste makten under konungens frånvaro, men hvilken han önskade skulle göra så litet uppseende som möjligt. Det var en särskild kommission, kallad »beredning för försvarsverket», äfven i konungens enskilda bref »krigskomitén». Den bestod af grefve <i>Gustaf Filip Creutz,</i> som i Juni 1783 blifvit riksråd och kanslipresident efter Ulrik Scheffer, generalamiralen <i>Henrik af Trolle,</i> statssekreteraren för krigsärendena <i>Johan Gustaf von Carlsson</i> och öfverste <i>Johan Christofer Toll.</i> Dess tillvaro hölls hemlig till efter konungens afsesa, och först den 22 Oktober anmälde statssekreteraren von Carlsson i rådet, att, sedan uti den för detsamma meddelade instruktion vissa personer blifvit tillförordnade att med statskontoret afsluta staten för följande året, hade konungen kort före sin afresa varit betänkt, huru de medel, som till arméns, fästningarnas och flottornas behof blifva anslagna, må fördelas och användas för de nödvändigaste behofven, och att konungen uppdragit åt kanslipresidenten, generalamiralen, statssekreteraren vid
krigsexpeditionen samt en ledamot i krigskollegium, öfverste Toll, att derom besörja. I sjelfva verket fick denna beredning hela bestyret med rustningarna till det anfall mot Danmark, hvilket konungen länge förberedt, men önskade i det längsta hålla så hemligt som möjligt.

Vid återkomsten från sin italienska resa fann konungen grefve Creutz så omtyckt och berömd, att det väckte hans missnöje. Alla vände sig till honom, många åberopade hans löften eller hans protektion, och detta tyckte konungen ej rätt om. Missnöjet tyckes likväl varit snart öfvergående och i den flitiga brefvexlingen mellan konungen och Creutz finner man föga spår deraf. Länge fick ock ej konungen behålla Creutz såsom kanslipresident, ty han afled redan i Oktober 1785 vid 56 års ålder. Konungen lemnade derefter kanslipresidentembetet obesatt, och grefve Creutz blef den siste innehafvaren af detta embete under hans regering.

Det dröjde flere månader, innan konungen meddelade något förordnande angående förvaltandet af det embete, Creutz innehaft. Ledningen af utrikes angelägenheterna, som egentligen tillhörde detta embete, hade ock i verkligheten varit utöfvad af konungen sjelf, och embetet kunde således utan olägenhet lemnas tills vidare obesatt. Äfven Creutz hade haft föga inflytande å denna ledning och hans utöfning af kanslipresidentembetet hade egentligen bestått i att representera Sverige under öfverläggningarna med de andra makternas sändebud, hvartill han genom sin personliga älskvärdhet var särdeles väl egnad. Ulrik Scheffer hade sålunda varit Sveriges siste verklige kanslipresident och efter hans afgång hade konungen, såsom redan är nämndt, tagit ledningen af utrikes ärendena i egen hand. Äfven i afseende å de inre förhållandena röjer sig från denna tid hos honom större sjelfrådighet än förut, mindre benägenhet att lyssna till erfarne rådgifvares föreställningar och en mera afgjord att i de embetsmän, som egde hans förtroende, hafva verktyg snarare än rådgifvare.

Först den 12 April 1786 inkallade konungen i rådet grefve <i>Johan Gabriel Oxenstierna,</i> som förut innehade närmaste platsen inom kansliet efter kanslipresidenten och redan i September 1782 blifvit »en af rikets herrar», samt friherre <i>Emanuel De Geer,</i> som en längre tid varit svensk minister i Haag, hvilka båda förordnades att »i vissa delar» förestå det lediga kanslipresidentembetet. Några dagar förut, den 6 April, hade hofkanslern friherre <i>Malte Ramel</i> blifvit utnämnd till riksråd, men hofkanslersembetet efter honom blef icke tillsatt under återstående delen af Gustaf III:s regering.

Den nu anmärkta öfvergången till en mera sjelfrådig styrelse, så i inre som yttre hänseende, samt till mera äfventyrliga politiska planer utgör den mest anmärkningsvärda tilldragelsen under det tidskifte af Gustaf III:s regering, som omfattar åren 1779—1786. Denna öfvergång är anmärkningsvärd hufvudsakligen derigenom, att det missnöje, som blifvit väckt af några föregående regeringsåtgärder och synnerligast de olycksaliga bränvinsbränningsförhållandena, men som förut varit
mera riktadt mot regeringen, nu vände sig mera uteslutande mot konungens person och tillika mot det nya regeringssättet, såsom lemnande alltför fritt spelrum åt hans personliga maktutöfning, hvilket lika tydligt som på ett för honom sjelf högst öfverraskande sätt visade sig vid den följande riksdagen.

Oroligheter saknades emellertid icke äfven i början af nu ifrågavarande tidskifte, men de voro då föranledda af underordnade myndigheters egenmäktiga tilltag. Så hade under våren 1780 jäsning uppstått bland allmogen i flera landsorter, hufvudsakligen framkallad af missnöje med bränvinsförfattningarnas tillämpning.

Dessa oroligheter blefvo likväl utan synnerlig svårighet stillade, men hvad som var långt svårare att afhjelpa och som blef ett mer och mer tilltagande ondt under hela återstående delen af Gustaf III:s regering, var den finansiela förlägenheten, hvilken tilltog år från år och till en närmare utveckling hvaraf vi återkomma vid framställning af statshushållningen under Gustaf III:s regering. Den blef slutligen sådan, att konungen, ehuru mycket emot sin vilja, fann sig föranlåten att 1786 sammankalla en riksdag. De råd, som bestämde konungen härtill, kommo från två personer, som icke voro vänner, och deras råd hade måhända derföre så mycket större vigt hos honom. Den ene af dessa rådgifvare, <i>Liljencrantz,</i> såg i en ständernas sammankomst, om ock dess utslag blefve för konungen mindre behagligt, enda medlet att sätta en gräns för oredan i finanserna; den andre, <i>Toll,</i> invigd i konungens planer mot Danmark, ville genom en riksdag skaffa medel till dessa planers utförande och trodde sig kunna leda ständerna efter konungens önskningar. Konungen tvekade länge, men gaf slutligen efter. Dock hölls beslutet ytterst hemligt, så att, utom Liljencrantz och Toll, justitiekanslern Wachtmeister och revisionssekreteraren Lästbom, ingen hade någon aning derom förr, än riksdagskallelsen, daterad den 26 Mars, bekantgjordes den 9 April. Den svåra missväxt, hvaraf riket tre år efter hvarandra varit hemsökt, anfördes såsom närmaste anledningen till ständernas sammankallande. Genom beslutets hemlighållande, ända till dess riksdagskallelsen utfärdades, ville man i möjligaste mån söka förekomma bearbetningar vid valen i en mot regeringen fiendtlig anda.
</chapter>

<chapter name="Riksdagen 1786.">
<h3>Riksdagen 1786.</h3>
Hos ständerna, som samlades till den af konungen så ogerna utlysta riksdagen, rådde en långt mera motvillig sinnesstämning, än han förestält sig eller hans rådgifvare anat. Orsakerna härtill voro flere. Den högre adeln och de förre riksdagsledarne saknade sitt förra politiska inflytande, som minskats i samma mån konungamakten tillväxt. Landtadeln var missnöjd med kronobrännerierna så mycket mera, som flere af de större egendoms-innehafvarne sjelfve haft betydliga
brännerier. Man saknade äfven de förra riksdagsförmånerna, som för många varit en god inkomstkälla, för icke så få bland den fattigare adeln den enda. Presterne klagade öfver den beviljade religionsfriheten, öfver den handel med pastorat, som öppet drefs, öfver indragning af lönerna för åtskilliga presterliga befattningar vid regementena och vid hofvet, öfver skådespels uppförande å söndagarne m. m. Borgareståndet besvärade sig öfver spanmålshandelns frigifvande, öfver utländingar beviljade handelsförmåner, öfver krigsfolket lemnad frihet att hafva verkstäder för vissa tillverkningar, o. s. v. Bondeståndet var missnöjdt med husbehofsbränningens afskaffande, med införandet af passevolans vid de indelta regementena, med skatteförhöjningen i följd af realisationen och med indragningen af några helgdagar, såsom kyndelsmesso-, michelsmesso- och helgonamesso-dagarna samt fjerde dagarna vid jul-, påsk- och pingsthelgerna. För öfrigt klagade ofrälse stånden i allmänhet öfver, att högre sysslor nästan uteslutande lemnades åt adeln; att i kanslikollegium inga andra än adelsmän fingo inträde och att sådant äfven blifvit föreskrifvet i afseende å kammarkollegium, likasom att officerskårerna vid Uplands och Södermanlands regementen skulle för framtiden utgöras endast af adelsmän.

Flera försök gjordes ock att genom hvarjehanda rykten, hvilka sattes i omlopp så snart riksdagskallelsen blef bekant, stämma tänkesättet hos ständerna till opposition mot allt hvad konungen kunde föreslå. Så berättades, att vigtiga inskränkningar skulle ske i adelns och presterskapets privilegier; att statssekreteraren Schröderheim skulle blifva erkebiskop efter Mennander, hvars frånfälle snart väntades och äfven inträffade den 22 Maj; att åtskilliga betydande handelsartiklar, såsom tobak, kaffe, salt m. m., skulle uteslutande förbehållas kronan; att svåra skatter skulle påläggas och dessa i synnerhet drabba jordbruket och andra rikets hufvudnäringar o. s. v. Också utföllo riksdagsmannavalen nästan uteslutande för personer, som i sina hemorter gjort sig kända för missnöje med styrelsen eller som aldrig förr bevistat någon riksdag och således lättare kunde ledas af de missnöjde.

För öfrigt ansågos förre riksrådet grefve Axel Fersen, kammarherrn friherre Carl De Geer, förre statssekreteraren Carl Erik Wadenstierna och direktören Clas de Frietzcky, hvilken i synnerhet uppträdde såsom landtadelns ledare, stå i spetsen för oppositionen inom adeln; biskopen i Lund Olof Celsius och biskopen i Carlstad Daniel Herweghr för de missnöjde inom presteståndet, samt garfvare-åldermannen Johan Westin för dem inom borgareståndet. För konungen åter verkade Toll inom adeln, dåvarande kyrkoherden i Skellefteå, sedermera biskopen i Hernösand Carl Johan Nordin hos presterne, borgmästarne Ekerman och Munthe hos borgarena, samt Nils Svensson från Skåne hos bönderne; men dessa ledare voro ej tillräckligt inne i sina åligganden, och det visade sig snart nog, att de särskilda stånden ej underkastade sig deras ledning. Konungens högsinthet att icke vilja utöfva någon inverkan på riksdagsmannavalen och att ogilla hvarje försök härtill af sina
embetsmän var ock långt ifrån att mötas af en motsvarande från oppositionen, som tvärt om efter bästa förmåga inverkade på valen i en mot konungen fiendtlig riktning.

Den 1 Maj sammanträdde ständerna. Till landtmarskalk nämnde konungen generalmajoren <i>Johan Didrik Duvall,</i> sedan han förgäfves erbjudit denna befattning åt Fersen och Carl De Geer. I erkebiskopens frånvaro utöfvade biskopen i Linköping <i>Uno von Troil</i> talmansembetet i presteståndet. Till talman för borgareståndet förordnades borgmästaren i Stockholm <i>Carl Fredrik Ekerman</i> och för bondeståndet hemmansegaren <i>Nils Svensson</i> från Skåne.

I sitt tal vid riksdagens öppnande den 8 Maj tycktes konungen vilja på förhand undanrödja vissa farhågor, som hos ständerna kunnat väckas af riksdagskallelsen, i det han försäkrade dem, att den icke blifvit utfärdad för att äska nya pålagor, utan för att med dem öfverlägga om deras eget väl, till frälsning från hunger och nöd, då riket varit med svåra år betungadt, samt att hvarken ärelystnad, penningeåtrå eller någon med rikets väl mindre sammanstämmande orsak stadgat detta beslut.

I de »punkter, om hvilka kongl. maj:t för godt funnit att underrätta riksens ständer», som meddelades vid riksdagens början, lemnade konungen en redogörelse för hvad inom de särskilda grenarne af riksstyrelsen blifvit uträttadt sedan sista riksdagen, och detta var icke litet samt hade väl bort hos ständerna framkalla mera erkännande, än sedermera kom konungen till del. Berättelsen, egenhändigt skrifven af konungen, börjar med att visa huru, i följd af den inom Sverige beviljade religionsfrihet, äfven i påfvedömets hufvudsäte, der ingen luthersk gudstjenst dittills varit tillåten, en sådan blifvit offentligen förrättad. Derefter omtalades hvad i öfrigt blifvit för kyrkans bästa tillgjordt, förbättringarna i lagskipningen och förvaltningen, svenska handelns och sjöfartens förkofran i följd af de ingångna fördragen angående den väpnade neutraliteten och förbundet med de nya fristaterna i Nordamerika, den ökade utvecklingen af den industriela verksamheten inom riket, åtgärderna för kommunikationernas befordrande, flottans betydande tillväxt och anstalterna för stärkande af försvarsverket i allmänhet, samt hvad som blifvit åtgjordt till vetenskapernas, vitterhetens och de sköna konsternas uppmuntran och förkofran — till hvilket allt vi återkomma i framställningen af förhållandena inom de särskilda styrelsegrenarna under Gustaf III:s regering.

Slutligen anfördes i denna berättelse, huru under de svåra missväxtåren mer än 135,000 tunnor spanmål blifvit lemnade till allmogens understöd, huru kronobränneriernas tillverkning och afkastning i samma mån minskats, och huru, »för att sysselsätta den behöfvande och väcka den orkeslöse ur sin dvala», en allmän författning om arbetsinrättningar i landsorterna blifvit den 18 November 1783 utfärdad, särskild fond dertill anslagen samt adeln, så väl som förmögnare
ståndspersoner i öfrigt, uppmuntrade att med frivilliga sammanskott bidraga till sådana inrättningar.

Sedan början af 1780-talet hade flera hårda år inträffat. Under året 1781 hade skörden varit så klen, att flera landsorter måst bispringas med allmänt understöd. Följande årets ymnigare skörd kunde icke ersätta det föregåendes brist, och 1783 inträffade det svåraste missväxtåret bland alla. Följande vintern var ovanligt sträng, så att det dröjde långt in i Maj månad, innan den utifrån införskrifna spanmålen kunde hitföras. Konungen erinrade i sin berättelse till ständerna, huru de så mycket klandrade kronobränneriernas magasin då öppnades till de nödlidandes undsättning och att, ehuru en så allmän sädesbrist knappt under århundradet i Svea rike inträffat, spanmålen dock bibehölls vid ett skäligt pris. Af införskrifven spanmål blef det på flera orter bristande utsädet anskaffadt. Skörden 1784 blef i allmänhet bättre, men hela Norrland fick då ny missväxt, och så följde en allmän missväxt 1785. Huru nöden för tillfället kunde botas och för framtiden förekommas hade länge varit föremål för öfverläggning, och man hade funnit rätta medlet till jordbrukets uppmuntran vara ett stadgadt spanmålspris, lämpadt efter jordbrukarens möda och utgifter. För detta behof vore allmänna förrådshus lika angelägna, som till rikets försvar vid anfall utifrån. Konungen hade derföre, genom cirkulär till landshöfdingarne af den 7 Mars 1784, utstakat planen till sådana allmänna förrådshus och erbjudit landthushållare att om spanmålsleveranser ingå kontrakt med kronan; men endast ett mindre antal hade antagit detta anbud. Nu föreslog konungen, att sådana förrådshus skulle inrättas på allmän bekostnad, samt begärde, under erinran att det kreditiv på banken af 50 tunnor guld, som 1778 års ständer lemnat honom, icke blifvit begagnadt, att banken måtte, till spanmålsmagasiners inrättande, lemna kronan ett räntefritt lån af en million rdr, att i fem år utgå med 200,000 rdr årligen, och skulle hvarje år 6 procent af kapitalet afbetalas med inflytande tullmedel.

Denna proposition var den enda af konungen aflåtna, som vid denna riksdag beviljades och det ej ens till fullo. Bankoutskottet svarade nemligen, att banken icke, utan äfventyr för sin säkerhet, kunde ingå i större förskott än till beloppet af den summa, hvartill det redan lemnade kreditivet uppgick, eller 833,333 1/3 rdr, hvilka på konungens reqvisition skulle utbetalas sålunda, att under 8 år skulle 100,000 rdr årligen utgå och det nionde 33,333 1/3 rdr. För hvarje utgående summa skulle banken erhålla tullstyrelsens pantförskrifning af alla kronans tullinkomster, med förbindelse att i ränta årligen erlägga 3 proc. samt att hvarje år afbetala 3 procent af det utgående kapitalets ursprungliga belopp; hvarjemte banken förbehöll sig att härigenom anses hafva fullt uppfylt sin förbindelse att biträda riket vid påträngande nöd.

Härigenom grundlades »allmänna magasinsinrättningen», som under sedermera inträffade missväxter visade sig vara af stor nytta och
bibehölls ända till 1823 års riksdag, då svenska jordbruket vunnit sådan utveckling, att det ansågs kunna producera tillräcklig spanmål för fyllande af rikets behof, samt kommunikationsanstalterna tillika blifvit så förbättrade, att spanmåls-upplag för statens räkning till förekommande af någon allmännare spanmålsbrist ej längre funnos behöfliga.

Banken, hvilken ständernas utskott förklarat icke utan äfventyr kunna lemna hela det förskott, konungen för ett så gagneligt ändamål begärt, befann sig emellertid, enligt ständernas eget erkännande, i en ganska fördelaktig ställning, och det väsentligen i följd af konungens lyckade bemödanden att upprätthålla de neutrala makternas rättigheter.

Borgareståndet hembar ock under riksdagen genom en särskild deputation sin underdåniga tacksägelse till konungen, för det han »under ett svårt i flera verldsdelar utbrutet krig bibehållit freden för sitt rike och derunder, så väl genom verkande biträde till den armerade neutraliteten, som ock genom starka konvojer, stadfästat svenska flaggans anseende och bragt Sveriges handel och sjöfart till en oförmodad höjd». Denna tacksamhet visade sig dock under riksdagens lopp föga i handling, ty äfven borgareståndet afslog de flesta af de kungliga propositionerna.

Innan någon af dessa hunnit meddelas ständerna, väcktes hos adeln fråga, att i lagstiftningsärenden, med undantag af privilegii- och bevillningsmål, tre stånds beslut skulle utgöra rikets ständers, samt att, när två stånd stannade mot två, frågan förfölle. Då, enligt 1617 års riksdagsordning, hvilken nu åter blifvit gällande, konungen egde rätt att, i fall af ståndens olika meningar, antaga hvad honom bäst syntes, innebar det nu väckta förslaget en inskränkning i hans myndighet, hvarföre ock landtmarskalken, åt hvilken adeln uppdrog att inhemta konungens bifall till detsamma, utan att afvakta medståndens tanke i ämnet, fann »ridderskapets och adelns kommission smickrande, men embarrassant». Han fullgjorde den likväl, for genast upp till slottet och återkom efter en kort stund med följande anteckning af konungen å adelns förslag: »Detta är alldeles min tanke; den är enlig både med regeringsformen den 19 Augusti 1772 och med senaste riksdags-praktik, och fägnar det mig mycket, att jag i alla delar instämmer med ridderskapets och adelns tanke». Denna konungens beredvillighet mottogs af adeln med synnerlig tillfredsställelse. En stor deputation af 48 ledamöter, anförd af rikets främste grefve, Magnus Brahe, afgick att för konungen uttrycka adelns tänkesätt, och »det lösa blad, uppå hvilket hans maj:t egenhändigt behagat teckna sitt utlåtande, blef, sedan det för ridd. och adeln allmänneligen blifvit uppvist, till riddarhussekreteraren öfverlemnadt, med befallning att ibland de angelägnaste dokument på det nogaste förvaras». Den stora glädje, detta konungens medgifvande väckte hos det inom adeln rådande motståndspartiet, är lätt förklarlig, emedan detta parti väl visste att det i de vigtigaste frågorna skulle få bondeståndet på sin sida, och att de kungliga förslagen således genom två stånds afslag komma att förfalla.

Detta visade sig också vid behandlingen af det bland dessa förslag, som derefter först kom under ständernas pröfning — den redan före riksdagens början bland motståndsmännen mycket afhandlade passevolansfrågan.

Manskapets underhåll under möten och marscher samt dess fortskaffning till mötesplatsen hade ej blifvit bestämda genom Carl XI:s indelningsverk. Likväl hade, ehuru fri skjuts till mötesplatsen och bidrag till soldatens underhåll genom matsäck eller i penningar icke blifvit i knektekontrakten rotarne uttryckligen ålagda, dessa i allmänhet åtagit sig dessa skyldigheter, hvilka sålunda blifvit genom långvarig häfd införda. Kronan hade vid flera regementen tagit dessa skyldigheter på entreprenad, emot en viss årlig fritt öfverenskommen afgift — den s. k. <i>passevolansen,</i> hvilken i sig sjelf var lika fördelaktig för rust- eller rotehållaren som för truppen och kronan. Konungen hade börjat införa den i finska hären och gjorde vid 1786 års riksdag proposition om dess allmänna införande, så att hvarje rote eller rusthåll skulle i årlig passevolans-afgift erlägga 11 plåtar, i stället för skjuts, matsäck och penningetillskott. Den vigt, konungen fäste vid denna fråga, visade sig äfven deraf, att då densamma den 20 Maj förekom på riddarhuset, fyra riksråd der infunno sig för att, enligt Gustaf Adolfs af Gustaf III upplifvade riddarhusordning, bevista öfverläggningen och meddela nödiga upplysningar.

En liflig diskussion uppstod, hvarunder i synnerhet Fersen och Frietzcky uppträdde såsom förslagets motståndare, emedan passevolans-afgiften vore en ny bevillning, då de skyldigheter, den skulle motsvara, ej voro i knektekontrakten bestämda, samt den hvarken vore behöflig, enär erfarenheten visat, att Carl XI:s indelningsverk fullt uppfylt ändamålet i afseende å härens rörlighet och att rotarne icke underlåtit att frivilligt lemna sina soldater nödigt underhåll, och ej heller önskvärd, emedan den skulle rubba det goda förhållandet mellan rotebonden och soldaten, då den förre genom den bestämda årliga afgiften skulle anse sig frikallad från hvarje bidrag till soldaten under inträffade tillfälliga olycksfall för denne eller till hans hustru och barn under hans frånvaro i rikets tjenst, samt soldaten likaledes finna sig frikallad från all tacksamhetskänsla eller tjenstvillighet mot sin rotebonde. Å andra sidan visade öfversten för Södermanlands regemente, generallöjtnanten Gustaf Adolf von Siegroth, generalmajoren Filip von Platen och riksrådet Carl Sparre, att passevolans-inrättningen vore nödvändig, för att gifva hären större rörlighet, emedan denna ej borde göras beroende af roteböndernes benägenhet att förse sina soldater med fri skjuts eller icke, samt att den vore icke mindre fördelaktig för rotarne än för truppen, emedan det dittills iakttagna förhållandet, långt ifrån att framkalla en välvillig sinnesstämning mellan rotehållaren och soldaten, tvärtom föranledt en mängd prejerier af den senare mot den förre, så att årliga kostnaden för roten vanligen uppgått till 14 à 15 plåtar i stället för de i konungens proposition utsatta 11, hvarföre ock flera härad ingått
på att lemna 15 plåtar för att vara befriade från dessa skyldigheter, hvarvid tillika borde tagas i betraktande olägenheten för bonden att genom skjutsningen hindras från angelägna hemgöromål, utan att för denna tidspillan erhålla någon ersättning.

Ehuru sålunda skälen för passevolans-afgiften voro vida öfvervägande de, som anfördes mot densamma, och ehuru den påtagligen var lika mycket till rotehållarnes som till kronans fördel, blef den likväl af adeln afslagen med 109 röster mot 54 inom första klassen, med 92 mot 49 i andra och med 227 mot 69 i tredje, hvilket visar huru stor oppositionens öfvervigt var i alla tre klasserna.

Preste- och borgare-stånden biföllo det kungliga förslaget, det förra ståndet med 31 röster mot 14, det senare med 60 mot 34; men af bondeståndet blef det förkastadt med 133 röster mot 21, hvarigenom frågan var förfallen.

Nästa vigtiga fråga var bevillningen. Konungen hade i trontalet förklarat sig nöjd med den gamla. Motståndspartiet åter åberopade landets oförmåga att bära de dryga skatterna. När frågan förekom på riddarhuset, uppträdde Wadenstjerna, Frietzcky och Fersen åter såsom oppositionens ledare och föreslogo, att den gamla bevillningen skulle nedsättas med en procent och utgå endast under fyra år. General Platen fäste uppmärksamhet derpå, att bestämmandet af en bevillning på fyra års tid skulle föranleda sammankallande af en riksdag efter denna tids förlopp, och att förmå konungen att i en viss, kanske för riket menlig tid kalla ständerna tillhopa, torde så mycket mindre vara gagneligt, som derigenom de för riket äfventyrliga förhållanden torde kunna inträffa, hvilka under den föregående partitiden visat sig vara för detsamma så vådliga. Äfven landtmarskalken anmärkte, att en bevillning under vissa år egde, vid dåvarande förhållanden, inflytelse icke blott på statsverket och försvarsanstalterna, utan äfven på landets politiska ställning, enär »våra grannar eller hemliga fiender, som hade sig riksdagsterminen bekant, derigenom egde ett tillfälle att, oss till skada, taga allehanda mesurer och jemväl blanda sig i våra inhemska göromål». Han fann den pågående riksdagen vara ett bevis af konungens förtroende till rikets ständer och dess håg att sammankalla dem, ty hade konungen icke behagat utskrifva riksdag, så hade den förra bevillningen allt stadigt fortfarit. Dertill kom, att en konung kunde tillgripa andra medel för att skaffa sig tillgångar, som blefve för landet tyngre att vidkännas. Då dessa föreställningar ingenting uträttade, hemstälde landtmarskalken, om icke adeln behagade tillåta, att han finge göra proposition på sex års bevillning, men detta vägrades äfven. Han gjorde då den begärda framställningen om bevillning under fyra år, med en procents afdrag, »hvilket besvarades med ett starkt ja», såsom det heter i riddarhusprotokollet.

I borgareståndet anmärktes, att den af adeln föreslagna ena procentens afdrag vore såsom lindring betraktad alltför obetydligt och att
dess uträknande skulle gifva vederbörande embetsmän mera arbete, än hela lindringen vore värd. Den tycktes vara tillkommen endast för att visa ständernas makt mot konungen, men kunde hafva till följd, att han visade den tillbaka mot ständerna. Äfven anmärktes, att det vore föga öfverensstämmande med borgareståndets värdighet att blindvis och utan närmare pröfning följa adelns tanke; men icke desto mindre biföll ståndet adelns förslag med 75 röster mot 13, hvilken utgång syntes så mycket mera oväntad, som borgareståndet kort förut betygat konungen sin underdåniga tacksamhet för hans visa omsorger om svenska handelns betryggande och befordrande under kriget mellan England och de af Frankrike understödda amerikanska fristaterna, hvarvid ståndet försäkrat, att »våra nöjda ansigten, våra glada tårar bestyrka den sanning, att eders kongl. maj:t icke förer sin milda spira öfver ett otacksamt folk»!

Äfven presteståndet instämde i adelns beslut. I bondeståndet yttrade Jon Nilsson från Kronobergs län, att landet vore i »ett så fattigt och uselt tillstånd,  att det icke i mannaminne sådant varit, och i många år försämrats mer och mer, samt icke annat kunnat vara än i aftagande, då man betraktar de svåra följder, som öfvergått det, hvartill bränvinsförbuden och svåra plikter varit mest bidragande». Att de svåra missväxtåren varit egentliga orsaken till den rådande nöden och att denna visst icke förbättrats, utan otvifvelaktigt förvärrats genom medgifven husbehofsbränning, fann talaren för godt att förtiga. Deremot påstod han enda räddningen vara, om en hvar lefde sparsamt och man upphörde med »så många baler och komedier, som nu i verlden öfverflöda och göra oss allt fattigare och fattigare, och penningen reser utomlands». Ståndet förenade sig enhälligt i adelns beslut.

Tvänne bland de vigtigaste af konungens förslag hade sålunda fallit, innan den kinkigaste frågan af alla, den angående en förändring i bränvinslagstiftningen, förekom hos ständerna. Missnöjet med kronobrännerierna hade visat sig vara i ständigt tilltagande, och konungen sjelf var icke den minst missbelåtne, hvarföre han ock ville nedlägga dem, dock utan att frigifva husbehofsbränningen, såsom både den mest sädesödande och äfven i sedligt hänseende mest förderfliga, emedan genom densamma icke blott bönder och torpare, utan äfven ryttare, soldater och båtsmän skulle blifva berättigade att hafva hvar sin bränvinspanna och få rusdrycken ständigt till hands för sig, hustru och barn. Då således konungen ville låta kronobrännerierna upphöra, men icke frigifva husbehofsbränningen, och anbud om förpaktning af kronans bränvinsbränningsrättighet ej erhållits, måste en fjerde utväg försökas, och konungen trodde sig ha funnit den genom att föreslå bondeståndet inrättandet af sockenbrännerier. I hvarje större socken eller, der belägenheten sådant medgåfve, för två eller tre socknar tillsammans skulle ett bränneri inrättas antingen för kronans räkning eller genom öfverenskommelse med socknarnas egna inbyggare, från hvilket
allmogen för hvarje tunna spanmål skulle få hemta 12 kannor bränvin och så mycket drank, som plägade falla efter en tunna spanmåls förbränning, hvaremot samtliga kronobrännerierna skulle indragas.

Förslaget vann intet afseende hos ständerna. I bondeståndet yttrades, att inrättandet af sockenbrännerierna kunde hafva en farlig inverkan på sederna, emedan ungdom och tjenstehjon kunde genom en lätt tillgång på bränvin förledas till fylleri; men man trodde, att om ständerna åtoge sig en emot inkomsten af kronobrännerierna svarande bevillning, skulle konungen åter medgifva husbehofsbränning, hvilken låg ståndet mest om hjertat, men hvarigenom fyllerilasten otvifvelaktigt skulle blifvit ojemförligt mera befordrad än genom de föreslagna sockenbrännerierna. I de öfriga stånden tyckes denna fråga icke föranledt någon öfverläggning.

Statsutskottet tillstyrkte en årlig afgift af 18 tunnor guld, motsvarande ungefär 1,200,000 kronor i nuvarande mynt, för friheten att bränna, och konungen lät tillkännagifva, att han ville ingå häruppå, dock under vilkor att ingen bestämd tid utsattes för denna bevillnings utgående, emedan hvad han framför allt befarade var att tvingas sammankalla ständerna, när han sjelf ej fann sådant lämpligt.

<i>Fersen</i> tillstyrkte emellertid den föreslagna bränvinsbevillningen af 18 tunnor guld för en viss tid, högst 8 år; men landtmarskalken förklarade sig ej kunna göra annan framställning, än om ståndet ville medgifva bevillning på obestämd tid, hvilket besvarades med allmänt <i>nej,</i> då Fersen föreslog, att frågan skulle blifva hvilande till nästa riksdag, hvarvid Frietzcky tillade, att, i fall de öfriga stånden ingingo på ständig bevillning, skulle frälset derifrån undantagas, hvilket ock blef adelns beslut.

Preste- och borgarestånden biföllo bränvinsbevillningen på obestämd tid, men bondeståndet beviljade densamma endast för 8 år. När detta tillkännagafs hos adeln, yttrade Frietzcky: »I betraktande af den skada, kronobrännerierna göra landet, samt den nytta, som tillflyter landtmannen genom husbehofsbränningen, skulle jag gerna önska att kunna biträda det ärbara bondeståndet, men som landtmarskalken förklarat, att ingen anledning vore hoppas, det kongl. maj:t skulle göra ändring i sina uppgifna vilkor, så är vägen för oss stängd», hvarföre han tillstyrkte, att en deputation genast måtte till bondeståndet afsändas, som förklarade, »huru högt och uppriktigt adeln ömmade för bondeståndets belägenhet». Såsom man finner, gaf bränvinsfrågan oppositionen inom adeln ett ypperligt tillfälle att stämma bondeståndet fördelaktigt för adeln och motvilligt mot konungen. Också när konungen kort derefter erbjöd allmogen arrende af kronans bränvinsbränningsrättighet, emot afgift till staten, förbjödo »patrioterne», med Fersen och Frietzcky i spetsen, sina bönder att ingå derpå, »emedan de ej ville bidraga till ett sådant landsförderf som bränvinsbränning». Bränvinstillverkning mot afgift till staten var således ett landsförderf, men
medgifvandet af fri husbehofsbränning var ett sätt att söka bevara staten från dess förderf! Denna frågas hela behandling vittnar, att den af motståndspartiet inom adeln begagnades såsom ett verksamt medel att hos bondeståndet och allmogen väcka missnöje med konungen och regeringssättet, och att benämningen »patrioter», som tillades Fersen, Frietzky och andra, tillhörande samma parti, och hvilken de länge fått behålla, var temligen oförtjent. Snarare synes den bort tilläggas konungen och dem, som förde hans talan, emedan hans och deras bemödanden tydligen gingo ut på att minska superiet, allenast kronan försäkrades om en inkomst, som för dess behof blifvit oundgänglig.

Konungen vägrade emellertid att mottaga den honom för åtta års tid erbjudna bränvinsbevillning, emedan den utsatta bestämda tiden för dess utgörande åter innebar ett från motståndspartiet inom adeln utgånget försök att tvinga honom till riksdags utlysande vid en tidpunkt, som kunde på förhand beräknas, men som möjligen kunde vara både för honom och riket oläglig. Hvarje sådant försök ansåg han så mycket vådligare, som denna riksdags erfarenhet visat, huru, äfven under det lugnaste tidskifte och ehuru riksdagskallelsen öfverraskat hans motståndare, när de minst väntade den, de likväl så snart hunno ordna sin styrka inom de särskilda stånden, att äfven hans för riket mest gagneliga förslag blefvo förkastade.

Han visade för öfrigt, att det icke var ensamt ömtåligheten om sin makt, som förmådde honom att afböja detta försök, ty i andra hänseenden, hvilka han ej ansåg lika vådliga äfven för riket, var han mera eftergifvande. Så hade han redan vid början af riksdagen, såsom förut är nämndt, medgifvit, att tre stånds beslut fingo gälla såsom rikets ständers och att, när två stånd stannade mot två, frågan vore förfallen, i stället att konungen, enligt 1617 års riksdagsordning, egde besluta såsom honom godt syntes, när stånden stannat i skiljaktiga meningar. Så medgaf han äfven, på adelns begäran, en annan eftergift af sin myndighet. Adeln lade synnerlig vigt på att § 2 i regeringsformen, som innehöll, att konungen egde »ingen förderfva till lif och ära, lem och välfärd, utan han lagligen förvunnen och dömder är», skulle så förstås, att ordet »välfärd» äfven innebar innehafvande embete och tjenst, så att ingen embets- eller tjensteman, vare sig af militär-, civil- eller ecklesiastik-staten, finge utan laga ransakning och dom vid behörig domstol från embete eller tjenst afsättas, med undantag allenast af de i regeringsformen särskildt stadgade förtroendetjenster. Konungen lät genom landtmarskalken gifva adeln tillkänna, att hans egen uppfattning af detta grundlagsstadgandes rätta förstånd öfverensstämde med adelns. I anledning häraf föreslog Fersen, att landtmarskalken och talmännen skulle uppvakta konungen, »för att betyga vår underdåniga erkänsla för dess nådiga förklarande och benägenhet att afhjelpa vårt bekymmer», och förklaringen om grundlagsparagrafens rätta förstånd infördes sedermera i riksdagsbeslutet. Rätta halten af adelns tacksamhet visade sig för öfrigt genom dess beslut i bränvinsfrågan
samma dag, som konungens förklaring af det nyssnämnda grundlagsstadgandet blef adeln meddeladt; samt genom den mer och mer bestämda opposition, som med skydd af denna förklaring sedermera drefs af de talrika embets- och tjenstemännen inom adeln.

Äfven andra af konungen vid denna riksdag gjorda framställningar rönte icke mera framgång, än hans förslag i passevolans-, bevillnings- och bränvinsfrågorna. Vid 1778 års riksdag hade ständerna bifallit konungens förslag, att straffen för ogift qvinna, som föder barn, måtte mildras till förekommande af barnamord, och konungen föreslog nu afskaffandet af dödsstraff för detta sistnämnda brott. Lagutskottet afstyrkte detta förslag, och det blef icke allenast af ständerna afslaget, utan presteståndet yrkade tillika i ståndets enskilda besvär upphäfvandet af den 1778 medgifna mildringen. I sitt svar härå efter riksdagens slut utvecklade konungen sina skäl mot en sådan återgång och yttrade bland annat: »Icke visar erfarenheten att igenom det förra bestraffningssättet, som presteståndet vill hafva återstäldt, barnamord i större eller mindre mån upphört, men väl att en häfdad qvinna ansett barnet för sin olycka och våld på ett menlöst lif för sin räddning. Hvad för medel är då öfrigt annat än att genom en lindrigare medfart föra henne på den tanke, att hon är mor; att komma både henne och barn till undsättning, då den bäst behöfves; att upprätta från ett begånget fel, men ej störta henne för hela sin lifstid i olycka och nöd eller i förtviflan, som slutas med förspillning af tvänne lif, det ena oskyldigt, det andra brottsligt. Inrättningar för barnens underhåll och uppfostran, som tillika blifvit påtänkta, hafva redan visat sin verkan, der de kommit i gång. En författning, som uppå sådana grunder är byggd, tål ingen ändring, äfven så litet som dessa kunna motsägas.» Häri hade konungen onekligen rätt och visade sig i denna fråga stå i upplysning och humanitet vida öfver presteståndet, som likväl just häri bort föregå de öfriga stånden.

Ett konungens förslag att, till förekommande af svenska bondeståndets försvagande genom den vidt utsträckta hemmansklyfningen, en fast, men lindrig, grund till hemmanens värdering vid arfskiften måtte stadgas, så att äldste sonen eller, då söner ej funnes, äldsta dottern eller, i saknad af efterlefvande barn, närmaste laglige arfvingen, som vid arfskiftet ville och kunde hemmanet tillträda, alltid vore framför dess syskon och anhöriga dertill berättigad, emot en efter den stadgade värderingsgrunden lämpad lösen — blef likaledes af lagutskottet afstyrkt och af ständerna afslaget.

Ett af konungen begärdt understöd till Falu bergslags upphjelpande afslogs, under förebärande att bankens säkerhet ej medgaf tillgångar dertill, och lika liten framgång hade ett af konungen till bankoutskottet framstäldt förslag, att banken måtte åtaga sig ombesörjandet af årliga räntornas betalning å en lifstids ränte-inrättning, hvilken han ämnade tillvägabringa med en fond af en million rdr specie, för att bereda de af rikets inbyggare, hvilka önskade hellre försäkra sig om
en viss förökad årlig inkomst, än att lemna en betydligare qvarlåtenskap, tillfälle härtill. En sådan inrättning var ock en af de utvägar, hvarpå konungen varit betänkt, för att kunna flytta en del af rikets utländska skuld inom detsamma och derigenom äfven få motsvarande del af räntan å denna skuld att stanna inom landet.

I denna framställning till bankoutskottet gaf konungen äfven tillkänna, att han, då kronan sedan sista riksdagen af hvarjehanda tillstötta händelser fått vidkännas en ansenlig minskning i sina påräknade inkomster, funnit sig nödsakad upptaga nya utrikes lån till bestridande af kostnaderna för landets understöd med spanmål, för svenska sjöfartens beskyddande under sista sjökriget samt för en nödvändig förbättring af rikets försvarsverk till lands och sjös; men man finner icke att banko-utskottet, hvars förhandlingar, så väl som statsutskottets, enligt dåvarande riksdagsbruk höllos hemliga, gjort någon anmälan till ständerna hvarken om denna rikets ökade skuldsättning eller om konungens förslag om ett slags inländskt fondsystem. Statsutskottet yttrade visserligen sin missbelåtenhet öfver att ej hafva erhållit någon uppgift från riksgäldskontoret om användningen af den till riksskuldens afbetalande anvisade fond, eller i statskontoret derom hafva kunnat få någon upplysning; men sedan utskottets ordförande erinrat, att regeringsformen ingenstädes ålade utskottet någon granskning af riksgäldskontorets förvaltning, inskränkte sig utskottet till att hos ständerna anmäla, det utskottet af meddelade handlingar inhemtat, att rikets ingälder blifvit till rikets behof anslagna; att ovanligt stora och betydande utgifter blifvit gjorda, i synnerhet till flottans och försvarsverkets upprätthållande, men att, det oaktadt, ingen statsbrist förmärkts, hvari utskottet ansåg sig hafva »en fägnesam anledning att beprisa kongl. maj:ts visa omtanka».

För öfrigt besvärade sig adeln öfver att krigsbefälet denna gång ej, enligt vanligheten, blifvit kalladt till riksdagen och hemstälde, att vid ständernas blifvande sammankomster rättelse häri måtte ske, äfvensom ständerna anhöllo om upphäfvande af de senare inskränkningarna i tryckfriheten, samt om förbud mot monopolier och förpaktningar af borgerliga näringar. De båda sista framställningarna blefvo af konungen afslagna, och rörande krigsbefälets kallande till riksdagarne förklarade konungen sig vilja meddela sitt utslag i sammanhang med adelns öfriga besvär; men detta utslag blef aldrig gifvet, och från denna tid upphörde krigsbefälet att särskildt kallas till riksdagarne.

Obelåtenheten hade emellertid blifvit allt större så väl hos konungen som hos ständerna. Konungen beslöt med det första afsluta riksdagen, och å riddarhuset förekom det ena skarpa memorialet efter det andra. I ett sådant gjordes mycket allvarsamma anmärkningar mot missbruk af passevolansen i Finland, och i adelns beslut om afslag å passevolansen i allmänhet ifrågasattes giltigheten af åtskilliga kort före riksdagen af kronan ingångna passevolans-kontrakt för svenska regementen. I ett memorial af öfverste Georg Magnus Sprengtporten,
som innan årets slut gick i rysk tjenst, klagades, att folket i Finland skulle svultit ihjel och landet varit tomt och öde, utan Rysslands hjelp och biträde, samt att all säkerhet i egendom der försvunnit genom de af kammarkollegium år 1778 faststälda grunderna för det i Finland pågående storskifte, hvilket likväl var epokgörande för Finlands kultur.

Den 23 Juni upplöste konungen riksdagen, sedan den ej fullt två månader varit samlad, och i sitt afskedstal till ständerna gaf han ganska allvarsamt tillkänna sitt missnöje.

Till en af sina förtrogna, riksrådet Oxenstierna, yttrade ock konungen: »Huru olycklig är jag icke! Mitt folks kärlek är förlorad, ja, för alltid förlorad! Hvad har det blifvit af denna entusiasm, som omgaf mig öfver allt, detta förtroende, som utgjorde min lycka? Alla dessa hjertan, förr uppfylda af tillgifvenhet och kärlek, äro nu liksom af is; jag har ingenting mer att hoppas. Då man, såsom jag, varit älskad, så återvinner man aldrig hjertan, som sönderslitit så starka band.»

Allt vittnar, att han icke haft någon aning om den förändrade sinnesstämningen hos en stor del af svenska folket, och denna förändring grämde honom så mycket mera, som han varmt och uppriktigt älskade sitt folk och var fullt öfvertygad, attt han på bästa sätt verkade för Sveriges ära och lycka. Tager man ock i betraktande, att han mött ständerna med underrättelsen om bankens blomstrande tillstånd, realisationen befästad genom sju års erfarenhet, silfverfonden betydligt ökad, ett kreditiv på 50 tunnor guld orördt, odling, handel och näringar i framskridande, flottan till en stor del nybyggd, försvarsverket satt på en aktningsbjudande fot, svenska flaggan bragt till ett anseende, som den förut icke egt utom Östersjön, och Sverige återupprättadt från sitt politiska förnedringstillstånd samt ännu en gång deltagande i de europeiska stormakternas rådslag — och allt detta vunnet, utan att nya pålagor eller förhöjda skatter begärdes; så hade väl konungen fulla skäl att vänta sina framställningar mottagna på ett helt annat sätt än de blefvo. Med bestörtning fann han ständerna långt mera maktlystna än han anat, och i synnerhet smärtade det honom djupt att se adeln, hvilken han företrädesvis gynnat och i hvilken han trodde sig ega det pålitligaste stödet för sitt välde, nu stå i spetsen för motståndet, hvilket oroade honom så mycket mera, som han ej kände omfattningen af detta motståndspartis planer. Dessa hafva ock förblifvit en hemlighet. Troligen hafva motståndsmännen då ännu icke haft något bestämdt mål för sin verksamhet, utan åtnöjt sig att för tillfället sätta sig på tvären mot konungens förslag och göra sitt bästa för att öka missnöjet, lemnande åt omständigheterna hvad bruk deraf kunde göras. Det hade ock en rik näring i Gustaf III:s båda hufvudfel, hans flärdfullhet och hans bristande uppriktighet. Den förra kom honom att föra ett mera lysande hof, än som rätt öfverensstämde med Sveriges tillgångar, och att slösa stora summor på i ögonen fallande tillställningar, hvilka större delen af svenska folket betraktade såsom alltför flärdfulla, hvarföre man ock i allmänhet ansåg honom mera
slösande än i verkligheten var förhållandet. Den senare åter gjorde, att man ständigt misstrodde honom, och den förställningskonst, han i hög grad egde, blef för hans fiender ett kraftigt vapen emot honom, emedan de påstodo och för många lyckades göra troligt, att äfven hvad hos honom syntes berömvärdt var idel förställning, samt att man aldrig nog kunde mot honom vara på sin vakt. Verkliga anledningar till missnöje voro ock hans förstörda finanser och hans krigiska planer, hvilka möjligen kommit till en eller annans kännedom, så hemliga de än höllos.

Riksdagen 1786 var emellertid en vändpunkt i Gustaf III:s regering. Den skingrade de föreställningar han dittills hyst, att han var fortfarande i åtnjutande af den tillgifvenhet, som i början af hans regering från det ojemförliga flertalet af svenska folket kommit honom till del, och den öfvertygade honom, att han ej längre kunde regera <i>med</i> ständerna, hvarföre ock hans bemödanden från denna tid gingo ut på att regera utan ständer, likasom han länge regerat utan råd, hvilket i sjelfva verket fans endast till namnet.

Genast efter riksdagens slut företog konungen en resa till Carlskrona och derifrån till det i Skåne sammandragna lägret, der han mot tog kronprinsen af Danmark, och sedermera sjelf öfverreste till Seland, der han besåg ett danskt läger. Hösten, från medlet af Oktober till början af December, tillbragte konungen i Upsala, der han ofta afhörde föreläsningar och disputationer samt visade ett lifligt intresse för universitetet, hvars kansler han länge varit.

I November 1786 lemnade friherre <i>Johan Liljencrantz</i> förvaltningen af finanserna, som efter riksdagens slut blifvit ännu bekymmersammare än förut. Konungen, som länge varit sin egen minister för utrikesärendena, blef nu äfven sin egen finansminister och ville icke längre för deras förvaltning hafva en rådgifvare, utan endast ett verktyg, som ej tvekade att låna sitt namn till hans finansoperationer. Han fann ett sådant i förste stallmästaren hos hertig Carl, ledamoten af tull- och bränvinsdirektionerna, friherre <i>Erik Ruuth,</i> som nu utnämndes till statssekreterare för handels- och finansexpeditionen samt president i statskontoret, hvaremot Liljencrantz blef riksråd. Konungen förklarade ock nu uttryckligen, att »statssekreteraren aldrig för framtiden skulle vara skyldig att ansvara för annat än emottagna penningars redovisande i anseende till siffran, men ingalunda för sättet, huru de blifvit upptagna och använda».

Inom rådspersonalen skedde de följande åren åtskilliga förändringar, men de hade fortfarande föga andel i de egentliga regeringsärendena, hvilka mer och mer leddes af konungen personligen, med biträde af mera underordnade personer, såsom <i>Toll,</i> hvilken, i November 1786 befordrad till generalmajor och förste generaladjutant, nu var den egentlige krigsministern, ehuru han icke var statssekreterare för krigsärendena, och två prester, <i>Olof Wallqvist,</i> domprost och sedan September 1787 biskop i Vexiö, samt <i>Carl Gustaf Nordin,</i> prost i Skellefteå, hvilka båda nu stodo högt i konungens förtroende.
</chapter>
<chapter name="Ryska och danska kriget, 1788.">
<h3>Ryska och danska kriget, 1788.</h3>
När Gustaf III 1786 sammankallade ständerna, voro utsigterna i allmänhet fredliga, men man kunde dock förutse snart förestående vigtiga förändringar i de europeiska förhållandena, i följd af dels Fredrik den stores motsedda afgång från den politiska skådeplatsen, der han spelat en så vigtig roll, hvilket ock inträffade den 17 Augusti 1786, då han efterträddes af sin brorson Fredrik Vilhelm II, dels Frankrikes mer och mer försvagade betydenhet, hvilken för Sverige var af synnerlig vigt. Förbundet mellan Frankrike och Sverige, som med få afbrott varat ända från Gustaf Adolfs tid, hade varit grundadt på det lyckliga förhållande, att båda staterna kunde betydligt gagna, men föga skada hvarandra. Förbundet med Sverige var ock en bestående grundsats i Frankrikes politiska system och hade öfverlefvat svenska makten i norden. Franska kabinettet hade under frihetstidens partistrider ståndaktigt understödt det härvarande ryskfiendtliga partiet och gifvit Gustaf III nödiga penningemedel för genomförande af hans statshvälfning samt sedermera genom frikostiga subsidier satt honom i stånd att förbättra försvarsverket och nyskapa flottan. Den fördel, Frankrike påräknade af detta kostsamma förbund, var att i norden ega en pålitlig bundsförvandt, som kunde sysselsätta Ryssland, i händelse Frankrike blefve föranlåtet att gripa till vapen för att mot Rysslands och Österrikes förenade stridskrafter skydda Turkiet och upprätthålla Frankrikes inflytande i Orienten. Frankrikes betydenhet var likväl nu i starkt aftagande, i följd af dess förstörda finanser och den alltmera växande jäsningen i dess inre. Dess deltagande i det amerikanska frihetskriget hade visserligen spridt en viss glans öfver de franska vapnen, men tillika ytterligare ökat oredan i dess finanser och väsentligt bidragit att sprida republikanska idéer i den föråldrade monarkien — ett förhållande, hvilket äfven Gustaf III förutsett och befarat, likasom han icke utan oro sett sin gamla bundsförvandts försvagande i allmänhet.

Å andra sidan voro Josef II och Katarina II fortfarande nära förbundna och återupptogo efter Fredrik den stores död med förnyad ifver sina planer mot turkiska riket. I början af året 1787 anträdde Katarina II sitt berömda triumftåg till Svarta hafvets stränder, der kejsar Josef mötte henne och der Turkiets delning troddes hafva mellan dem blifvit öfverenskommen. Båda makternas hållning var ock så fiendtlig mot turkarne, att desse sjelfve förklarade krig i Augusti 1787.

Vid underrättelsen härom återkom Gustaf III till sina krigsplaner, hvilka likväl nu icke voro riktade mot  Danmark, utan mot Ryssland, för hvars anfallande han sökte ingå förbund med Danmark. Svenske ambassadören i Köpenhamn Jakob Vilhelm Sprengtporten fick derföre i Oktober 1787 befallning att föreställa danska kabinettet, huru rätta
tidpunkten nu vore inne att återtaga en mera sjelfständig hållning mot Ryssland, och i början af November reste konungen sjelf till Köpenhamn för att söka förmå danske kronprinsen, som nu stod i spetsen för regeringen, att bryta förbundet med Ryssland och i stället ingå med Sveriges konung ett slägtförbund. Ett af konungen uppsatt utkast till ett sådant familjefördrag framlades af honom för grefve <i>Bernstorff,</i> hvilken, såsom förut är nämndt, sedan 1784 återfått ledningen af Danmarks utrikes angelägenheter; men då detta fördrag afsåg upprättandet af ett anfalls- och försvarsförbund mellan båda rikena utan några inskränkningar, samt en uttrycklig förklaring, att hvarje föregående eller blifvande fördrag, som stode i strid mot det nu ifrågavarande, vore ogiltigt, ville danska regeringen icke ingå derpå, emedan sådant skulle innebära en brytning af dess förut ingångna förbindelser med Ryssland. Deremot visade man sig beredvillig att ingå ett närmare förbund mellan de tre nordiska makterna, och Bernstorff sökte framhålla det ärofulla för konungen att befordra ett sådant nordiskt förbund. Dertill var åter Gustaf III ingalunda hågad, och hans försök i Köpenhamn hade sålunda misslyckats, men vid sin hemkomst framstälde han emellertid för rådet förhållandet mellan honom och Danmarks regent såsom synnerligen vänskapligt.<footnote>Jfr <i>Odhner</i> Gustaf III:s besök i Köpenhamn 1787, i Hist Tidskrift 1881. II: 161—194.</footnote>

Anledningarna till hans återväckta krigslystnad tyckas varit dels hans länge hysta sträfvanden efter krigarerykte, dels att bland krigskostnaderna kunna bortblanda sina egna förstörda finanser, som efter sista riksdagens slut blifvit ohjelpliga, så vida han icke skulle för deras ordnande anlita ständernas ädelmod, hvilket han ej ansåg förenligt med sin kungliga värdighet och dessutom, efter erfarenheten under riksdagen, befarade att göra förgäfves.

En af Gustaf III:s omgifning<footnote>Kammarherren grefve <i>Adolf Ludvig Hamilton</i> i sina »Anteckningar rörande Sverige».</footnote> har berättat, att, då konungen en dag syntes ovanligt nedstämd, hade hans gunstling Armfelt frågat honom om anledningen härtill och fått till svar: »Många skulder, penningebrist och ogena ständer, se der hvad som bekymrar mig». Armfelt hade då anmärkt, att tre utvägar funnes till dessa bekymmers häfvande: sträng hushållning, indragning och sparsamhet i allt — eller riksdag, med formlig afbön för skedda misstag i finanserna — eller krig, i hvars kostnadsförslag de förra utgifterna lätt kunde bortblandas. Lyckades kriget, så skulle ingen redovisning äskas af segervinnaren, intet understöd nekas honom; misslyckades det, stode afbön alltid öppen efteråt, »ständerna skulle knorra — men betala». Efter detta samtal skall konungen hafva beslutat sig för kriget, såsom den af de tre utvägarne, hvilken var mest efter hans sinne.

Äfven Wallqvist, som vid denna tid stod högt i konungens förtroende och borde vara väl underrättad
om förhållandena, har uppgifvit
de förstörda finanserna såsom den egentliga krigsanledningen. När Liljencrantz lemnade ledningen af finanserna, skola Armfelt och Schröderheim arbetat på att få kommerserådet friherre Josias Cederhielm till hans efterträdare, men Toll och hofstallmästaren Munck talat för Ruuth, hvilken ock, såsom här ofvan är nämndt, fick den lediga platsen. De förra önskade, att konungen skulle lefva för sina nöjen och få en finansminister, som kunde bereda tillgångar till desamma genom nya taxor, beviljandet af hvarjehanda monopolier och flera näringars förklarande för konungens ensak, hvarigenom nationen skulle beskattas, utan att behöfva tillfrågas om sitt bifall dertill. De senare åter ville, att man, på grund af äldre förbundsfördrag, skulle, med anledning af det utbrutna kriget mellan Ryssland och Turkiet, ställa sig på det senares sida och, mot betingande af turkiska subsidier, förklara Ryssland krig. På återvinnandet af våra förlorade östra provinser räknades med all säkerhet. Inkomsterna af dem skulle sedermera gifva en ökad ständig tillgång och turkarne skulle gifva så betydliga subsidier, att kriget snarare skulle gifva än kosta oss penningar. På inrikes ställningen skulle detta allt verka i så måtto, som konungen ej vidare skulle behöfva ständernas sammankallande för beskattningen: »en krönt hjelte, skulle han intaga först soldaten och sedan genom honom hela nationen, hvarefter några magnaters missnöjen alldeles skulle falla eller åtminstone blifva obetydliga.» Konungen hade emellertid ansett, att man borde samla ökad styrka för planens genomförande och i densamma indraga de makter, som med honom kunde hafva gemensamt intresse, att Ryssland försvagades. Hans resa till Köpenhamn under hösten 1787 hade afsett att inleda ett slägtförbund mellan svenska, danska och preussiska hofven, och från Köpenhamn ämnade han sig till Berlin i samma ändamål; men de svar, han i Köpenhamn erhöll genom grefve Bernstorff, voro icke nog bestämda, att han kunde fortsätta resan till Berlin. Underhandlingar öppnades emellertid både med preussiska, engelska och spanska hofven, genom hvilket sistnämnda de turkiska subsidierna skulle komma oss tillhanda. Äfven gjordes genom svenske ministern i Polen Lars von Engeström några försök att väcka polska nationalandan till aflyftande af det ryska oket. Toll var nu allena rådande i alla militära ärenden och hade stort inflytande äfven i öfriga. Den nye finansministern lofvade penningar till alla behof och ansågs derföre af konungen vara mycket bättre än sine företrädare.

Toll och Ruuth befaltes att den 13 Januari 1788 infinna sig på Haga för en vigtig öfverläggning. Sammankomsten begynte med en erinran af konungen om den obrottsliga tystnad, hvarmed rikets hemligheter borde bevaras, hvarefter konungen gjorde en kort framställning af de politiska förhållandena i Europa, påpekade otillräckligheten af förbundet med Frankrike, hvars inre tillstånd dagligen försämrades, såsom motvigt mot Ryssland, så vida detta fortfore att eftersträfva, om icke allmänt öfvervälde, åtminstone ett sådant inflytande, som med
tiden kunde blifva lika tryckande som till egenskap förhatligt. För att upprätthålla sitt lands sjelfständighet hade konungen derföre gjort lika kraftiga som lyckliga framställningar till danska hofvet, genom sitt sändebud i Konstantinopel hört sig före hos sultan angående en subsidietraktat med Sverige, samt anbefalt sin minister i London att väcka fråga om en subsidietraktat, hvarigenom 3 à 400,000 pund sterling skulle kunna erhållas. Konungen hade sig dessutom bekant, att ett stort missnöje herskade bland lifländarne, så att man af dem kunde vänta »de kraftigaste utsväfningar», om hopp gåfves om understöd. Under så gynsamma förhållanden hade konungen beslutat taga till förevändning det med Turkiet förut ingångna fördraget och, om de åsyftade subsidierna kunde erhållas, vid första vårdag anfalla Ryssland i hjertat af dess makt, nemligen sjelfva hufvudstaden.

Hvarken Toll eller Ruuth gjorde några invändningar. Toll ansåg, att hvad, som kunde fattas i beklädnad, skulle innan våren kunna anskaffas; beväringen vore i ordning, vakanserna inga utöfver vanliga förhållanden, o. s. v. Kostnaden ansåg han, om hela armén användes, stiga till en half tunna guld om dagen. Ruuth talte om 160,000 tunnor råg och korn i kronans magasin och ansåg det vara lätt att obemärkt anskaffa öfriga förnödenheter, hvarpå han erhöll befallning att inlemna betänkande öfver en handelstraktat med England, hvilken svenske ministern derstädes, Gustaf Adam von Nolcken, inberättat önskas af engelska ministèren, och tillika anbefaltes Toll i tysthet anskaffa hvad armén saknade samt utarbeta en detaljerad plan för det nu beslutade anfallet.

Denna plan framlades till konungens bepröfvande vid konseljens nästa sammanträde den 25 Januari. Tre vägar funnos för ett anfall på Petersburg. Den ena, utmed kusten af ryska Finland, stängdes genom Fredrikshamns och Viborgs fästningar, hvilkas belägrande och intagande skulle göra för långt uppehåll, äfvensom marschen utmed denna kust betydligt försvårades deraf, att inga förråd funnos i landet, utan alla förnödenheter måste medföras. Den andra vägen genom Lifland vore visserligen i så fall fördelaktigare, att få trupper och stort missnöje der funnes; men då planen ej vore att eröfra Lifland, utan tåga på Petersburg, mötte här likadana svårigheter som på finska sidan. Fästningen Narwa vore ock här samma hinder som Fredrikshamn och Viborg der. Den tredje af Toll tillstyrkta och af konungen antagna vägen för anfallet var en landstigning, så nära Petersburg som möjligt, hvarefter, under den förskräckelse och oordning, härigenom måste förorsakas, hufvudstaden och Kronstadt lätt skulle kunna tagas genom öfverrumpling eller bombardering. För den lyckliga utgången häraf räknade konungen också mycket på den revolution, som vid ett sådant tillfälle ofelbart skulle ske och »hvilken äfven lätt kunde underhjelpas», om man tog till skäl för sitt förehafvande den mot storfursten Paul, kejsarinnans son, begångna orättrådighet, att han, som vid faderns död bort blifva kejsare och, till myndig ålder kommen, öfvertaga regeringen,
likväl ännu alltid af sin moder utestängdes derifrån, hvilken orättvisa konungen föresatt sig att rätta och förhjelpa storfursten till sina rättigheter. Både Petersburgs och Kronstadts befolkning utgjordes ock till större delen af utländingar, hvilka ej voro mycket att påräkna vid försvaret. Äfven ansåg konungen möjligt att »till sitt intresse draga» kommendanten i Kronstadt och chefen för dervarande flotta, amiral Greigh, emedan denne var engelsman och konungen egde förbindelser med England.

Landstigningen borde, enligt Tolls förslag, ske vid Oranienbaum, då på denna södra sida vägen var afskuren endast af några små kanaler, men på den norra af Newas tre breda armar. Äfven konungen ansåg södra sidan lämpligast, med hänseende till dess »för krigsoperationer af naturen gynnade situation». Från Göteborg skulle en del af flottan utgå på en expedition mot Arkangel, medan hufvuddottan skulle öfverföra armén till den nu bestämda landstigningsplatsen; men då Ruuth framstälde nödvändigheten af att lemna någon af flottans högre befälhafvare del af krigsbeslutet och dertill föreslog öfveramiralen grefve Carl August Ehrensvärd, amiral Chapman eller öfverstelöjtnant Nordenskjöld, ville konungen ej fatta något beslut härom, utan uppdrog åt Ruuth att, »i förmån af den nu för handen varande statsreglering och den långvariga bekantskap han egde med öfverstelöjtnant Nordenskjöld, söka af honom utleta flottans tillstånd samt hvad tid åtgår till dess armerande». Deremot kunde Toll redan framlemna en förteckning på finska arméns styrka, som uppgafs till 17,573 man, hvaribland 14,576 »stridande» och 2,998 »flere ätande», en indelning, som äfven iakttogs i afseende å hvarje särskild kår. Denna styrka borde ökas med 8,438 man svenska trupper, utgörande de regementen som lättast kunde öfverföras till Finland.

För öfrigt aflemnade Toll en promemoria, innefattande flera betänkligheter mot att för tidigt och utan visshet om andra makters bistånd börja kriget. Dessa betänkligheter besvarades af konungen vid sammanträdet den 5 Februari. Danmarks neutralitet trodde han sig med säkerhet kunna påräkna, dels till följe af den traktat, som höll på att afslutas med England; dels på grund af danske kronprinsens »ära och redlighet» samt danska konseljens fruktan för ett krig, hvarigenom den dåvarande ministèren skulle förlora allt inflytande; dels emedan »en hastig och oväntad framgång, hvar som helst den vinnes, imponerar och återhåller de förslag, som kunde vara lätta nog att utföra».

Krigets utbrott hade Toll ansett böra uppskjutas till Juli månad, men ville då med sitt hufvud ansvara, att i allt hvad på honom berodde inga hinder skulle möta. Konungen anmärkte, att företagets framgång väsentligen berodde af, att fienden kunde öfverrumplas oberedd; men genom ett så långt uppskof skulle ryska regeringen sannolikt få kunskap om Sveriges underhandlingar med Danmark och England samt deraf gissa till Sveriges afsigt och kunna taga erforderliga mått och steg deremot. Dessutom skulle, om anfallet uppskötes ända
till fram i Juli, turkarne då möjligen redan hafva ingått fred och hela ryska makten kunna vändas mot den nya fienden. Med afseende hufvudsakligast å penningebristen nödgades dock konungen slutligen medgifva, att krigets öppnande fick uppskjutas till början af Juli.

Ruuth erinrade om nödvändigheten, att befallningen till öfveramiralen om flottans utrustning åtföljdes af minst 300,000 rdr, samt yttrade sin förmodan, att intet krig börjades, innan konungen egde full visshet om penningars erhållande och en del af dem redan hunnit anlända. Konungen sade sig då anse den engelska traktaten såsom redan afslutad; men då den ännu ej vore ratificerad, borde man ej afbryta förbindelserna med Frankrike. Dock borde subsidierna från detta land tillsvidare ej röras, »emedan Frankrike annars kunde få skäl att klaga öfver mindre redligt förhållande». Öfriga utrikes penningetillgångar åter finge Ruuth ju förr desto hellre indraga. Tillika öfverenskom man att, till undvikande af misstroende genom flottans utrustning, befallning skulle gifvas om utsändande af en öfningseskader vid första vårdag, samt att öfveramiralen egde vända sig till Ruuth i alla penningefrågor.

Vid nästa sammanträde den 20 Februari föredrog Toll en fullständigt utarbetad plan för de särskilda regementenas mötes- och embarkerings-platser, och konungen beslöt, att Sveaborg skulle derefter blifva allmänna mötesplatsen för både de svenska och de finska trupperna, af hvilka senare en afdelning skulle bryta in på ryska området från Savolaks samt en annan öfver Kymmene-elf tåga strandvägen mot Fredrikshamn och Viborg för att vilseleda ryssarne rörande rätta anfallspunkten.

Under tiden började underrättelserna från England, som dittills af konungen ansetts såsom säkraste stödet för hans planer, ej blifva så lofvande, som han väntat. Han minister i London G. A. von Nolcken berättade, att engelske ministern begynt undvika att med honom träda i konferens, sedan en rysk kurir ankommit till London, och anledningen troddes vara, att engelska regeringen icke ville, genom ett förtidigt anslutande till Sverige, framkalla en länge befarad trippel-allians mellan Frankrike, Österrike och Ryssland.

Af mera hugnelig beskaffenhet voro underrättelserna från Petersburg och Konstantinopel. Svenske ministern vid ryska hofvet, friherre Fredrik von Nolcken, berättade, att trupperna i och vid Petersburg utgjorde till siffran 10,800 man, efter hvilken uppgift kejsarinnan betalade, men i verkligheten endast 6,000. Från Konstantinopel skref svenske ministern Gerhard von Heidenstam, att turkiska regeringen icke drog i betänkande att lemna penningar, blott den svenska förbunde sig till formligt krig mot Ryssland samt att hindra ryska flottan från att lemna Östersjön. Båda vilkoren antogos, men å sin sida fordrade svenska regeringen 4 millioner piaster i årliga subsidier, så länge kriget varade, garanti för Sveriges besittningar samt förbindelse af sultan att icke afsluta särskild fred, att ett eller ett halft år efter krigets slut fortsätta utbetalningen af de 4 millionerna och derefter under 10 år en
million piaster årligen. För att hålla depeschen härom så mycket hemligare, blef den både författad och satt i chiffer af konungen sjelf. Tillika gaf han nu tillkänna »sitt oryggliga beslut» att äfven utan något förbund med England eller några subsidier från Frankrike bryta med Ryssland i kraft af förbundet med Turkiet.<footnote>Jfr <i>H. O. Wieselgren,</i> Hemliga krigskonseljen på Haga 1788, Helsingborg 1856.</footnote>

Det återstod nu blott att få ett antagligt skäl att begynna kriget. Konungen var af grundlagen förbjuden att börja ett anfallskrig, och bref från Nolcken visade, att kejsarinnan önskade ingenting högre än bibehållandet af freden med Sverige, hvilket äfven visade sig deraf, att hon lemnat sin gräns mot Finland så godt som utan försvar. Emellertid, då hon i Mars 1788 lät tillkännagifva, att hon ämnade sända en eskader till Medelhafvet för att användas mot turkarne, begagnades detta tillkännagifvande genast af konung Gustaf såsom anledning att anbefalla flottans utrustning för att skydda Carlskrona mot en befarad rysk öfverrumpling. Då några föga betydande trupprörelser vid samma tid egde rum vid rysk-finska gränsen och ryska galerflottan började utrustas för att skydda Petersburg och ryska kusterna vid Finska viken mot ett anfall från Sverige, hvarför man alltsedan Gustafs uppträdande i Köpenhamn under hösten 1787 i Ryssland börjat hysa någon farhåga, gjordes allt för att med de mest öfverdrifna skildringar af dessa rustningar sätta svenska allmänheten i oro för ett anfall från Ryssland. En major Morian sändes till Petersburg för att af Nolcken inhemta närmare upplysningar. De voro de mest lugnande, men icke desto mindre lät konungen den 22 Maj inför rådet uppläsa ett bref från Nolcken, hvari den lika öfverraskande som betänkliga och för öfrigt osanna nyheten meddelades, att ett läger af 20,000 man var sammandraget 17 werst från Petersburg, kosacker och tatarer kommenderade till gränsen, samt att han ej kunde svara för hvad kejsarinnan hade i sinnet mot Sverige. Härigenom uppskrämdes rådet, och dess samtlige ledamöter instämde i konungens åsigt om nödvändigheten att genom de skyndsammaste och kraftigaste åtgärder sätta oss i stånd att afvärja det hotande anfallet.

Redan samma afton affärdades ock order till trupperna i Finland att oförtöfvadt tåga mot gränsen samt till de svenska att draga till Stockholm. Skärgårdsflottorna i Sveaborg och Stockholm skulle  oförtöfvadt göras segelfärdiga och stora flottan väntade blott på befallning att afsegla från Carlskrona.

Ryktet om det förestående kriget började nu hastigt sprida sig. Det väckte, berättar Wallqvist, allmän häpnad och bestörtning. Dock voro de icke få, som misstrodde påståendet, att Ryssland var den anfallande. Man fann det högst osannolikt, att kejsarinnan, under brinnande krig mot turkarne och medan hennes bästa trupper voro dragna åt södra delarna af Ryssland, skulle vilja begynna krig mot Sverige.
Också medan man i Stockholm hörde allmänt talas om ryska rustningar vid finska gränsen, visste man i bref från Finland ingenting derom. Oppositionen var ock ej sysslolös. Den förklarade sig öppet mot krig utan ständernas sammankallande. Man talade om bristfälliga och dåliga anstalter till krigets utförande och spådde en olycklig utgång deraf. Officerare, som i alla länder pläga fägnas åt krig, voro här de förste, som skreko deremot, samt förforo under marscherna hårdt, nästan fiendtligt mot allmogen, som dessutom uppskrämdes genom rykten om förestående stora krigsgärder.    

Ryska härvarande sändebudet grefve Rasumoffsky, som länge haft förbindelser med de svenska oppositionsmännen, hördes ock nu förklara, att om blott armén i händelse af ett anfallskrig mot Ryssland vägrade lydnad, då ett sådant krig var olagligt, skulle konungen vara tvungen att sammankalla ständerna och spelet vore vunnet. Alltifrån rustningarnas början hade också Rasumoffsky offentligen förklarat för osant ryktet, att den i Kronstadt rustade flottan var ämnad till anfall mot Sverige, samt försäkrat, att den skulle afgå till Medelhafvet för att strida mot turkarne, och den 18 Juni tillstälde han grefve Oxenstierna, å kejsarinnans vägnar, en skriftlig förklaring för att ådagalägga hennes fredliga tänkesätt mot sina grannar och mot Sverige i synnerhet.

Deri förekommo bland annat följande uttryck: »Hennes kejserliga majestät tvekar ej heller att genom undertecknad låta för hans svenska majestäts ministère så väl som för alla af svenska nationen, som hafva någon del i förvaltningen, förklara, att hennes kejserliga majestät ej skulle kunna gifva dem ett tillförlitligare bevis på sina fredliga afsigter med hänseende till dem och på sitt intresse för bevarandet af deras lugn än genom att vid sitt kejserliga ord försäkra dem, att alla afsigter i motsatt riktning, hvilka man kunde tillägga henne, voro fullkomligt ogrundade.»

I dessa uttryck, hvari den ryske ministern vände sig till alla svenska embets- och tjenstemän med en försäkran, att de afsigter, »man» (konungen) tillskref kejsarinnan, voro osanna, fann konungen icke utan skäl en förolämpning mot sig och ett försök att reta svenska folket mot sin konung. Till alla främmande hof sändes den 23 Juni en förklaring, i hvilken konungen yttrade sitt missnöje öfver den af Rasumoffsky afgifna och tillika gaf tillkänna, att han ej längre ansåge denne såsom rysk minister vid sitt hof. Med detsamma aflät han ock till Rasumoffsky en not, innehållande, att konungen icke utan största förundran funnit i grefve Rasumoffskys förklaring af den 18 Juni, huru skilnad der gjordes mellan konungen och nationen, m. m., hvilket föranlät konungen att icke vidare anse honom såsom rysk ackrediterad minister. En veckas tid lemnades honom att besörja om sin resa till Petersburg, hvartill konungen besörjt transportfartyg, med alla beqvämligheter, som under resan kunde göra grefven nytta och nöje. Rasumoffsky ville emellertid ej foga sig häri, utan förklarade, att då han af kejsarinnan fått sitt ministerdiplom, väntade han ock endast af henne en befallning
om tiden för sin afresa. Det dröjde också till fram i Augusti, innan han ändtligen kunde förmås att lemna Sverige, och tilldragelserna i Finland kort efteråt vittnade, att han förstått väl använda sin förlängda vistelse härstädes.

Under tiden hade de svenska rustningarna både till lands och sjös blifvit med utomordentlig raskhet bedrifna, och stor var konungens åtrå att med sin här och sin starka, talrika flotta lemna Stockholm, der han ej längre kände någon trefnad, för att dit återkomma såsom segrare samt härigenom försona sig med sitt folk och vinna ny ära. Förgäfves uppmanade honom hans verklige vänner att gifva sig en för rustningarnas fullbordande nödvändig tid samt afbida de engelska och turkiska subsidie-traktaternas afslutande och ryska flottans afsegling till Medelhafvet, då ingenting skulle hindra Petersburgs intagande. Så länge ville och kunde konungen ej dröja, emedan han väl visste, att om han ej hindrade ryska flottans afsegling ur Östersjön, hade han inga subsidier att hoppas från Turkiet, hvarpå tillgångarna för krigets förande väsentligt berodde. Han hoppades ock att under ryska hufvudstadens dåvarande blottstälda belägenhet kunna äfven utan svärdslag erhålla hvilka fredsvilkor han än fordrade. Också ökades hans otålighet med hvarje dag, och ehuru ännu mycket återstod i rustningarna, synnerligast för landthären, samt hvarken från England eller Turkiet någon visshet om subsidier erhållits, beslöt konungen börja kriget, så snart någon antaglig förevändning kunde fås att beskylla ryssarne för att vara de anfallande. Redan häri visade sig emellertid huru ofördelaktigt det förhållande, hvari Gustaf III stod till sitt folk och som genom kriget skulle förbättras, ända från dess början inverkade på detta. Hade Gustaf III haft fria händer att börja kriget i det ögonblick, då sådant kunde ske med största fördel, så hade det, så orättvist och oklokt det än i sig sjelft var, sannolikt åtminstone begynt med en lysande framgång; men då han, för att icke framkalla alltför rättmätiga anmärkningar af oppositionen, måste undvika att synas föra ett anfallskrig, försummades bästa tidpunkten för hans företag, och följden häraf dröjde icke att visa sig.

Den 9 Juni utlopp från Carlskrona, under storamiralen hertig Carls öfverbefäl, en flotta af 12 linieskepp, 5 fregatter och 3 smärre fartyg, med omkring 4,000 man om bord. Den hade order att kryssa sig upp mot Finska viken och skulle, om den mötte ryska skepp eller eskadrar, väl söka reta dem till anfall, men icke sjelf begynna ett sådant. Uppehållen af motvind, kom flottan först den 22 Juni till Dagerort, der den mötte en rysk eskader af 3 linieskepp och 4 fregatter under konteramiralen van Dessen, som till Medelhafvet skulle föra allehanda förråd för den större ryska flotta, hvilken nu utrustades i Kronstadt. Så snart denna eskader blef synlig, sände storamiralen fregatten Thetis att fordra salut för svenska flaggan, och med detsamma ordnade sig den svenska flottan till strid, då Dessen, efter en rådplägning med sina officerare, fann för godt att efterkomma uppmaningen och gaf den fordrade
saluten med 15 skott, hvilka från svenska amiralskeppet besvarades med 8. När sålunda den ryske befälhafvaren underkastade sig denna förödmjukelse hellre än att börja en strid, kunde icke heller hertigen, bunden af sina order, företaga en sådan, utan måste, ehuru med djup harm, låta det säkra bytet gå sig ur händerna, hvilket sedermera icke var utan inverkan på krigets förande, synnerligast som den ryska eskadern nu icke fortsatte sin segling till Medelhafvet, utan stannade i det mot Ryssland vänskapliga Danmarks farvatten.

Under tiden hade, genom Tolls outtröttliga ansträngningar, 15 bataljoner fotfolk och 5 sqvadroner rytteri, tillsammans något öfver 9,000 man, mellan den 12 och 22 Juni inträffat i Stockholm och inskeppats på den svenska eskadern af arméns flotta, hvilken räknade 28 galerer, 28 galer-espingar, 28 kanonslupar och ett rekognoscerings-fartyg, med tillsammans omkring 3,000 mans besättning.

Med denna styrka afgick konungen på jakten Amphion från Skeppsbron i Stockholm den 23 Juni. Han hade utsatt denna dag för sin afresa, emedan det var på den som Gustaf Adolf lemnade Stockholm, för att begynna det ärorika tyska kriget, och Gustaf III hoppades att i det krig, han nu begynte, vinna lika ära. Före sin afresa sammankallade han rådet och tog afsked af dess medlemmar. Till regeringens förande under konungens frånvaro utsågos riksdrotsen grefve <i>Carl Axel Wachtmeister</i> samt riksråden grefve <i>Joachim Beckfriis,</i> friherre <i>Carl Sparre,</i> friherre <i>Fredrik Sparre,</i> grefve <i>Carl Bonde</i> och grefve <i>Carl Wilhelm von Düben.</i> Det militära befälet i Stockholm uppdrogs åt öfversten och vice guvernören hos kronprinsen friherre <i>Carl Adam Wachtmeister.</i> Till riksrådet grefve Dübens efterträdare såsom president i kammar-revisionen utnämndes förste hofstallmästaren, landshöfdingen i Uplands län friherre <i>Adolf Fredrik Munck.</i> En ny militärisk ordensgrad inrättades, kallad riddare-graden af svärdsordens stora kors, hvilken endast kunde utdelas för bedrifter under krig.

Den 30 Juni ankom konungen till Korpo ström, der han fick kännedom om flottornas möte vid Dagerort och insåg genast det stora misstag han begått i att förbjuda hertigen ett anfall mot ryska fartyg. Han gaf honom ock nu helt andra order, i följd hvaraf öfversten grefve Clas Wachtmeister med 3 linieskepp och 2 fregatter utsändes på kryssning i Finska viken. Han skulle »befalla alla ryska örlogsskepp och fregatter att ej nalkas svenska kusterna eller ur viken afgå. Det fartyg, som en sådan befallning ej åtlydde, skulle förhindras med all makt, på sätt som vederborde, angripandes dem såsom fiender och deras förmätenhet näpsa. Skulle ryska flottan vara den svenska öfverlägsen, engagerades ingen affär, utan observerades endast dess rörelse».

Den 1 Juli passerade konungen med stora flottan Hangö udd och dagen derpå inträffade han i Helsingfors, der de sedermera efter hand på skärgårdsflottan anländande trupperna utskeppades. Generallöjtnanten grefve <i>Fredrik Posse</i> var vid denna tid generalbefälhafvare i Finland. Under honom förde generalmajoren <i>Carl Gustaf Armfelt</i> befälet
öfver de finska trupper, som samlades vid södra gränsen mot Ryssland. Öfver en kustafdelning fick konungens gunstling, öfversten friherre <i>Gustaf Maurits Armfelt,</i> befälet samt öfversten friherre <i>Berndt Johan Hastfehr</i> öfver trupperna i Savolaks vid ryska gränsen längre i norr. Öfversten <i>Peter Bernhard Piper</i> var generalintendent för de finska trupperna; öfversten <i>Michael Anckarsvärd</i> förde befälet öfver skärgårdsflottans finska eskader, öfversten <i>Ulrik Gottlieb Ehrenbill</i> öfver den svenska samt generallöjtnanten <i>Gustaf Adolf von Siegroth</i> öfver de från Sverige öfverförda trupperna. Under hertig Carl förde amiralen grefve <i>Anton Johan Wrangel</i> befälet öfver flottan.

Redan den 22 Maj hade befallning afgått till generalbefälhafvaren grefve Posse, att samla de finska regementena på sina mötesplatser, hålla vargeringen färdig till uppbrott, sätta tross och utredning i marschfärdigt skick, göra fält- och belägringsartilleriet färdiga, utrusta arméns flotta, sätta Sveaborg och Svartholm i försvarstillstånd, förstärka Svartholms garnison samt samla förråd af proviant och furage. Allt detta var likväl lättare att befalla än att verkställa, synnerligast som befallningen åtföljdes af endast 15,000 rdr och tillgången å proviant och furage var högst ringa. Man gjorde emellertid sitt bästa; men i Finland, der man icke hade någon aning om fiendtligheter från rysk sida, väckte dessa krigiska åtgärder stor oro. Rykten började sprida sig, att konungen ämnade göra sig enväldig och missnöjet med rustningarna ökades i samma mån bristen på de vigtigaste förnödenheter för krigets förande blef uppenbar.

De finska trupperna samlades emellertid å de utsatta mötesplatserna och utgjorde tillsammans en styrka af nära 12,000 man, hvaraf omkring 9,000 voro fotfolk, 2,250 rytteri och 700 artillerister, hvartill dessutom kom något öfver 4,000 man vargering. Hufvudstyrkan samlades på åtskilliga punkter i södra Finland, men Savolaksbrigaden, som den 11 Juni var samlad vid St. Michel, skulle först komma i beröring med fienden. Denna brigads befälhafvare, öfverste Hastfehr, var invigd i konungens anfallsplaner och hade fått befallning att gå anfallsvis till väga, så snart ryssarne gåfvo ringaste anledning dertill. En temligen allmänt spridd berättelse är äfven, att Hastfehr skulle blifvit ålagd att låta några till kosacker utklädde svenskar göra ett infall från ryska på svenska området, »påtända någon af de derintill närmast belägna byar, utöfva våld och brand, men icke mord»<footnote>Se »Hemliga handlingar hörande till Sveriges historia efter Gustaf III:s anträde till regeringen. Stockholm 1821». I: 203, der den föregifna ordern finnes anförd.</footnote>, hvilket infall derefter skulle af konungen anföras såsom krigsorsak. Hela berättelsen förefaller likväl alltför osannolik att förtjena något slags förtroende eller att man kan anvisa den någon annan plats än bland de många dikter, som af Gustaf III:s fiender blifvit utspridda till hans förklenande. Det är för öfrigt tydligt, att om konungen redan den 11 Maj, då denna order skall blifvit utfärdad, dragit försorg om ett förklädt ryskt infall, som
skulle göras till krigsorsak, så hade han ej behöft i början af Juni ålägga hertig Carl att icke börja något anfall mot ryska flottan eller i ett förtroligt bref till gunstlingen Armfelt af den 4 Juni föreskrifva följande, i sådant fall alldeles öfverflödiga försigtighetsmått: »Undvik framför allt, att det första skottet lossas på vår sida. Danskarne förblifva stilla, om de blott kunna säga, att det är Ryssland, som börjat fiendtligheterna. Om begge flottorna mötas, så är det förmodligen genom dem, som kriget skall begynna.»

Det var också ej något förklädt eller verkligt infall af ryska trupper, som slutligen togs till krigsorsak, utan ryska trupprörelser i riktning åt finska gränsen, der en fältvakt var utstäld. Tydligen voro dessa rörelser med en ringa styrka endast en rekognoscering; men då några skott lossades, hvilka af fältvakten besvarades, hvarefter ryssarne skyndsamt aflägsnade sig, gjordes af denna obetydliga tilldragelse så mycket väsen som möjligt. Skottvexlingen, som inträffade klockan 1 på morgonen den 27 Juni, inrapporterades genast till Helsingfors, och Hastfehr beredde sig nu till ett anfall mot Nyslott. I tre afdelningar af tillsammans omkring 1,300 man anryckte den svenska styrkan mot Nyslott, der alla afdelningarna sammanträffade den 2 Juli klockan 2 på morgonen; men när fästningen nu skulle stormas, visade sig, att man glömt — stormstegar! Man uppfordrade emellertid kommendanten att gifva sig, men han vägrade, och då beslöts att förvandla belägringen till blokad, under förhoppning att den svaga garnisonen af endast två jägarekompanier snart skulle uthungras. Fästningen instängdes på alla sidor, men det svenska artilleriet var alltför svagt att göra någon större skada och att uthungra garnisonen lyckades ej heller. Så fortsattes blokaden i sju veckor utan att leda till något resultat, hvarefter den upphäfdes. Det första svenska företaget i det med så stora förhoppningar begynta kriget hade sålunda varit föga lofvande.

Tydligt var emellertid, att krigets framgång hufvudsakligen berodde af den skyndsamhet, hvarmed företagen till lands och sjös kunde bedrifvas; ty hvad som skulle göras, borde ske innan ryssarne hunno förstärka sig. Vid Petersburg skola nemligen denna tid ej stått mer än omkring 14,000 man, af hvilka en stor del ej var stridbar, och i hela Viborgs län skall ryska styrkan ej öfverstigit 5,000 man, hvaremot Gustaf III kunde föra mot fienden 18,000 man finska trupper, vargeringen och besättningen å finska eskadern af skärgårdsflottan häri inberäknade, samt 11,000 man svenska trupper, som öfverförts å svenska skärgårdsflottan, och 10,000 som anländt med örlogsflottan, besättningarna å båda dock häri inberäknade. Dessutom afgick den 3 Juli från Carlskrona en eskader af 3 linieskepp och 2 fregatter, med 2,300 man trupper ombord samt med omkring 2,000 mans besättning, och slutligen var äfven Vesterbottens regemente, omkring 1,000 man, i marsch till Helsingfors, så att hela styrkan uppgick till omkring 44,000 man, hvaribland något öfver 12,000 man sjöfolk och återstoden landtrupper. De i Sverige qvarvarande trupperna uppgingo till högst 14,000
man, hvaraf öfver halfva antalet rytteri. I Pomern stodo omkring 4,000 man.

Den styrka, hvaröfver Gustaf III nu hade att förfoga, var sålunda betydligt större än den, hvarmed Gustaf Adolf, Carl Gustaf och Carl XII började sina ärorika fälttåg; men det visade sig snart, att hvarken dess härförare kunde jemföras med sina store föregångare eller andan, synnerligast hos befälet, var sådan, som då gjorde de svenska krigarne så ryktbara och så oöfvervinneliga.

Redan i Helsingfors fann konungen tonen bland officerarne icke på långt när sådan han väntat. Det missnöje, som bland dem försports redan vid uppbrottsordernas mottagande, ökades i samma mån de hunno samlas. De ansågo i allmänhet konungen hafva begynt ett anfallskrig, hvartill grundlagen icke gaf honom rättighet, och redan nu började ett rykte spridas, att de ryssar som oroat de finska förposterna i Savolaks, varit förklädda svenskar. Många tviflade ock, att konungen på allvar ämnade begynna ett krig, utan trodde krigsrustningarna endast vara en förevändning för att samla hären, hvilken han trodde vara sig tillgifven, och med dess bistånd få tillökning i sin makt, samt att han gjorde allvar af kriget först när han fann armén icke gynna hans maktutvidgningsplaner.

Det dröjde dock ej länge, innan man måste finna sig öfvertygad, att konungen ämnade föra kriget på fullt allvar. Så snart han, vid ankomsten till Helsingfors den 2 Juli, fick underrättelse om tilldragelserna i Savolaks, förklarade han ryssarne hafva brutit freden samt i följd häraf kriget börjadt. Hans sändebud i Petersburg fick befallning att föreställa kejsarinnan, huru konungen, oaktadt alla de skäl, han hade att beklaga sig, vore färdig att bibehålla freden, om hon ville antaga hans bemedling mellan sig och sultan samt återgifva åt Krim dess sjelfständighet; återställa åt Sverige den del af Finland, som genom freden i Åbo 1743 blifvit till Ryssland afträdd; ersätta alla konungens omkostnader för fälttåget och på ett exemplariskt sätt straffa grefve Rasumoffsky för hans förgripliga uppförande under sin beskickning. Dessa vilkor blefvo, såsom man lätt kunde förutse, icke antagna, utan besvarades af kejsarinnan den 11 Juli med en ganska skarp förklaring, hvari konungens politik allt ifrån hans tillträde till regeringen skildrades med mycket mörka färger. Tillika underrättades svenske ministern i Petersburg Fredrik von Nolcken, att kejsarinnan icke längre erkände honom såsom sådan, utan att han egde afresa inom en vecka.

På denna kejsarinnans förklaring följde en ny från konungen af den 21 Juli, hvaruti han utförligt anförde allt hvad han haft att beklaga sig öfver Ryssland; framstälde så öfvertygande han kunde sina egna fredliga afsigter och huru dessa blifvit störda genom ryska sändebudets bemödanden att rubba Sveriges inre lugn, samt sökte visa, att Ryssland äfven häri gaf ett nytt prof på den förstoringsanda, som verkat Polens fall, underkufvat Krim och gjort Kurland nästan till en rysk provins.

I dessa Gustaf III:s besvär öfver den ryska politiken låg onekligen mycken sanning; men då han sjelf några år förut ifrigt efterfikat kejsarinnans vänskap, för att få tillfälle att taga Norge från Danmark; då han gjort sitt bästa att underblåsa norrmännens missnöje med danska styrelsen och då han nu, vid sitt anryckande mot Petersburg, ämnade uppvigla storfursten mot sin moder och ryska folket mot dess herskarinna, så hade han väl föga skäl att hos en annan makt klandra den slingriga politik, som han i så hög grad sjelf följde.

Under dessa strider med pennan hade emellertid farligare strider mellan båda makterna redan förefallit eller blifvit förberedda. Framgången af konungens företag måste väsentligen bero derpå, att svenska fottan kunde slå den ryska eller instänga densamma i Kronstadt, hvarigenom den tillämnade landstigningen i Ingermanland skulle möjliggöras. Härtill skulle användas större delen af de vid Helsingfors och Sveaborg samlade trupperna; den mindre delen och i synnerhet de finska regementena skulle strandvägen inrycka i Ryssland.

Den skyndsamhet i rörelserna, som var af så afgörande vigt för hela krigets utgång, blef då föga iakttagen. Den 4 Juli utlopp ryska flottan från Kronstadt och först den 6 gick den svenska från Hangö in i Finska viken. Den 7 underrättade konungen hertig Carl, att kriget utbrutit och befalte honom så skyndsamt som möjligt uppsöka den fiendtliga flottan; men hertigen gjorde sig icke brådtom. Sedan Wachtmeister den 8 Juli vid Vargö tagit två ryska fregatter, lemnade hertigen 9 linieskepp ute på hafvet utanför Mjölö redd, utsatta för ryska flottans anfall, samt gick med återstoden till Sveaborg, för att afvakta en från Sverige väntad förstärkning, som äfven anlände den 11, hvarefter svenska stora flottan utgjordes af 15 linieskepp, 11 fregatter och 3 rekognosceringsfartyg.

Konungen, som, i afvaktan på sammandrabbningen mellan svenska och ryska flottorna, den 9 Juli gjort en resa till ryska gränsen, hvarifrån han återvände till Helsingfors den 12, blef högeligen förbittrad att finna hertigen med flottan ännu der. Ett ganska allvarsamt samtal egde rum dem emellan och den 14 Juli afgick ändtligen hertigen med svenska flottan. Den 17 Juli möttes utanför ön Hogland ryska flottan under en gammal erfaren engelsk sjömans amiral <i>Greighs</i> befäl. Den bestod af ett skepp om 108 kanoner, 8 om 74, 8 om 66, samt 8 fregatter med från 28 till 36 kanoner, och 8 mindre fartyg. Den svenska åter utgjordes af 4 skepp om 68 kanoner och 11 om 60, samt af en fregatt om 44 kanoner, 4 om 40 och 2 om 32 kanoner, jemte 4 mindre krigsfartyg med från 16 till 24 kanoner. Tillsammans hade ryska flottan 1,452 och den svenska 1,286 kanoner. Den förra räknade således 166 kanoner flera än den senare och var äfven gynnad af vinden, så att dess linie lätt
formerades, hvaremot detta å svenska sidan skedde med stor svårighet. Med sin stora tredäckare, som
förde 40 kanoner mer än någon af de svenska skeppen, styrde den ryske amiralen, åtföljd af ett annat ryskt skepp om 74 kanoner, rakt på
hertigens amiralskepp och besköt det från tvänne sidor. Skeppen Wasa, Äran och Fäderneslandet skyndade till amiralskeppets undsättning, men i detsamma blef chefen på Wasa, grefve Baltsar Horn, så väl som sekonden, svårt blesserade, och då löjtnant Lagerstråle nu mottog befälet, sade till honom hans döende chef: »Du skall svara mig inför Gud, om du stryker flagg!» Flaggan ströks också icke, utan i förening med de öfriga skeppen räddade Wasa amiralskeppet. Der hade det under striden gått ganska hett till, och hertigen hade ådagalagt ett beundransvärdt lugn. Han stod hela tiden på däcket och hörde kulorna hvina kring öronen. Kajuttaket, invid hvilket han stod, bortsopades af en kula och en karl, som stod på post två alnar bakom hertigen, föll genomborrad af en annan rysk kanonkula. Ett ryskt linieskepp om 74 kanoner med 783 mans besättning måste gifva sig och fem andra ledo betydliga skador. Å svenska sidan blef dock äfven ett skepp om 68 kanoner med 560 mans besättning tvunget att stryka efter ett ihärdigt motstånd och en betydlig förlust i döde och sårade. På det hela tycktes emellertid svenska flottan hafva öfverhanden, men en inträffande stiltje hindrade den att fullfölja sin framgång. Striden hade fortgått från kl. half 4 till kl. 10 på aftonen, utan att blifva afgörande på någondera sidan; men båda flottorna hade derunder lidit ansenligt. Den svenska hade fått 130 man döda och 334 sårade. Den ryska förlusten uppgafs till omkring 1,000 man i döde och sårade, och ett af de ryska skeppen skall hafva sjunkit efter striden.

Så slutade slaget vid <i>Hogland,</i> hvilket, utan att medföra någon afgörande fördel, likväl var för svenska flottan ganska hedrande, emedan striden utkämpats emot en till kanonantal betydligt öfverlägsen fiende under en berömd anförare och flere erfarne engelske officerare för öfrigt till ledare. Ryska flottan återvände till granskapet af Kronstadt för att reparera, och den svenska seglade dagen efter striden till Sveaborg, så väl för att bota lidna skador som för att förse sig med ökad ammunition, att ersätta den bortskjutna.

Den 19 Juli ankom konungen till Helsingfors och visade de från striden återvändande de största hedersbetygelser. De från fienden eröfrade flaggor och vimplar fördes af flottans officerare i högtidlig procession till kyrkan i Helsingfors, der <sp>te deum</sp> afsjöngs under salut från hela flottan. Sedermera fördes troféerna till stadens stora torg, der konungen höll ett uppmuntrande tal till de församlade krigarne och tillkännagaf, att alla officerarne af flottan befordrades en grad, hvarjemte storamiralen och de, som varit honom närmast i befälet, dubbades till riddare af svärdsordens stora kors.

Emellertid, om striden ock varit för svenska flottan ganska hedrande, visade den emellertid, att denna flotta ej hade den öfvervigt, som var nödvändig för att kunna landsätta armén på Ingermanländska kusten, hvarföre också den dittills följda krigsplanen måste öfvergifvas och en ny uppgöras, med betydligt inskränktare ändamål. Detta insåg konungen genast, men framstälde emellertid för sina krigare slaget
vid Hogland såsom en lysande seger, öfver hvilken en stor tacksägelsegudstjenst hölls.

Härefter måste således hufvudoperationerna ske till lands, men om sättet och tiden derför voro meningarna delade. Konungens adjutant friherre Otto Wrede uppgaf en plan till Fredrikshamns intagande, dit hela svenska armén skulle aftåga. Denna plan vann konungens bifall och armén fick derföre order att genast uppbryta, hvarjemte general Siegeroth på en afdelning af skärgårdsflottan under öfverste Anckarsvärds befäl skulle med 6,000 man landstiga utanför Fredrikshamn, för att, i förening med generalmajor Carl Gustaf Armfelt och öfversten Gustaf Maurits Armfelts afdelningar, från landsidan, omringa och beskjuta fästningen. Toll hade nu fallit i onåd, hufvudsakligen genom gunstlingen Gustaf Maurits Armfelts bemödanden, hvilken påstod det allmänt rådande missnöjet i hären vara hufvudsakligen riktadt mot Toll, som ansågs för krigets egentlige upphofsman. När konungen åter lemnade Helsingfors den 24 Juli, fick Toll befallning att stanna der för att hafva inseende öfver arméns proviantering m. m. och från denna tid var Toll aflägsnad ur konungens ynnest, der Armfelt steg allt högre, hvilket ombyte af gunstling icke var någon vinst hvarken för konungen eller hans rike.

Händelser inträffade ock snart nog, som visade huru behöfligt det för konungen hade varit att vid sin sida ega en man med Tolls kraftiga beslutsamhet. Missnöjet inom armén, hvilket konungen försummat att, enligt Tolls råd, i dess början med allvar qväsa, tilltog mer och mer. Man klagade högljudt öfver krigets orättmätighet, såsom börjadt utan ständernas hörande; öfver de eländiga förberedelserna, till följd hvaraf man länge led brist både på föda och krigsmateriel; öfver krigsplanernas osammanhang och ombytlighet, hvilka ock för det mesta föreslogos af de unga män, som omgåfvo konungen samt utträngt de äldre och mera erfarne, o. s. v. Två öfverstar, en stor mängd subalternofficerare, nästan hela officerskåren vid Södermanlands och vid Dal-regementet samt äfven flere underofficerare begärde afsked, och många af de öfriga hotade att ej gå längre än till gränsen.

Konungens sinnesstämning under sådana förhållanden var nära förtviflan. Han klagade för Oxenstierna, att mot honom bildades en öppen sammansvärjning. De otaliga afskedstagningarna vittnade om andan inom armén. Han ansåg 1786 års riksdag såsom källan till de nuvarande bekymren, yttrade sin saknad af den tid, då han ännu var älskad af ett tacksamt folk, och sin djupa oro vid tanken på hvad som förestod, då han utan vänner inom sitt rike, utan stöd af andra makter, öfverlemnad åt sig sjelf mot en fruktansvärd fiende och sina egna undersåtar, hade ingenting annat än sitt eget mod att sätta deremot. »Jag går att försöka vapnens lycka», tillade han slutligen; »kanhända skall jag derunder finna slutet på min bana».

Oxenstierna lade honom på hjertat att icke blottställa sin person, utan besinna, att han hade en regeringsform att upprätthålla, hvilken
med hans död skulle gå öfver ända, en son i späd ålder utan försvar och ett rike, hvilket, sönderslitet i sitt inre, sammanhölls endast af konungen. Han borde således icke för utförandet af någon krigisk bragd äfventyra att se det stora verk förstöras, som gjort honom odödlig.

Dessa föreställningar tycktes göra djupt intryck på konungen, men de gåfvo honom ingen ledning att reda sig ur den vådliga belägenhet, hvari han genom sin obetänksamma krigs- och ärelystnad försatt sig. Tydligen hade han icke förestält sig att i adeln och militären, hvilka han företrädesvis gynnat, finna hätska motståndare just då han gaf dem tillfälle till krigisk utmärkelse, hvilken han ansåg böra mer än något annat vara för svenska ädlingar och krigare lockande och hvarigenom han trodde sig kunna fästa dem närmare vid sin person och förmå dem att glömma de förra riksdagsmisshälligheterna. Det visade sig likväl, att riksdagsstriderna under frihetstiden så öfvervägande lågo i svenska adelns håg, att den hade föga sinne för andra strider.

Under sådana förhållanden kunde ingenting företagas mot fienden. Några strider hade emellertid förefallit, som visat, att modet hos de svenska och finska krigarne icke under den långvariga freden blifvit försvagadt. Gustaf Maurits Armfelt hade den 11 Juli med sin afdelning gått öfver Kymmene elf, öfverrumplat och tillfångatagit den ryska gränsposteringen vid Stora Abborfors samt den 12 Juli framryckt till Pyttis-passet, hvarifrån han den 13 och 14 fortsatt marschen till Högfors, der han fann bron uppbränd och måste stanna till den 17, då han fick bron åter iståndsatt och på aftonen gick öfver elfven samt framkom den 18 till Summa, 2/3 mil från Fredrikshamn. Samma dag på e. m. rekognoscerade Armfelt med några officerare Fredrikshamns fästning, hvarvid han öfverfölls af ett ryskt jägarkompani och var nära att blifva fången. Följande natten utryckte 960 man ryssar ur Fredrikshamn för att öfverrumpla Armfelts afdelning af ungefär samma styrka, men blefvo efter tre timmars strid tillbakaslagne, hvarefter de vid Abborfors qvarlemnade kanonerna afhemtades och vid Summa stäldes i batteri för att deltaga i Fredrikshamns beskjutning.

Under tiden hade en rysk styrka från Villmanstrand framryckt mot St. Michel för att förstöra dervarande magasin och göra en diversion till förmån för det nu af Hastfehr belägrade Nyslott. Den 21 Juli tidigt på morgonen anfölls öfverstelöjtnant Ehrenroth af en vida öfverlägsen rysk styrka vid Kärnäkoski-sundet och kämpade i 3 1/2 timmars tid modigt mot öfvermakten, men måste slutligen draga sig tillbaka. Ryssarne hade dock lidit sådan förlust, att de ej förföljde de vikande finnarne, utan lemnade sundet, som åter besattes af Ehrenroth.

Det beslutade anfallet mot Fredrikshamn skulle nu verkställas, och den 24 Juli lemnade konungen Helsingfors för att begifva sig till Hussula, der generalmajoren Carl Gustaf Armfelt, gunstlingens farbroder, stod med sin afdelning och dit konungen ankom den 28. Då han här fann missnöjet om möjligt ännu starkare än i Helsingfors, synes han blifvit så öfverväldigad deraf, att han tycktes lemna allt vind
för våg. Det visade sig tydligt nog, att han icke var född till fältherre, att han saknade den snabba beslutsamhet och kraft i faran, som besegrar hvarje motstånd. Hans lifliga inbillning förstorade ytterligare de redan i sig sjelfva ganska stora svårigheterna af hans ställning. Han syntes dessa dagar alldeles förändrad, iakttog flera timmar en oafbruten tystnad och syntes så trött vid lifvet, att man af honom fruktade något förtvifladt beslut.

Den 29 Juli afreste Siegroth och Anckarsvärd till högqvarteret i Hussula, för att med konungen träffa närmare aftal om anfallet mot Fredrikshamn. Kusten mellan Fredrikshamn och Viborg bestämdes till landstigningsplats för de på skärgårdsflottan inskeppade trupperna, och anfallet mot fästningen skulle ske samtidigt från båda sidorna. Stunden för anfallet blef dock ej bestämd, utan troligen ville konungen afvakta Siegroths rapport om landstigningen och om timman, då han kunde framkomma till fästningen för att från sin sida dit framrycka. Företaget måste dock vara fullbordadt innan den 4 Augusti, ty för längre tid hade man ej proviant för de vid Hussula samlade trupperna, och äfven för trupperna å skärgårdsflottan medfördes lifsmedel blott för en kortare tid. Någon belägring kunde således ej komma i fråga, så mycket mindre som belägringsartilleriet var qvarlemnadt i Helsingfors, utan om fästningen skulle tagas, måste det ske medelst öfverrumpling och stormning. Trupper dertill hade man tillräckligt, ty Siegroths afdelning, som skulle afgå på den under Anckarsvärds befäl stälda skärgårdsflottan, utgjorde omkring 8,700 man, konungens och generalmajor C. G. Armfelts 3,600 man och öfverste G. M. Armfelts ungefär 2,000, eller tillsammans något öfver 14,000 man, hvarförutom 2,000 man voro afdelade längs gränsen samt generallöjtnanten Johan August Meijerfelt, som efter generalen Fredrik Posse erhållit befälet öfver en del af finska hären, stod med 3,800 man vid Forsby, hvarifrån han lätt kunde förena sig med de öfriga finska stridskrafterna. Deremot utgjorde besättningen i Fredrikshamn icke fullt 3,000 man, men ryske generalen Michelsen sades vara med 6,000 man i anryckande från Viborg och 4,000 ryssar dessutom från Villmanstrand.

Den 1 Augusti afgick Anckarsvärd med skärgårdsflottan, och samma dag kom det länge närda missnöjet inom hären till öppet utbrott i högqvarteret vid Hussula. Vid soluppgången började soldaterne vid Åbo läns och Björneborgs regementen utan befälets order slå ned sina tält för att aftåga till Anjala. De klagade öfver dålig föda och sträng tjenstgöring samt hade tydligen blifvit i hemlighet bearbetade af de missnöjda inom officerskåren. Befälet lyckades dock få dem att vänta några timmar till dess deras önskningar blifvit anmälda för konungen, hos hvilken ock öfverstarne för dessa båda regementen, Johan Henrik Hästesko och Sebastian von Otter, samt Robert Montgomery, chef för Nylands dragonregemente, begärde och erhöllo företräde, så snart han uppstigit. De sökte förmå konungen att inställa det beslutade anfallet, och då han ej ville lyssna till deras föreställningar, förklarade de, att
de omöjligen kunde svara för soldaternes lydnad, hvarom konungen kunde göra sig förvissad, om han sjelf frågade dem. Hästesko skall härvid visat sig ifrigast och gått ända derhän att fatta tag i konungen och varna honom att icke gå för långt, ty ett enda felsteg kunde komma honom att förlora sin krona. Man hade ock försökt öfvertala soldaterna att vägra lydnad, i fall konungen skulle tillfråga dem, och man hade för öfrigt allmänt utspridt i lägret, att konungen »med de röda klackarne» var en svag herre, som skulle fälla modet vid första skymt af verklig fara. Konungen lät likväl ej skrämma sig, utan befalte, att de missnöjda regementena skulle uppställas i lägret, steg till häst, red ut till dem och höll till soldaterne ett tal, hvari han erinrade dern, huru modigt deras förfäder fäktat under hans, och frågade dem, om de ville följa honom i lif och död, hvartill de svarade ja, och då han derefter drog värjan och sade: »Denna värja drager jag emot fienderna för fäderneslandets väl och för att hämnas de oförrätter, våra fiender oss gjort: ären I trogne, så svärjen mig vid den Gud, som ser min rättfärdiga sak, att I ej öfvergifven mig, så länge jag förer detta svärd emot fienden», svuro soldaterne att ej öfvergifva konungen. Denne vände sig derefter till öfverstarne och yttrade: »Nu sen I, att soldaten har god vilja. Gör han ej sin pligt, så är det edert fel.» Det var dock lätt att förutse, huru föga kunde uträttas med en här, som af sitt eget befäl uppviglades till olydnad och ovilja att gå fienden till mötes.

Afskedstagandet inom officerskåren fortfor emellertid, så att öfver 180 officerare på detta sätt lemnade hären, just som den var färdig att rycka mot fienden, utan att låta någon känsla af heder afhålla sig från ett steg, som man väl minst bort vänta af svenska krigare och hvilket åtminstone Gustaf III, som alltid tänkte högt om svenska folket och särskildt om svenska adeln, hvilken denna mängd afskedstagande officerare till största delen tillhörde, omöjligen kunnat föreställa sig. När afskedstagandet begynte, hade Toll tillstyrkt konungen att inför regementet, uppstäldt till parad, kassera den dithörande officer, som visade sig ega nog liten hederskänsla att lemna sin plats, när det gälde att gå mot fienden; men konungen hade ej vågat taga ett sådant steg, emedan det kunnat leda till en brytning, som hotade hans personliga frihet.

Han hade emellertid nu försökt sitt välde öfver soldaterne och funnit dem villigare än befälet, hvarföre han beslöt fortsätta anfallet mot Fredrikshamn, öfvertygad, att om det komme till verklig strid, äfven officerarne ej skulle svika sin pligt. Den 3 Augusti landsteg general Siegroth med omkring 6,000 man på östra sidan om Fredrikshamn, dit en afdelning af skärgårdsflottan under öfverste Anckarsvärds befäl fört honom och hans trupper. En annan afdelning af skärgårdsflottan, under öfverstelöjtnant Magnus Rosén von Rosenstein låg redan utanför Fredrikshamn. Artilleriet, bestående af 32 kanoner med 48 ammunitionskärror, drogs, sedan det blifvit landsatt, af manskapet en
fjerdedels mil genom en bergig skogstrakt, innan det kom på landsvägen. Kl. 7 på aftonen var hela utskeppningen slutad och allt i full ordning. Förtrupperne stodo högst en half mil från staden och en obetydlig förpost-träffning hölls, då Siegroth helt oförmodadt erhöll konungens order, att, »som den på vestra sidan tillärnade attack från Hussula och Summa icke kunde verkställas, så egde generallöjtnanten frihet att äfven inställa attacken på östra sidan och att reembarkera trupperne, om han så ansåg nödigt». Återtåg blef då beslutadt, och kl. 11 f. m. följande dag voro alla trupperna åter om bord.

Aftonen förut kl. mellan 10 och 11 hade trupperna vid Hussula äfven fått order att utrycka, men strax derefter kommo nya order, att de skulle hålla sig stilla. G. M. Armfelt åter hade, enligt den uppgjorda anfallsplanen, med sin afdelning framträngt från Summa; men då han hela natten förgäfves väntat, att konungens afdelning skulle framrycka från Hussula, vände han om till Summa, der han kort derefter fick konungens befallning att retirera till Högfors. Den 4 Augusti infann sig äfven konungen, med en mindre del af sin styrka, i Summa, hvarifrån han, med dessa och Armfelts trupper, den 5 Augusti fortsatte återtåget till Högfors och Kymmenegård, bakom Kymmene-elfs östra mynning, der han tills vidare stannade, medan större delen af den finska styrkan, som vid Hussula utgjort konungens afdelning, dragit sig till Liikala.

Så slutade anfallet mot Fredrikshamn, som skulle ytterligare öka den glans, svenska vapnen vunnit genom striden vid Hogland, samt grunda konungens fältherrerykte, men som i stället, genom bristande samband och beslutsamhet i rörelserna, gaf alltför öfvertygande bevis, att han åtminstone då ännu icke kunde vinna någon utmärkelse som härförare. Kännedomen om sinnesstämningen inom hären och osäkerheten att, om det komme till allvarsam strid, kunna räkna på densamma var väl ock en hufvudsaklig anledning, hvarföre Gustaf ej vid detta tillfälle ådagalade den beslutsamhet, han vid flera andra visat ej fattas honom.

Det med så stora förhoppningar började kriget hade sålunda nu blifvit allt annat än lofvande, och ännu bekymmersammare blef ställningen genom de underrättelser, som kommo från flottan.

Redan kort efter slaget vid Hogland hade en betänklig sinnesstämning yppat sig äfven å flottan. Konungen hade der öfverallt funnit hinder och undflykter vid verkställigheten af sina planer. Hans befallning, att flottan åter skulle löpa ut för att understödja landthärens rörelser, möttes af invändningar, att man för oundvikliga reparationer saknade timmermän, förnödenheter och redskap, som först måste hemtas från Carlskrona. Med skäl anmärkte han, att behöflige handtverkare och redskap bort medföras, då flottan gick till sjös, samt förklarade sitt missnöje öfver befälets försummelse i denna del; men nu yrkade man, att då ryska flottan efter sjöstriden anlupit Kronstadt för att reparera, kunde ock den svenska återvända till Carlskrona, för
att der iståndsättas och sedan komma tillbaka att möta den ryska i Finska viken — hvilket yrkande dock af konungen med förtrytelse afvisades, hvarefter han lemnade Sveaborg med misstroende till amiralitetet.

Den 25 Juli utsände hertig Carl från Sveaborg en eskader af 3 linieskepp och 4 fregatter för att gifva akt på ryska flottan; men den 6 Augusti öfverraskades denna eskader under tjocka af ryska flottan och kunde endast med stor svårighet fly undan till Sveaborg, hvarvid ett linieskepp stötte på grund och föll i fiendens händer. Ryska flottan, som nu blifvit förstärkt, så att den räknade 29 större och mindre krigsfartyg, lade sig derefter mellan Porkala udde och Reval samt blokerade sålunda den svenska i Sveaborg, hvarigenom svenska och finska härens förbindelse med Sverige sjöledes blef afskuren. Kort derefter inlopp äfven underrättelse, att en rysk eskader af ett linieskepp samt några fregatter och smärre fartyg anländt till Hangö udd, der gjort landstigning, bränt ett par byar samt alldeles spärrat inomskärs-leden till Sverige, på hvilken alla krigsförnödenheter skulle föras från Sverige till hären.

Till råga på allt detta erfor man nu äfven från Köpenhamn, att ett fredsbrott från Danmarks sida, på rysk anstiftan, förestod. Konungens ställning blef härigenom ännu mer förtviflad. Också yrkade nu hans omgifning på fred med Ryssland och ständernas sammankallande; men härtill ville konungen ej beqväma sig. »Att <i>söka</i> fred, vore att öfverhölja sig med skam», utropade han, då Anckarsvärd gjorde framställning härom, och då han förnyade denna framställning å flera kårers vägnar, svarade konungen: »Jag ämnar hvarken begära fred eller vända mig till ständerna, af hvilka jag har intet att hoppas. Jag ser väl, att jag är öfvergifven af hela verlden, men jag skall ej begå sjelfmord på min egen ära, och jag skall stanna qvar der allena, till och med om hela armén öfvergåfve mig.» Ett krigsråd sammankallades emellertid i Kymmenegård den 7 Augusti, der man förklarade fälttåget förfeladt, i anseende till de yppade betydliga bristerna i arméns materiel och öfriga förnödenheter samt örlogsflottans instängande i Sveaborgs hamn. Tillika beslöts, att skärgårdsflottan, som efter landstigningen bortom Fredrikshamn dragit sig tillbaka till Svensksund, 1/2 mil utanför Kymmenegård, borde afgå till Svartholm och Borgå. Generalmajoren C. G. Armfelt fick befallning att från Liikala draga till Anjala, samt hertig Carl att vara betänkt på svenska kusternas försvar, i fall, såsom man fruktade, ryska flottan der skulle göra försök att plundra.

Till följd af dessa befallningar uppbröt finska hären under <i>C. G. Armfelt</i> den 9 Augusti på eftermiddagen från Liikala, gick öfver Anjala bro och slog på aftonen läger inom svenska området. Denna här räknade nu omkring 4,000 man. Vid Kymmenegård och Högfors stodo svenska trupper, ungefär 4,500 man under <i>konungens</i> befäl; vid Forsby likaledes svenska trupper under generallöjtnant <i>J. A. Meijerfelt,</i> något öfver 2,000 man, och vid Borgå omkring 5,000 man äfven svenska
trupper under <i>G. A. von Siegroth.</i> En afdelning af skärgårdsflottan gick den 8 Augusti till Svartholm och den öfriga delen anlände den 11 till Borgå, der Siegroths styrka landsattes, hvarefter galererna gingo till Sveaborg, sedan en eskader under öfverstelöjtnant Victor von Stedingks befäl blifvit sänd till Hangö udd, der han väl icke lyckades drifva undan den ryska eskadern, men dock så till vida återstälde inomskärs-förbindelsen, att krigsförnödenheter och lifsmedel kunde på denna led föras till Sveaborg, sedan de först en god sträcka blifvit forslade landvägen.

Under tiden hade det länge jäsande missnöjet inom finska hären, hvilket vid Hussula framträdt såsom ett myteri, som dock snart stillades genom konungens personliga inflytande på manskapet, kommit till ett vida mera hotande utbrott. Det var länge förberedt, och deltagarne deri hade icke alla samma syften, ehuru de för tillfället förenade sig om ett gemensamt yrkande af snart slut på kriget.

Åren 1783 och 1784, då Gustaf III var som ifrigast sysselsatt med planen att skilja Norge från Danmark, uppgjordes i hemligt samråd med ryske ministern i Stockholm en plan att skilja Finland från Sverige. Den egentliga upphofsmannen till denna plan var öfversten <i>Georg Magnus Sprengtporten,</i> en yngre broder till förre svenske ministern i Köpenhamn Johan Wilhelm och till generallöjtnanten Jakob Magnus Sprengtporten. Likasom denne var äfven yngste brodern af ett oroligt lynne, svårt att sysselsätta i fredstid och omedgörlig till samverkan med andra, men för öfrigt utmärkt genom snille, mod, beslutsamhet och förmåga att inverka på andra. Konungen, som hos honom upptäckt sällsynta krigareanlag, önskade befrämja deras utbildning och lät honom 1778 med en lysande utrustning begifva sig utomlands för att der studera krigsväsendet. Då konungen fann angeläget att företrädesvis vinna närmare kännedom om de ryska stridskrafterna, skickades Sprengtporten först till Petersburg, der de förbindelser knötos, hvilka slutade med att göra honom till sitt fäderneslands fiende. Kejsarinnan mottog honom med synnerlig utmärkelse och synes tidigare än någon annan insett hvilken fördel hon kunde hemta af en man med hans egenskaper. Senare besökte han Frankrike och förde i Paris ett lefnadssätt, som snart öfversteg reseanslaget. De vexlar, han derutöfver utan bemyndigande drog på konungen, inlöstes, men med förklaring, att dylika för framtiden icke skulle godkännas. Häraf fann Sprengtporten sig djupt sårad, och då han tillika under flitigt umgänge med den ryktbare amerikanaren Franklin fått en synnerlig smak för den tidens frihetsläror, uppstod hos honom tanken på ett företag, som innebar ingenting mindre än att framstå såsom en Franklins och Washingtons efterföljare, en skapare af sitt hemlands frihet och sjelfständighet, hvarvid han påräknade Rysslands biträde, likasom amerikanarne hade egt Frankrikes. Efter återkomsten till Sverige trädde han under vintern mellan åren 1783 och 1784, i förbindelse med härvarande ryske ministern Markoff, då planen för Finlands sjelfständighet uppgjordes.
Konungen fick kunskap derom, men, i stället att beifra det vådliga anslaget, beslöt han åter aflägsna Sprengtporten och tillstyrkte honom att gå i holländsk tjenst. Holland hotades nemligen då med anfall af kejsar Josef II, och dit afreste Sprengtporten, försedd med ett rekommendationsbref från konungen, att för holländska republikens räkning uppsätta en särskild legion. Kriget uteblef, men ryske ministern i Haag gaf deremot tillfälle åt Sprengtporten att mera obemärkt än i Stockholm utbilda sina planer till Finlands sjelfständighet. Efter återkomsten till Stockholm deltog Sprengtporten i 1786 års riksdag samt begärde och erhöll konungens tillåtelse att gå i rysk tjenst, med frikallelse från sin edspligt mot Sverige. Konungen sträckte till och med öfverseendet ända derhän att bevilja Sprengtporten ackord för alla de befattningar, han i Finland beklädde, men rönte föga tack för detta ädelmod.

Frukterna af Sprengtportens bemödanden för Finlands sjelfständighet framträdde kort efteråt i ett af majoren <i>Johan Anders Jägerhorn</i> stiftadt samfund, kalladt Walhalla-orden, som under sken af en sällskaplig förening dolde politiska syften. Medlemmarnes antal var 100, allesammans finska adelsmän. Landet var indeladt i s. k. »kommanderier», som till »styrande och befallande drotten», hvilken befattning Jägerhorn innehade, skulle inberätta den inom hvarderas område herskande sinnesstämningen, der kringlöpande rykten, o. s. v. Samfundet hade ock en särskild chiffer för sin hemliga brefvexling. På detta sätt spriddes i Finland en mängd rykten, såsom att konungen ville afstå Finland mot Norge; att Finland derefter skulle antingen blifva sjelfständigt eller förenadt med Ryssland; att konungen pantsatt Finland för att få penningar till sin italienska resa; att han ämnade genom de odrägligaste pålagor utarma landet, för att lemna det, så utblottadt, till Ryssland, som i stället skulle befordra hans planer att göra sig enväldig, o. s. v.

Genom sådana rykten sökte man vinna allmogen att deltaga i sträfvandena för Finlands sjelfständighet och tillika bereddes finska trupperna småningom för deltagande i samma plan. Finska kronan skulle erbjudas åt konungens yngste broder, hertig Fredrik Adolf, som skulle regera med ett råd af finska adeln. Prester och borgare skulle frikallas från hvarje bestyr med landets allmänna angelägenheter samt bönderne försättas i samma vilkor som sina under ryskt beskydd varande likar i Liffland, Kurland och Polen — landet således delas mellan adeln och bönderna blifva lifegna. De af adeln, som ej ville inga i konspirationen, skulle röjas ur vägen. Sprengtporten skulle få befälet öfver det nya rikets stridskrafter<footnote>Se <i>Maunu Malmanen</i> (Creutz), Anjala-förbundet. Bidrag till dess historia. Stockh. 1848, s. 38—51.</footnote>. Före krigets början synes dock desse ifrare för Finlands sjelfständighet ej varit synnerligen talrika, men missnöjet med kriget verkade särdeles gynsamt för detta partis afsigter, och
dessa »sjelfständighetsmän» utgjorde en ganska verksam afdelning af de missnöjde inom armén samt underläto intet medel att sprida detta missnöje så allmänt som möjligt.

En afart af sjelfständighetsmännen voro »ryssvännerne», som ansågo, att Finland ej skulle kunna hålla sig uppe såsom sjelfständig stat mellan Ryssland och Sverige, och derföre ville, att det skulle sluta sig till det mäktigaste bland de båda rikena och såsom en skyddstat förenas med Ryssland. De voro de fåtaligaste, men också de slugaste, som förstodo att betydligt inverka på sjelfständighetsmännen samt genom dem på de öfrige.

De talrikaste bland de missnöjde voro »frihetsmännen», som önskade 1720 års statsskick återinfördt i Sverige, men ingalunda ville förlora Finland. De fleste bland dem voro fiender till konungens person, emedan de i honom sågo hufvudsakligaste hindret för sina frihetssträfvanden. De äldre bland dem voro öfverlefvor af partierna under frihetstiden; de yngre åter voro smittade af de nya frihetsidéer, som från Amerika och Frankrike börjat sprida sig kring Europa. De djerfvaste, bland hvilka Hästesko skall varit en, påstås hafva önskat hela konungahusets undanskaffande för att kunna införa ett fullt fritt statsskick efter deras uppfattning. Flertalet ville dock ej gå så långt, men väl var en plan uppgjord att, så snart konungen efter öfverfarten från Sverige landstigit i Sveaborg, stänga dess portar, hvarefter garnisonen och flottan skulle afgifva en förklaring mot kriget och, för att beröfva konungen det stöd, han kunde ega i sin omgifning, skulle alla, som ansågos ega något inflytande, från honom aflägsnas. Konungens beslutsamma uppträdande från första stunden af hans ankomst till Finland föranledde emellertid, att denna plan blef tills vidare hvilande, och man inskränkte sig att fortfarande egga sina underlydande till missnöje mot honom, framställa alla anstalter till kriget så usla och förfelade som möjligt samt i allmänhet motarbeta konungens planer.

Efter det misslyckade försöket mot Fredrikshamn, till hvars misslyckande missnöjet inom hären icke så litet bidragit, och efter de nedslående underrättelserna från flottan trodde sig de missnöjde kunna taga ett ytterligare steg till verkställande af sina planer. I lägret vid Liikala hölls den 7 Augusti en öfverläggning, hvars ledare voro Jägerhorn, »Walhallaordens styrande drott», och majoren Carl Henrik Klick, generalmajoren C. G. Armfelts måg. Båda hade länge varit Sprengtportens förtrogne och fortfarande underhållit hemlig brefvexling med honom, sedan han ingått i rysk tjenst. Också var han själen i hela företaget, till hvilket Jägerhorn lånade sin talegåfva och Klick sin penna. Öfvertygade, att den verkliga planen, som gick ut på Finlands afsöndring från Sverige, skulle förkastas af flertalet bland de närvarande, yttrade de intet ord härom, utan framhöllo uteslutande landets och härens olyckliga ställning, hvilken hos alla väckt önskan efter fred. Jägerhorn sade sig derföre fallit på den tanken, att man, för vinnande af en lycklig fred, borde vända sig till kejsarinnan, hvilken, till följd
af sin anborna högsinthet, ofelbart skulle bevilja densamma. Innan förslaget framstäldes för officerskåren, hade Jägerhorn enskildt meddelat det till öfverstarne Hästesko och von Otter samt öfverstelöjtnanten friherre Otto Klingspor, hvilka biträdt detsamma. Vigtigast var emellertid att vinna afdelningens öfverbefälhafvare C. G. Armfelt, hvars anseende inom hären, i förening med hans kända fosterländska och konungska tänkesätt, borde häfva alla betänkligheter hos de tvekande och ingifva förtroende om afsigternas renhet, men hvilken ock visade sig vara svårare att öfvertala. Detta lyckades först, sedan Otto Klingspor, hvars broder, Maurits Klingspor, man väl visste ega konungens förtroende, för Armfelt bedyrat att konungen, som längtade efter fred, men icke ville sjelf begära den, skulle med nöje se, om första underhandlingen öppnades af andra. På detta sätt öfvertalad lemnade äfven Armfelt sitt samtycke, och då tvekade icke heller den öfriga officerskåren att godkänna den skrifvelse till kejsarinnan, som för densamma framlades.

I denna skrifvelse förklarade kommenderande generalen och det honom underlydande befälet, att de, såsom underkastade militärisk ordning, inryckt öfver ryska gränsen och intagit positioner, hvilka ryska troppar godvilligt öfverlemnat; men att sådant skett utan riktig kännedom om hvad derigenom åsyftats, intilldess de under murarne af Fredrikshamn hunnit eftersinna, att steg voro tagna, stridande mot nationens rättigheter, hvilka de ej mindre såsom medborgare borde bevaka än uppfylla sina militäriska skyldigheter. Hela nationens gemensamma, uppriktiga önskan vore, att en evig fred och grannsämja begge rikena emellan måtte bibehållas, och de vågade derföre hemställa till kejsarinnans ompröfvande, om icke säkraste borgen för en stadigvarande och för båda rikena så nyttig fred vore, att Sverige skulle återfå den gräns det för ett halft århundrade sedan haft. Den »illasinnade» hade då ingen anledning att störa rikenas ro och kejsarinnan skulle resa sig den mest hedrande ärestod i tacksamma grannars och nitiska bundsförvandter hjertan.

Med denna skrifvelse afsändes Jägerhorn den 9 Augusti och skulle, på det hans frånvaro lättare kunde döljas, anses hafva råkat i rysk fångenskap. Med detsamma drog sig ock Armfelts afdelning inom svenska hären till Anjala, der de afvaktade svaret från Petersburg. Redan förut hade ryske generalen Güntzel uppmanat Hastfehrs afdelning att förena sig med Armfelts, hvilket Hastfehr skyndat att inberätta till konungen, som genast infordrade Armfelts förklaring öfver hvad vid Liikala sig tilldragit. Då sålunda företaget ej längre kunde hållas hemligt, beslöto ledarne att gå öppet till väga. De utfärdade en <i>förbundets deklaration,</i> undertecknad af 113 officerare, bland hvilka likväl 49 sedermera ej ville vidkännas sina underskrifter och i hvilken såsom grund för det tagna steget anfördes att kriget, hvilket de först, sedan de blifvit förda öfver gränsen, funnit vara ett anfallskrig, vore såsom sådant börjadt i strid mot svenska folkets rättigheter, hvilket önskade en orubblig fred med sina grannar; en <i>föreningsakt,</i> i hvilken förbundets
medlemmar svuro hvarandra obrottslig trohet, samt ett <i>cirkulär i armén,</i> i hvilket yrkades följande punkter, såsom föremål för den riksdags öfverläggningar och beslut, hvars utlysande de fordrade, nemligen: Att till rikets ständer kallas ridderskapet och adeln, städernas och landets bofaste män, som varit i embeten, borgare och menige allmoge, samt representanter af presteståndet i likhet med krigsbefälet; att rikets drätselverk ställes på gamla foten under kammarkollegium och statskontoret, med upphäfvande af finansministern och dess expedition, såsom i en fri stat otjenliga medel till hemlighet och arbiträr myndighet; att rikets gäld godkännes med bankens garanti och genom hushållning efter hand betalas, men alla medel användas och bestridas under rådets tillsyn och ansvar, efter anordnad stat; att till konungens behof och hushållning anslås en tillräcklig summa, som ej får öfverskridas eller staten med hans enskilda gäld belastas; att riksens råd, aderton till antalet, tillsättas efter 1720 års regeringsform och ej utan ransakning och dom kunna afskedas; att intet anfallskrig företages utan ständernas samtycke och inga försvarsanstalter verkställas utan med råds råde, som, då de det äska, skulle ega rätt att se utrikes korrespondenser och depecher; att alla embeten tillsättas efter vederbörandes förslag och de författningar upplifvas, som förbjuda flera embeten i en hand; att rådet skulle i slutet af hvart tredje år sammankalla riksens ständer, som egde vidtaga författningar om rikets ekonomiska angelägenheter, med uteslutande af alla monopolier, men att inga enskilda personers ärenden fingo hos ständerna föredragas eller deras omdöme underställas; att tryckfrihet införes; att lagen bibehålles i sin helgd, men poliskammaren i Stockholm afskaffas, såsom en mot folkets rätt och säkerhet stridande, godtycklig domstol; att »motörerne till den senaste olyckan uppdragas och androm till varnagel afstraffas, dock att all enskild hämnd förqväfves och viker för allmänt väl», samt att fred slutes med grannar och sådana allianser med andra makter, att riket, utan främmande subsidier, genom egen tarflig hushållning kan bestå och söka sin sjelfständighet uti samdrägt och egen styrka. I öfrigt ansågs 1772 års regeringsform kunna följas, »såsom tjenande till en anständig jemvigt mellan folket och konungamakten».<footnote>Se Hemliga handlingar, hörande till Sveriges historia efter konung Gustaf III:s anträde till regeringen. Stockh. 1821, I: 121—128.</footnote>

Sådana voro Anjalaförbundets offentliga handlingar. Deras innehåll vittnar, att de voro länge förberedda och att förbundet hade långt mera omfattande syften än att göra slut på hvad som ansågs för och äfven i sjelfva verket var ett orättvist krig. Den hemliga afsigten att skilja Finland från Sverige vågade man ännu ej låta framskymta, emedan den icke omfattades af flertalet bland de förbundne och särskildt icke af Armfelt, hvilken man, för hans inflytande öfver manskapet, ej vågade stöta.

Deklarationen aflemnades den 12 Augusti till konungen, som genast visade den för sin gunstling G. M. Armfelt, hvilken, ehuru han
såg sin farbroders namn främst bland dem, som undertecknat densamma, icke tvekade att tillstyrka de sammansvurnes ofördröjliga häktande och afsändande till Stockholm. Konungen åter, som insåg omöjligheten af en åtgärd, hvilken ingen skulle åtagit sig att verkställa inom den afdelning de förbundne tillhörde, och som hade att befara blodiga strider mellan landsmän, derest andra trupper skolat anlitas, beslöt sig för att genom försonliga medel söka bringa de förbundne att återvända till sin pligt, samt åtnöjde sig för tillfället med att förordna generallöjtnanten J. A. Meyerfelt till befälhafvare öfver denna afdelning i stället för Armfelt.

Hans ställning vid Kymmenegård mellan sin egen upproriska här och fienden syntes dock nu så vådlig, att han af sina förtrogna ifrigt uppmanades att draga sig tillbaka åtminstone inom svenska gränsen; men han förklarade att, äfven om han äfventyrade att föras fången till Petersburg, skulle han dock ej draga sig ytterligare tillbaka. Förgäfves sökte också öfverste Stedingk att få afgå till Petersburg för att börja fredsunderhandlingar; konungen svarade att Stedingk borde stanna för Nyslott så länge han kunde, likasom konungen ämnade försvara sin post vid Kymmenegård i trots af hela verlden. »Det största fel är att förtvifla om fäderneslandet, och ni skall få se, att det goda uppväxer en dag ur olyckornas sköte. I alla fall fordrar vår heder att blifva ståndaktiga till det yttersta, och då skall jag säga med Frans I: Allt är förloradt, utom äran. För öfrigt är man i Sverige för rättänkande att dela den här rådande dåliga andan.»

Sådant var ock förhållandet. De officerare, som tagit afsked, när armén skulle gå öfver gränsen, fingo vid hemkomsten höra sig öfver allt kallas poltroner.<footnote>Några bland dem, som på ett köpmansfartyg öfverfördes till Stockholm, fingo vid framkomsten höra skepparen, tillfrågad, om han hade passagerare om bord, svara, att han »endast hade några harar».</footnote> Två af dem förolämpades af folkmassan i Stockholm, och då friherre Carl De Geer ville taga deras försvar, kunde han endast med stor svårighet undkomma massans förbittring. Äfven i landsorterna mottogos dessa officerare med allmänt förakt, så att de knappast vågade visa sig i större folksamlingar. De, som sedermera öppnade underhandlingar med kejsarinnan och ville tvinga konungen till fred och riksdag, kallades förrädare och upprorsstiftare, oaktadt en stor del af adeln och i synnerhet de, som varit betydande vid 1786 års riksdag, öfverljudt gillade och prisade deras uppförande samt gåfvo dem namn af »frihetens stöd och förfäktare» och af »redliga patrioter», hvilken benämning de äfven tillade sig sjelfva. Allmänheten tänkte dock annorlunda, och bitterheten mot dem ökades ytterligare genom det ifriga skydd de åtnjöto inom den högre adeln. Man misstänkte, att denna sammansatt sig med armén och fienden, helst åtskilliga deribland stått i förtroligare umgänge med ryske ministern, äfven sedan denne fått befallning att lemna Sverige och kriget utbrutit, samt tillika underhöllo flitig brefvexling med de betydligare personerna inom hären
och uppenbarligen förehade förslag till ny regeringsform<footnote>Jfr <i>Adlerbeth,</i> Historiska anteckningar. Örebro 1856, I: 52.</footnote>. Verkningarna af denna sinnesstämning röjde sig ock vid den följande riksdagen.

Sinnesstämningen i Sverige inverkade emellertid icke på tilldragelserna i Finland, hvilka fortgingo i den började riktningen. Jägerhorn återkom, enligt egen uppgift frigifven ur rysk fångenskap, mot sitt hedersord att icke vidare strida mot Ryssland, samt medförde ett svar från ryska kejsarinnan af den 20 Augusti (nya stilen), uti hvilket hon förklarade, det hon »fullkomligen vetat åtskilja regentens böjelser från dess undersåtars», men önskade, att det steg armén tagit »måtte blifva genom ett större antal medborgares förening tydligare ådagalagdt och iklädt den egenskap af ett allmänt beslut, som kan gifva det en laggrundad och gällande helgd», hvarföre hon uppmanade dem, som deltagit uti ifrågavarande »helsosamma uppsåt», att med det skyndsammaste bilda en riksförsamling för att »afhandla om landets sanna fördelar». Öfverbefälhafvaren för ryska armén i Finland hade för den skull blifvit bemyndigad att höra de finska deputerade samt gå dem tillhanda med allt nödigt bistånd, för att leda detta »patriotiska» deltagande till ett godt slut, och skulle »ryska tropparnes intågande och vistande i Finland, långt ifrån att lända till inbyggarnes förtryck eller förorättande, tvärt om bidraga till att upprätta och stadga bland dem ett politiskt och borgerligt sjelfbestånd, sådant alla goda och rättsinnade patrioter åstunda och böra åstunda, för att ernå en verklig och oföränderlig välmakt».

Sjelfständighetsförklaringen var således här temligen tydligt antydd och uppmaningen dertill erhöll ytterligare styrka deraf, att Sprengtporten några dagar förut instält sig vid gränsen och börjat underhandling med de förbundne på samma grunder som brefvet innehöll, erbjudande en rysk hjelptropp af 12,000 man till planens utförande; men general Armfelt, till hvilken han vändt sig, under förutsättning att han delade de öfriges önskan om sjelfständighetsförklaringen, ville icke höra talas om Finlands afsöndring från moderlandet, utan aflät i stället en skrifvelse till konungen, hvari han meddelade innehållet af kejsarinnans svar samt tillstyrkte en riksdags sammankallande.

Tillika uppsatte de förbundne en skrift, hvari de redogjorde för de mått och steg de tagit samt uppmanade alla partier att med dem förena sig. I sådan afsigt sändes äfven ombud så väl till den i Savolaks stående afdelningen som till de svenska regementena, med uppdrag att samla underskrifter, hvarmed dock gick temligen trögt.

Konungens belägenhet var emellertid nu så osäker, att han ej vågade stanna i lägret, utan låg hvar natt om bord på sin jakt Amphion, med indragen landgång. Hans förtrogne rådde honom ifrigt att begifva sig tillbaka till Sverige; men han svarade: »Det är ej att tänka på; jag kan på flera vis omkomma, det finner jag, men aldrig skall
jag vanhedra mig. Rymma undan dessa förrädare vore fegt och skulle öka deras mod».

Ännu bekymmersammare blefvo förhållandena genom Danmarks krigsförklaring, som afgafs den 10 Augusti, då danska regeringen förklarade för svenske ambassadören i Köpenhamn J. W. Sprengtporten, att Danmark, som genom ett förut med Ryssland ingånget fördrag vore förbundet att bistå detsamma i händelse af krig med Sverige, icke längre kunde undandraga sig att fullgöra denna förbindelse. Sprengtporten hade, så snart han fått visshet om att en sådan förklaring förestod, anmodat rikshistoriografen Jonas Hallenberg, som för tillfället befann sig i Köpenhamn för att samla materialier till sin »Gustaf II Adolfs historia», att med största skyndsamhet resa till Finland för att till konungen framföra nyheten derom, och Hallenberg hade så nitiskt fullgjort detta uppdrag, att han inträffade i Kymmenegård redan den 21 Augusti. Konungens ställning var nu så förtviflad, att underrättelsen om Danmarks deltagande i kriget mot Sverige tycktes böra alldeles förkrossa honom, men i stället utropade han vid mottagandet af denna underrättelse, med synbar glädje: »Nu är jag räddad», hvilket hans omgifning betraktade såsom ett utbrott af sinnesförvirring, men som i sjelfva verket vittnade om öfverlägsenheten af hans snille. Han hade nemligen nu en fullgiltig anledning att lemna Finland och var tillika öfvertygad, att allmänna meningen inom Sverige derefter skulle så öfvervägande träda på hans sida, att han ej längre hade något att befara af det mot honom fiendtliga partiets stämplingar.

Han beslöt genast afresa till Stockholm och anförtrodde åt hertig Carl öfverbefälet i Finland under sin frånvaro, med förbigående af hertig Fredrik Adolf, som räknat på att erhålla detta befäl, men om hvilken försports, att han hade alltför många förbindelser med de missnöjde, för att ett sådant förtroende kunde honom lemnas, hvilket icke litet harmade honom.

Den 25 Augusti lemnade konungen Kymmenegård och inträffade samma afton i Lovisa, der öfverstelöjtnanten friherre Erik Abraham Leijonhufvud infann sig med den af Armfelt uppsatta skrifvelsen, hvilken konungen dock vägrade mottaga, under förklaring att han ej underhandlade med rebeller, men att, om de gjorde afbön och genast återvände till lydnad, skulle de få förlåtelse. Sedan Leijonhufvud framfört detta svar till de förbundne, beslöto desse att bemäktiga sig konungens person, och öfverste Hästesko skulle med sitt regemente verkställa arresteringen; men konungen hade redan den 26 inträffat i Helsingfors, der han personligen uppdrog öfverbefälet åt hertig Carl, och derifrån genast begifvit sig till Åbo, hvarifrån han den 27 for postvägen öfver Åland samt anlände till Grislehamn den 31 Augusti och till Haga den 1 September tidigt på morgon. Samma dag på f. m. inträffade han å Ulriksdal hos drottningen, inträdde i hennes rum och kastade sig, blek och upprörd, i hennes armar. Det var det ömmaste möte, som dittills egt rum mellan de båda makarne, och för tillfället
syntes konungen sakna sitt vanliga sinneslugn; men en stund derefter visade han sig för hofvet med vanlig munterhet och röjde intet spår af de många själsskakningar han genomgått.

Följande dagen for konungen till staden och uppträdde i det församlade rådet, åt hvilket han öfverlemnade de handlingar, som rörde Anjala-förbundet, samt lemnade till rådets bepröfvande, huruvida de brottslige borde genast lagföras eller lemnas ytterligare tid att återvända till sin pligt, för hvilken senare mening de närvarande riksråden förklarade sig samt tillstyrkte tillika ifrigt ständernas sammankallande, hvarmed konungen dock ville uppskjuta. Han uppmanade derefter riksrådet Carl Sparre att yttra sig rörande nya försvarsanstalter, då Sparre gjorde en högst bedröflig framställning af rikets tillstånd och yttrade, att då det var omhvärfdt af fiender och öfvergifvet af bundsförvandter, återstode ej annan räddning än skyndsam fred. Konungen deremot ansåg riket icke försvarslöst, då flera regementen ännu voro trogna, samt förklarade, att Sverige aldrig borde underkasta sig en neslig fred, den enda som under dåvarande omständigheter kunde förväntas. Konungens åsigt understöddes ifrigt af riksrådet Beckfriis, med hvilken flertalet förenade sig, och beslutet blef, att man borde försvara sig till det yttersta. Att denna mening äfven delades af folket, visade dess lifliga deltagande för konungen, så snart han syntes ute, och sällan, om någonsin, har Stockholms borgerskap och befolkning visat mera nit och uppoffringar än vid detta tillfälle, oaktadt konungens fiender utspridde de mest oroande rykten, att allt motstånd vore ändamålslöst, och man till och med påstod, att konungen af förtviflan blifvit vansinnig.

Hans belägenhet var också verkligen i högsta grad bekymmersam. England och Preussen, hvilkas förespeglingar om subsidier och väpnadt deltagande icke så litet uppmuntrat honom att begynna kriget, förblefvo fortfarande overksamma åskådare af den förtviflade striden. Konungen visste väl huru han skulle förmå dem till deltagande deri; om han nemligen erbjöde Pomern åt Preussen och medgåfvo engelska skepp i våra hamnar lika förmåner med de svenska, hvarigenom vår sjöfart sannolikt snart skulle blifva förstörd; men han var icke böjd att bevilja sådana uppoffringar. Såsom mera oegennyttiga fredsmedlare återstodo Frankrike och Spanien, men konungen vågade icke för ögonblicket närma sig dessa makter, emedan England gjort upphörandet af förbindelsen med Frankrike till vilkor för sitt deltagande och dessutom den inre jäsningen inom Frankrike samt dess förstörda finanser icke längre tilläto det att lemna något verksamare understöd. Konungen hade likväl en natt i Carlbergs trädgård ett hemligt sammanträde med franska och spanska sändebuden, som visserligen försäkrade om sina hofs deltagande, men hvilket konungen dock märkte vara mera personligt intresse hos de båda sändebuden än grundadt på något särskildt bemyndigande från deras hof. Han ansåg derföre ingen annan utväg återstå än att öppet och förtroendefullt vända sig till sitt folk och anropa dess bistånd, samt beslöt i sådant hänseende i främsta rummet
anlita dalkarlarne, hvilka fordom biträdt Gustaf Wasa mot danskarne och hvilka han hoppades nu kunna förmå till ett dylikt biträde.

Den 11 September anträdde konungen, efter att på Ulriksdal hafva tagit afsked af sin gemål och sin son, resan till Dalarne och anlände den 13 på aftonen till Mora prestgård. Följande dag, som var en söndag, bevistade han gudstjensten i Mora kyrka, efter hvars slut han uppträdde vid kyrkan på samma kulle, från hvilken hans stamfader fordom uppmanade dalkarlarne att gripa till vapen mot danskarne och der Gustaf Vasas ättling nu stälde till dem samma uppmaning. Hans hänförande vältalighet, skildringen af de olyckor, som hotade både honom sjelf och fäderneslandet, af förräderiet inom landet och våldet utifrån — allt detta gjorde det djupaste intryck på hans åhörare, som med högljudda ja-rop besvarade hans uppmaning att rädda fosterlandet.

Den 15 September kom konungen till Leksand, der han fann folket, redan underrättadt om hvad som tilldragit sig i Mora, mangrant samladt vid kyrkan, tillika med allmogen från Gagnefs och Gustafs socknar. Till kyrkan begaf sig ock konungen genast, gjorde sin bön vid altaret och tilltalade derefter från kyrkovallen allmogen, som tillförsäkrade honom trohet och bistånd. Följande morgon reste han till Stora Tuna, der han likaledes, efter förrättad bön i kyrkan, tilltalade folket på kyrkobacken, och från Stora Tuna begaf han sig till Falun, der folket i sin hänförelse spände hästarne från hans vagn och drog den under oupphörliga lefverop — det var första gången en så beskaffad hyllning egnades en svensk konung. I Falun, der han dröjde till den 21 September, mottog han beskickningar från öfriga Dal-socknar, med tillbud att gripa till vapen för landets räddning, och man beräknade, att 20,000 krigare på detta sätt kunnat erhållas, om man haft vapen och ammunition tillräckligt; men i brist deraf nödgades man inskränka sig till uppsättande af 6,000 man, hvartill folket sjelft utsåg de raskaste bland dem som anmält sig och hvilka fördelades i två brigader, hvilkas ordnande länets höfding, friherre Johan Beckfriis, riksrådets yngre broder, som förut varit öfverste för Dal-regementet, visade sig särdeles verksam. De frivillige öfvades af afskedade officerare och underofficerare, hvilka senare befordrades till öfverbefäl, medan till underbefäl togos gamla korporaler, studerande, bruksbokhållare och andre, för hvilka folket hade förtroende. De afskedade nära 80-årige kaptenerne Wallencrona och Fröberg anmälde sig äfven till tjenstgöring och gåfvo så ett lysande föredöme åt ungdomen. Många af manskapet voro öfvade skyttar. Musköter hemtades från Stockholms förråd, till en del gamla från Carl XII:s tid och bristfälliga, men de händige dalkarlarne gjorde dem åter brukbara.

Till denna vackra tafla af varm fosterlandskänsla bilda de missnöjdes sträfvanden vid denna tid en bedröflig motsats. Medan allmogen och de talrikare samhällsklasserna i allmänhet slöto sig till konungen och visade ett verksamt nit för fosterlandets räddning undan de faror,
hvaraf det hotades, sökte oppositionsmännen inom den af konungen så mycket gynnade adeln att genom hvarjehanda förklenande rykten oroa sinnena och afkyla hänförelsen. Än hette det, att landshöfdingen i Dalarne på konungens befallning verkstält en tvångsutskrifning, men att missnöjet i Dalarne var allmänt och att allt afstannat i brist på penningar; än åter, att den samlade Dalahären skulle öfverföras till Finland för att tukta Anjala-männen; än att konungen skulle med de väpnade dalkarlarne tåga till Stockholm och göra sig enväldig, då äfven banken skulle sköflas och staden ej vore säker för plundring, o. s. v.

Huru konungen sjelf uppfattade förhållandena synes bäst af den skrifvelse, hvilken han från Falun den 18 September aflät till rådet, i anledning af dess förnyade yrkande på ständernas snara sammankallande. »Jag känner och ser nogsamt», heter det i denna skrifvelse, »vidden af de faror, af hvilka riket nu är omgifvet, mera af invärtes stämplingar, regeringssjuka, egennytta och fiendens förförelser, än af den makt han väpnat emot oss. Ryssland vill göra det till ett lydrike lika med Polen, och då våra stränder ännu ej äro med is förskansade, lärer Ryssland ej underlåta att med sin makt missbruka de tillfällen, som vår oenighet kunde gifva, att med pockande föreskrifva den lagstiftande makten lagar, som, af en fiende framlagda, ej kunna blifva annat än skadliga och nesliga för fäderneslandet. Skyldig mig sjelf, skyldig mina undersåtar, mitt fädernesland, min son, att vaka öfver rikets sjelfständighets bibehållande, fruktar jag inga faror, känner jag inga personliga olägenheter, som jag ej bör trotsa för att afvärja sådana olyckor. Jag känner och har fullt förtroende till svenska medborgares kärlek för fäderneslandet, <i>då de sig sjelfva äro lemnade,</i> och då de kunna <i>utan utvärtes inflytelser</i> och tvång rådgöra med mig, blir det min käraste omsorg att söka dem förena. Denna lycka har jag haft redan en gång i min regering; jag hoppas att kunna få den ännu en gång, och då tiden inträffar, när, utan våda för fienden, och utan att blottställa rikets sjelfständighet, jag kan uppfylla denna min önskan, skall jag med glädje iakttaga stunden till sinnenas förening och de gemensamma mått med mina undersåtar, som kunna uppfylla rikets räddning och stadga invärtes lugn.»

Från Falun skyndade konungen till Karlstad att ordna gränsförsvaret, och hufvudföremålet för hans omsorger var nu Göteborgs försvar mot de anryckande danskarne. Redan från Falun hade han gifvit rådet befallning att ditsända gardena och Jemtlands regemente, hvarjemte han sjelf skyndade dit med de frivilliga han samlat. Öfver allt fann han största beredvillighet hos allmogen, så väl som hos städernas borgerskap, och yttrade sin synnerliga glädje deröfver. Rådet uttryckte emellertid sin oro öfver hufvudstadens blottande på krigsfolk, under det ryska flottan, som kryssade i Östersjön, lätt kunde göra en landstigning, och man befarade, att drottningen och kronprinsen, som bodde på Ulriksdal, kunde bortföras af fienden. Borgerskapet hade emellertid beredvilligt åtagit sig hela vakthållningen, medan flere bofaste och
förmögne adelsmän vägrade allt biträde, med åberopande af de adliga privilegierna, genom hvilken oginhet de varit nära att ådraga sig våldsamheter af den uppretade folkmassan. Konungen svarade på rådets framställningar, att hans förtroende för Stockholms invånare och borgerskap var så stort, att han ansåge sin familj lika säker i deras vård, som om den vaktades af hans hustrupper eller öfriga här, samt förklarade, att det för honom vore ett nöje att kunna gifva Stockholms invånare ett ojäfaktigt prof af den trygghet, med hvilken han litade på deras tillgifvenhet för honom, hans gemål, son och syskon. Något försök till landstigning skedde också icke från ryska sidan.

Styrelsen öfver Göteborgs och Bohuslän förestods af den gamle generallöjtnanten Anders Rudolf Du Rietz, som allt sedan Adolf Fredriks tid varit landshöfding i länet och öfverkommendant i Göteborg. Han hade sedan krigets början visat en oförklarlig overksamhet, äfven efter det ryska krigsskepp begynt visa sig i Kattegat, och då Bohusläns skärgårds bönder ville väpna sig till sjelfförsvar, afrådde landshöfdingen sådant samt förestälde dem, att fienden säkerligen ej skulle göra de värnlösa något ondt, utan snarare de beväpnade. Då öfverstelöjtnant Törning af arméns flotta, med några sjöofficerare, på konungens befallning infunno sig i Göteborg för att inrätta en skärgårdsflottilj, fann han fästningen obevärad och stadens innevånare i största oro, sedan tidning kommit om danskarnes inbrott i Bohuslän. Du Rietz höll redan på att bortflytta sina saker, gaf fästningen förlorad och misstänktes till och med för hemligt förstånd med fienden. Det var således hög tid, att kraftiga åtgärder vidtogos för att skydda den vigtiga staden, och konungen beslöt att sjelf leda dess försvar. Den 2 Oktober reste han ifrån Carlstad den s. k. Gullspångs-vägen inåt Vestergötland, kom den 3 på eftermiddagen till Alingsås, der han stannade en timma hos den trogne fosterlandsvännen Patrik Alströmer, steg derefter till häst samt skyndade på föga befarna genvägar och under oafbrutet hällregn till Göteborg, dit han framkom kl. 11 på qvällen, helsad af folkets jubel som en räddare i nöden. Genast följande morgon besigtigade han fästningsverken, der kanonerna befunnos antingen utan lavetter, nedsjunkna i jorden, eller, fulla med rost och dam, riktade mot skyn, tyghuset i oordning och allt vittnande om oförsvarlig sorglöshet. Du Rietz blef ock genast entledigad från öfverkommendantsbefattningen och till hans efterträdare utnämndes den nu 73-årige generallöjtnanten grefve <i>Johan Sparre,</i> som i sin ungdom tjenat med utmärkelse under prins Eugène och marskalken af Sachsen samt gjort sig känd att icke gerna lemna de fästen, der han förde befälet.

Försvarsanstalterna fingo ock nu ett helt annat utseende. Nya batterier anlades, vallarne bestyckades, borgerskapet väpnade sig till en styrka af 1,200 man, oberäknadt ostindiska kompaniets arbetsmanskap, och ingen undandrog sig det biträde, som fordrades. Efter hand inryckte ock Skaraborgs regemente, Vestgöta kavalleri, Bohusläns dragoner, gardet, 500 man af lifregementet samt jemtländingarne, så att
staden nu hade en besättning af 7,000 man. Efter konungens ankomst var all fruktan och obeslutsamhet försvunnen. När han bevistade gudstjensten i domkyrkan, der biskop Wingård predikade öfver texten: »Frukta dig icke, ty jag är med dig», ledsagade honom folket med glädjerop och välsignelser från kyrkan. I ett tal till borgerskapet på rådhuset den 6 Oktober skildrade konungen med lifliga färger, huru hans egen och hans sons välfärd, rikets sjelfständighet och svenska folkets räddning berodde af Göteborgs försvar; men han ville dock ej för invånarne dölja det öde, som hotade staden. Borgarena ropade, att de ville hellre uthärda belägring och bombardering än öfverlemna sig åt fiendens godtycke. De förmögne lemnade betydliga försträckningar dels såsom lån och dels som gåfva, hvarigenom det blef möjligt att bestrida utgifterna för stadens försvar. Samma dag talade konungen äfven till den på torget samlade garnisonen, som svor att följa honom i lif och död.

Dessa förändrade förhållanden voro obekanta för danske öfverbefälhafvaren prins <i>Carl</i> af Hessen, som den 24 September från Norge gått öfver svenska gränsen. Genom ett år 1773 ingånget fördrag hade Danmark förbundit sig att, när så påfordrades, biträda Ryssland med en armékår af 12,000 man samt en flotta af 6 linieskepp och 3 fregatter. Efter fredsbrottet från svenska sidan hade ryska regeringen uppmanat den danska att fullgöra denna åtagna förbindelse medelst ett infall från norska sidan för att splittra de svenska stridskrafterna. Efter någon tvekan efterkom danska regeringen denna uppmaning. Medan 3,000 man qvarlemnades i Norge för att skydda dess nordliga gränser och vid lägligt tillfälle infalla i Jemtland, inryckte prins Carl af Hessen med omkring 8,000 man i Bohus län på två kolonner, af hvilka den ena gick öfver Svinesund och den andra öfver Idefjorden vid Krogstrand något ofvanför Fredrikshall. Han försäkrade sig hafva kommit blott för att mäkla fred, hvilken han dock ville afsluta endast med rikets ständer, fordrade derföre att fredligt få tåga fram, samt lofvade deremot att beskydda en och hvar till person och egendom. Dessa förespeglingar mottogos dock ej här lika villigt som i Finland, utan både befäl och manskap gjorde sitt bästa, men kunde dock föga uträtta mot öfvermakten.

Till Sveriges försvar funnos vid denna tid, med frånräkning af artilleriet och sjötrupperna, omkring 12,000 man, af hvilka halfva antalet var rytteri. I början synes konungen hafva befarat en landstigning i Skåne, hvarföre han lät sammandraga dervarande kavalleriregementen samt från Pomern öfverföra omkring 1,000 man, öfver hvilka trupper befälet lemnades åt fältmarskalken grefve Fersen, hvarjemte konungen uppdrog åt Toll att ombesörja truppernas utrustning. Vid Venersborg samlades en fördelning under generallöjtnanten Carl Hierta och i Vermland en brigad under öfverste G. M. Armfelt, hvilken förstärktes med 3,000 man af det i Dalarne frivilligt uppsatta manskapet under öfverstelöjtnanten Fredrik Tersmedens befäl. Hierta sände öfverste Johan
Werner Tranefelt med omkring 350 man till Strömstad och Svinesund för att mottaga norrmännens första anfall; men då han med denna ringa styrka ingenting kunde uträtta, drog han sig till Qvistrum, der han förskansade sig och förstärktes till 700 man. Ställningen var dock föga lyckligt vald, ty den 29 September kringgick norske generalmajoren Mansbach med 1,000 man svenskarnes styrka, hvarjemte norska hufvudhären anföll den framifrån, i följd hvaraf Tranefelt, efter en kort fäktning, måste med sin fördelning gifva sig fången. Sedermera framryckte norrmännen hastigt söderut, intågade den 30 September i Uddevalla, besatte den 3 Oktober Venersborg, hvarefter den fiendtliga hufvudstyrkan den 4 Oktober anlände midt emot Lilla Edet samt förtruppen den 5 framryckte till Kungelf och tog gamla Bohus i besittning. En del af styrkan vid Edet gick den 6 på flottbryggor öfver Göta elf. Af de efterföljande trupperna besattes Åmål. Den 6 Oktober sände prinsen af Hessen general Haxthausen att uppfordra Göteborg, men konungen svarade med ett bestämdt nej.

Samma dag på aftonen anlände engelske ministern i Köpenhamn Sir Hugh Elliot till Göteborg. Efter ett långt samtal med konungen skickade han följande dagen till prinsen af Hessen ett bref, hvari han yrkade stillestånd och sade sig genast vilja träffa prinsen. Ställningen hade nu betydligt förändrats. Haxthausen hade funnit Göteborg så väl försvaradt, att det icke kunde tagas med storm eller öfverrumpling, och belägringsartilleri hade norska hären ej medfört. De engelske och preussiske ministrarne i Köpenhamn samt holländske ministern i Stockholm yrkade nu ock så ifrigt på stillestånd, att prinsen gaf efter. Elliot afreste den 8 Oktober till Bohus, der han med prinsen träffade öfverenskommelse om ett stillestånd på 8 dagar. Kort härefter anlände preussiske ministern grefve Borcke att förena sina föreställningar med Elliots, hvilka ock verkade derhän, att stilleståndet förlängdes först till fyra veckor och utsträcktes slutligen till den 1 Maj 1789. Senare på hösten 1788 fann prinsen af Hessen sin ställning i Bohuslän så osäker, att han småningom drog sig tillbaka öfver norska gränsen, och den 12 November var svenska området åter utrymdt, hvarefter de frivillige från Dalarne i slutet af November fingo återvända till sina hemorter.

De båda medlande makternas ministrar Elliot och Borcke samt den holländske ministern i Stockholm van Borck stannade någon tid hos konungen i Göteborg och gjorde honom ganska förmånliga anbud. De lofvade Sverige dessa makters bemedling för fred på vilkor, att allt skulle förblifva såsom före kriget, men att de tre makterna tillika skulle med Sverige ingå ett försvarsförbund, hvari Danmark skulle förmås att deltaga. Äfven om konungen hade större planer, ville de ej neka att dertill medverka. De skola gått ända derhän att erbjuda Sverige ett anfallsförbund mot Ryssland, i hvilket äfven Danmark skulle tvingas att deltaga. Med gemensamma krafter skulle man tvinga Ryssland att återställa Östersjöländerna till Sverige, för att antingen dermed förenas eller deraf göra en oberoende stat under hertig Carls styrelse. Det är
likväl svårt att säga, huru mycket allvar det var med dessa vidt omfattande planer; men emellertid hade konungen genom sitt beslutsamma uppträdande och den fosterländska hänförelse, han framkallat öfver allt i landet, tryggat detta för anfall åtminstone från danska sidan och hos de ifrågavarande makterna väckt det lifliga deltagande, som röjde sig först i deras bemedling och sedermera i de nämnda förslagen. Vid högst få tillfällen under sin händelserika lefnad röjde Gustaf III så mycken personlig öfverlägsenhet och visade sig tillika så till sin fördel som under tilldragelserna efter hans återkomst från Finland detta år.

I Finland hade under tiden hertig Carl tillträdt det öfverbefäl, konungen åt honom uppdragit och hvarvid han tillika ålagt honom att icke biträda något yrkande på riksdag, icke afsluta något stillestånd samt icke utrymma de inom ryska gränsen besatta orterna. Den 27 Augusti ankom hertigen till Lovisa, med full föresats att noggrant åtlyda konungens befallningar och med stränghet uppträda mot Anjala-männen. Då han i Lovisa träffade öfverste Anckarsvärd, yttrade han sig ock med mycken skärpa om dessa samt förklarade, att han skulle låta skjuta hvar och en, som vågade klandra eller vägrade lyda hans befallningar. Anckarsvärd förstod likväl att snart bringa hertigen på andra tankar, i det han förestälde honom, att om han ämnade handla så, som han talade, så vore det snart slut med hans välde. Äfven öfvertalade honom Anckarsvärd att den 31 Augusti flytta högqvarteret från Kymmenegård till Lovisa. Följande dagen anfölls svenska fältvakten vid Högfors af omkring 1,000 ryssar och måste retirera öfver bron, men sedan förstärkning anländt, drog sig fienden åter tillbaka.

Den 2 September samlades, på uppmaning af Anjala-männens ledare, i Anjala deputerade från de flesta finska och svenska regementen, under förevändning att öfverlägga om en uppvaktning hos hertigen och utbedja sig hans beskydd. En promemoria uppsattes, i hvilken hertigen uppmanades att behjerta fäderneslandets ställning och träda i spetsen för arméns önskningar; att på det kraftigaste anhålla om ständernas sammankallande; att utverka vapenhvila, i följd hvaraf flottorna kunde få återgå till sina hamnar, samt att draga trupperna från Högfors tillbaka öfver gränsen. Med denna promemoria sändes öfverste Montgomery samma dag till hertigen, som i början gjorde honom åtskilliga förebråelser, men slutade med att lofva gå härens önskningar till mötes.

Det vigtigaste var att få stillestånd. För detta ändamål önskade hertigen erhålla ett personligt samtal med storfursten Paul, hvilken kort förut ankommit till Fredrikshamn, med anledning hvaraf Jägerhorn ditsändes den 4 September. Samma dag biträdde hertigen de missnöjdes andra önskan, i det han till konungen afsände en kurir, med yrkan, på arméns vägnar, att riksdag måtte sammankallas, såsom enda medlet att hjelpa sakernas olyckliga ställning. Kort derefter återkom Jägerhorn med besked, att storfursten ej utan kejsarinnans särskilda tillstånd
vågade möta hertigen, hvartill ryske öfverbefälhafvaren grefve Muschin-Puschkin hade fogat, att intet möte kunde ske, förr än ryska området blifvit utrymdt. I tanke att storfurstens vägran förorsakats deraf, att sändebudet varit af för låg rang, skickade hertigen öfverste Montgomery till Fredrikshamn i samma ärende som Jägerhorn. Vid ankomsten till Fredrikshamn den 7 September blef Montgomery särdeles väl mottagen af Sprengtporten, Muschin-Puschkin och slutligen äfven af storfursten, som beklagade, att kejsarinnan nekat honom ett samtal med hertigen, så länge sakerna förblefvo i sitt då varande skick, men lofvade att sända Sprengtporten till Petersburg för att utverka hennes bifall. Äfven nu tillade Muschin-Puschkin, att intet bifall kunde vinnas, förr än Högfors och andra af svenskarne besatta delar af ryskt område vore utrymda. Med detta besked återvände Montgomery den 8 September till Lovisa, men hertigen afsände honom åter den 10 för att i Fredrikshamn vara Sprengtporten till möte, komplimentera storfursten och tillkännagifva, att hertigen ville utrymma Högfors, så snart ryska flottan upphäft blokaden vid Sveaborg. Sprengtporten återkom först den 12. Hans beskickning hade misslyckats, och kejsarinnan hade afslagit alla försök till närmande, så länge svenskarne, som orättvist anfallit henne, ej dragit sig tillbaka.

Hertigen, uppretad af detta tvära afslag, ville nu låta alla underhandlingar falla och återupptaga fiendtligheterna, men då i detsamma rykten kommo från Sverige, att konungen ämnade med dalkarlarnes tillhjelp tillvälla sig envälde, bemäktiga sig banken o. s. v., blef hertigen tveksam och insåg nödvändigheten att genom ett ytterligare medgifvande vinna armén. De mest lysande anbud gjordes honom nu från flera håll, och då han hade officerskårens förtroende samt större delen af rikets krigsmakt under sitt befäl, hade han ganska lofvande utsigter att intaga sin broders tron, i händelse Gustaf III bröte sin konungaförsäkran. Hertigen lät dock ej locka sig af några förespeglingar härom, men höll likväl, för att tillfredsställa armén, den 18 September ett krigsråd i Lovisa, hvari beslutades, att ryska området skulle utrymmas, hvilket dock ej skedde förr än den 25 September, då svenska trupperna återgingo öfver Kymmeneelf.

Man väntade nu allmänt, att förslag till stillestånd skulle komma från ryska sidan, men något sådant förspordes icke, utan i stället blef det genom Sprengtportens fordringar allt klarare, att kejsarinnan, sedan hon vunnit sitt första mål, ingalunda var benägen för något tillmötesgående, så vida icke Finland skildes från Sverige. Den 20 September hade Sprengtporten haft ett sammanträde med Hastfehr, der sjelfständighetsfrågan och sammankallandet af en riksdag i S:t Michel blifvit afhandlade, hvilket Hastfehr anmälde för hertigen. Nu insåg flertalet af arméns officerare, som från början icke velat på något sätt medverka till Finlands afskiljande från Sverige, i hvilka farliga underhandlingar man inlåtit sig, och ville nu åter med kraft fortsätta kriget. Från Sverige hörde man och nu, huru massan af befolkningen med
ovilja sett den af adeln ledda härens myteri inför fienden och huru konungens beslutsamma uppträdande mot de danska krigsrörelserna återupplifvat folkets tillgifvenhet för honom. Dessa underrättelser gjorde de missnöjde ännu mera orolige, och häraf begagnade sig hertigen för att småningom aflägsna de mindre pålitliga finska regementena från gränsen och på detta sätt göra slut på de smygande underhandlingarna med Sprengtporten.

I början af Oktober flyttade han högqvarteret till Borgå, och den 20 Oktober fick hela hären gå i vinterqvarter vid gränsen. Redan två månader förut hade Hastfehr upphäft belägringen af Nyslott och dragit sin afdelning tillbaka till gränsen, der den i slutet af Oktober intog sina vinterqvarter.

Den 17 Oktober afgick öfverste Anckarsvärd med en eskader af skärgårdsflottan att anfalla en rysk fregatt och en schebeck, som lågo utanför Hangö båk. Båda drogo sig undan, hvarvid fregatten stannade på grund, men det infallande mörkret hindrade Anckarsvärd att draga fördel häraf. Den ryska blokaden vid Hangö-udd upphörde emellertid den 24 Oktober och de sista dagarne i denna månad upphäfde stora ryska flottan äfven blokaden af Sveaborg samt afseglade till Kronstadt och Reval. Amiral von Dessens eskader, hvilken, efter att i början af sommaren hafva lyckligen undgått att blifva tagen af svenska flottan, afgått till de danska farvattnen och der gjort svenska sjöfarten åtskillig skada samt uppbränt Råå fiskläge, fick nu öfvervintra i Köpenhamn.

Sedan krigsrörelserna sålunda afstannat, funno de missnöjde inom svenska hären sin ställning alltmera betänklig. Deras enda hopp stod nu till hertigen, på hvilken de fortfarande trodde sig kunna räkna. De gjorde honom ock i början af November ett formligt anbud att med 10,000 man gå till Stockholm, förklara Gustaf III och hans arfvingar tronen förlustige samt välja hertigen till konung. Liknande uppmaningar kommo äfven från Sverige, men då tillika derifrån kommo underrättelser om utsigterna till fredens återställande med Danmark och om den mer och mer tilltagande tillgifvenheten för konungen, förklarade hertigen sig honom obrottsligt tillgifven och tog sin hand från de missnöjde. Dessas underhandlingar med fienden och den del, hertigen tagit deri, hade emellertid åtminstone haft den fördel för svenska hären, att, då sinnesstämningen derinom var som mest betänklig, afböja fiendtligheter från ryska sidan.

Att emellertid konungen ej hyste något synnerligt förtroende för sin broder, vittnade hans från Göteborg den 3 November utfärdade befallning, att hertigen skulle med örlogsflottan oförtöfvadt återgå till Carlskrona samt skärgårdsflottan, med det sjöfolk, som ej behöfdes i Finland, afgå till Stockholm, hvaremot ingen enda man af de svenska trupperna finge utan konungens uttryckliga befallning öfverföras till Sverige, men de finska regementena borde gå hem på rotarna.

Hertigen skyndade att efterkomma dessa befallningar, flyttade den 15 November sitt högqvarter till Helsingfors, lemnade öfverbefälet åt
generallöjtnanten grefve <i>Fredrik Posse</i> och gick den 19 ombord. Följande dagen afseglade flottan och kom, oaktadt en ihållande sträng köld och svår storm, lyckligen till Carlskrona, hvarifrån hertigen afreste den 30 November till Stockholm, der han inträffade den 4 December. Samtidigt hade större delen af skärgårdsflottan afgått till Stockholm, dit äfven Posse afreste i början af December, hvarefter generallöjtnanten grefve <i>Johan August Meijerfelt</i> den 11 December öfvertog öfverbefälet samt flyttade sitt högqvarter till Lovisa. Samtliga trupperna i Finland utgjorde då något öfver 30,000 man, af hvilka dock endast omkring 24,000 man voro tjenstbara; de öfriga voro dels sjuke, dels vakante. Förlusterna under årets lopp hade uppgått till 2,824 man.<footnote>Jfr <i>G. von Schantz,</i> Historia öfver kriget mellan Sverige och Ryssland 1788—1790. Stockholm 1817, 1818; <i>Gyllengranat,</i> Sveriges sjökrigs-historia. Carlskrona 1840, II: 187—229; <i>Barfod,</i> Märkvärdigheter, rörande Sveriges förhållanden 1788—1794. Stockholm 1846, s. 1—130; <i>B. von Schinkel,</i> Minnen ur Sveriges nyare historia. Stockholm 1852, II: 1—59; <i>Beskow,</i> Om Gustaf III såsom konung och menniska. Stockholm 1863, III: 381—426; IV: 44—304; <i>Liljecrona,</i> Fältmarskalken grefve Johan Christoffer Toll. Stockholm 1849, s. 33—52; <i>Mankell,</i> Anteckningar rörande finska arméns och Finlands krigshistoria. Stockholm 1870, I: s. 2—371.</footnote>
</chapter>

<chapter name="Riksdagen 1789.">
<h3>Riksdagen 1789.</h3>
Under sin verksamhet i vestra delarna af Sverige hade Gustaf III icke lemnat ur sigte tilldragelserna i Finland. Han hade med djupt missnöje erfarit rörelserna derstädes efter sin afresa, men när han fann sina i början af November utfärdade befallningar åtlydda och sin myndighet der återstäld, befalte han i en skrifvelse till den nye öfverbefälhafvaren Meijerfelt af den 1 December att på samma dag låta häkta generalmajoren C. G. Armfelt, öfverstarne Hästesko, Montgomery och von Otter, öfverstelöjtnanten Otto Klingspor, samt majorerne Jägerhorn och Klick; att man framför allt borde försäkra sig om Jägerhorns papper och sända honom genast till Stockholm utan afvaktan å de öfrige arresterade, samt att äfven dessa skulle ofördröjligen till hufvudstaden afsändas. De officerare och manskap, som hade att eskortera dem, skulle dock behandla dem med höflighet, skaffa dem alla beqvämligheter som kunde förenas med säkerheten af deras vård samt »i synnerhet freda dem, så mycket möjligt vore, från en med skäl uppretad menighets öfvervåld».

Konungen hade fått en ny anledning att utfärda denna befallning genom underrättelsen, att Sprengtporten hade ett manifest färdigt att i tusentals exemplar spridas i Finland, hvari utlofvades Finlands sjelfständighet och 50 års skattefrihet, om finnarne ville resa sig mot svenska öfverväldet. Meijerfelt hade öfverkommit några packor af detta manifest, tryckt på finska och svenska samt insmugladt öfver gränsen, hvilka packor han lät uppbrännas af bödeln samt utgaf en varning till folket att ej af förrädarne låta sig förledas.

Sedan konungen utfärdat ifrågavarande befallning och var förvissad att få den åtlydd samt afslutat ett stillestånd med Danmark på ett halft år, trodde han sig kunna, utan att befara inblandning af främmande makter i rikets inre angelägenheter, sammankalla ständerna, hvilket han nu ansåg lika vigtigt för sina syften, som hans fiender förut yrkat derpå för vinnande af sina.

Den 19 December ankom konungen till Stockholm. Hans resa dit från Göteborg hade varit ett verkligt triumftåg. Vid ankomsten till hufvudstaden fann han denna illuminerad, och hans släda drogs af borgerskapet upp till slottet under de lifligaste fröjderop. Följande dagen uppträdde han på rådhuset och tackade i ett tal, som rörde åhörarne till tårar, borgerskapet för dess nit och trohet, samt anmodade det att fortfara med sin vakthållning, emedan konungen aldrig i säkrare händer kunde förtro sig och sitt hus.

Emellertid arbetades af alla krafter å riksdagsmannavalen, hvarvid, å konungens sida, domare, kronobetjeningen m. fl. lägre tjenstemän verksamt biträdde. Också föllo valen till större delen på sådane, som ifrat mot armén och adeln, och i många så städers som landtmenigheters fullmakter blef det riksdagsmannen uttryckligen ålagdt att bifalla allt hvad konungen till rikets allmänna bästa föreslog. I Stockholm inrättades klubbar och höllos sammankomster strax efter nyåret för det konungska partiets sammanhållande.

Dylika åtgärder försummades emellertid icke heller af »patrioterna», såsom oppositionen fortfarande kallade sig. De smickrade sig att vinna åtminstone något af ofrälse stånden, hvartill den gemensamma känningen af kriget skulle verksamt bidraga. Större delen tog ännu de finska missnöjdes parti och påstodo, att konungen sjelf i hemlighet förmått dem att vända sig till ryska kejsarinnan för att inleda underhandlingar om fred, ehuru detta föregifvande var så mycket orimligare, som man väl visste, att konungen redan gifvit befallning om de mest skyldiges häktande. De klokare inom partiet rådde ock, att man borde lemna å sido frågan så väl om dessas förfarande som om anledningen till kriget, samt väl tillstyrka fred, men dock ej undandraga sig utskylder till krigets fortsättande, i fall fred ej med hederliga vilkor kunde vinnas och så framt konungen uppriktigt uppgåfve rikets skuld. Rykten voro emellertid i omlopp, att ryska kejsarinnan hade fredsförslag i beredskap, dem hon ämnade förelägga ständerna, och då det vid samma tid blef bekant, att det här ofvan omtalta ryska manifestet blifvit kringspridt i Finland, så styrktes de konungske häraf i sin föreställning, att fienden fortfarande underhöll stämplingar inom riket samt att patrioterne vid riksdagen dertill voro redskap. Stora penningesummor påstodos hafva från Ryssland blifvit bland dem utdelade och man sökte göra dem såsom ryssvänner så förhatliga hos den större allmänheten som möjligt.

I spetsen för patrioterne stod äfven vid denna riksdag grefve <i>Fredrik Axel von Fersen,</i> som emellertid skilde sig ganska mycket från
de flesta medlemmarne af partiet, hvilka mera togo råd af sin förbittring än af förhållandena. Långt ifrån att gilla arméns tilltag, hade han från första stunden ansett det för ett vådligt och straffbart föredöme, samt afstyrkte för den skull med största allvar sina partivänner från att försvara handlingar, som företrädesvis retat nationen, och försummade intet tillfälle att förmana dem till foglighet. I samma syftning rådgjorde han ock med ledamöter af andra stånd och helt olika tänkesätt, såsom t. ex. prosten Nordin, som nu stod högt i konungens förtroende, samt förklarade öppet sin afsigt att lemna kriget opåtaldt och bidraga till ett hedrande slut derpå, men motarbeta hvarje förändring i regeringsformen. Denna Fersens foglighet ogillades emellertid af många bland hans anhängare, som nu trodde rätta tiden vara inne att gå kraftigt tillväga och ingenting eftergifva.

Bland dem, som sökte intaga ett rum vid Fersens sida såsom partiets ledare, böra nämnas generallöjtnanten grefve <i>Fredrik Horn,</i> som varit en af konungens ifrigaste anhängare 1772 och äfven blifvit rikligen belönad derför, men likväl tyckte sig ej hafva blifvit det nog, för öfrigt ärlig, men korttänkt, häftig och i hettan saknande all sjelfbeherskning; vidare friherre <i>Carl de Geer,</i> Sveriges rikaste adelsman, som vid 1786 års riksdag varit mycket betydande, mera driftig än varsam, genom sin hetta och sitt egensinne olämplig att styra ett parti, för öfrigt misstänkt för en icke oskyldig förbindelse med ryske ministern Rasumoffsky; direktören <i>Clas de Frietzcky,</i> bekant för sin talgåfva och i allmänhet högt aktad för klokhet och frimodighet; justitiekanslern <i>Joachim Wilhelm Liljestråle,</i> kammarherren friherre <i>Adolf Ludvig Stierneld,</i> lagmannen <i>Johan Adolf Spaldencreutz</i> m. fl. Äfven bör bland patrioterne särskildt nämnas grefve <i>Magnus Fredrik Brahe,</i> hvilken man borde trott sig snarare finna bland de ifrigaste konungske, emedan hans fader förlorat sitt hufvud för sin tillgifvenhet för konungamakten och det under en riksdag, hvars främste ledare patrioternes nuvarande hufvudman grefve Fersen varit, och som för öfrigt sjelf rönt de mest lysande och tillika föga förtjenta bevis af Gustaf III:s ynnest.

Den 26 Januari 1789 voro ständerna samlade, då konungen till landtmarskalk utnämnde generalmajoren grefve <i>Charles Emil Lewenhaupt,</i> son till den år 1743 afrättade generalen med samma namn. Erkebiskopen <i>Uno von Troil</i> var genom sitt embete sjelfskrifven talman för presteståndet. Till talman för borgareståndet förordnade konungen rådmannen i Stockholm <i>Anders Liidberg</i> och till talman för bondeståndet <i>Olof Olsson</i> från Östergötland. I lagmannen <i>Per Zacharias Ahlman</i> hade konungen en ganska skicklig och verksam bondeståndets sekreterare. Genast efter riksdagens början lät konungen landtmarskalken och talmännen hvarje eftermiddag sammanträda på slottet för att mottaga hans befallningar. Landtmarskalken, nu 68 år gammal, med temligen inskränkta förståndsförmögenheter, var ett så mycket
villigare redskap för verkställandet af konungens planer.<footnote>När konungen frågade grefve Adolf Ludvig Hamilton, hvad han tyckte om Lewenhaupts utnämning till landtmarskalk, svarade Hamilton, att »endast ett stort snille kunnat bemärka någon som hade så litet».</footnote> — Erkebiskopen, årsbarn med konungen, redan vid 40 års ålder utnämnd till det embete han innehade och öfverhopad med bevis af hans ynnest, ansågs dock ej som fullgod konungsk, men hade, såsom tillhörande den så illa anskrifna adeln, icke något öfvervägande inflytande inom presteståndet, der biskopen i Vexiö <i>Olof Wallquist</i> med öfverlägsen förmåga var de konungskes ledare. Borgareståndets talman tillhörde hufvudstadens »illiterate» rådmän, var starkt konungsk, ifrig frimurare och »känd för en viss skicklighet att följa formulär, det han ock gjorde ärligt under hela riksdagen.»<footnote>Se <i>Wallqvist,</i> Berättelse om riksdagen i Stockholm 1789 i Historiska handlingar, Stockh. 1866, V: 275, 276.</footnote> Talmannen för bondeståndet var en gammal riksdagsman från partitiderna, arrendator af en bland grefve Fersens egendomar och i sin hemort mera känd som herre än bonde, men som vid uppresan till riksdagen »lade bort sin peruk, för att i bondkalott skaffa sig den betydenhet, som denna tid var svårare att i peruk erhålla, såg listig och erfaren ut, samt var pålitlig i sitt tänkesätt till döden, som under riksdagen inträffade.»<footnote>Se <i>Wallqvist,</i> Berättelse om riksdagen i Stockholm 1789 i Historiska handlingar, Stockh. 1866, V: 275, 276.</footnote> Den, som under denna riksdag egentligen styrde bondeståndet, var dock dess sekreterare Ahlman, som af motpartiet beskyldes att aldrig taga till protokollet eller införa i expeditionerna annat än som öfverensstämde med de konungskes åsigter, samt hota med arrest en och hvar, som yttrade annan mening eller begärde votering. Han hade ock »för representationskostnader» fått sig anvisadt ett lika stort belopp, 1,000 rdr specie i månaden, som landtmarskalken, medan preste-, borgare- och bondeståndens talman hvardera för sådana kostnader fått sig endast halfva detta belopp tillagdt. För öfrigt rådde vid denna tid inom bondeståndet, så väl som bland allmogen, öfver allt i riket stor förbittring mot »herrarne» i allmänhet, mot hvilka bönderne ock med synnerlig beredvillighet stälde sig på konungens sida.

Inom adeln voro öfversten vid flottan <i>Per Lilljehorn,</i> hofrättsrådet <i>Rudman Bergenstråle,</i> lagmannen <i>Steenhoff</i> och lagman <i>Johan Magnus af Nordin</i> ledarne af det konungska partiet, som dock utgjorde fåtalet inom ståndet. Partiets egentlige hufvudman var likväl konungen sjelf, och af honom fingo landtmarskalken, talmännen och partiets öfrige ledare inom stånden dagligen sina order, utan att ega någon fullständig kunskap om hans planer och egentliga syften. Lagman Steenhoff höll en särskild klubb för ledamöterna utaf adeln, och en annan hölls af hofstallmästaren friherre Munck. De blefvo dock vida mindre besökta än motpartiets, som bekostades af <i>Carl De Geer</i> och der han, grefve <i>Fersen,</i> vice presidenten <i>Stjerngranat,</i> ryttmästaren friherre <i>Stjerneld</i> och lagman <i>Spaldencreutz</i> voro de egentlige ledarne. I denna klubb reglerades riksdagsärendenas gång inom adelns flertal, som tillhörde hvad
de sjelfve kallade patrioterna. Dagen före hvarje plenum samlades hos grefve Fredrik Horn några och 30 af adelns mest framstående ledamöter för att pröfva och fastställa den mindre klubbens förslag.

Inom presteståndet var biskop <i>Wallqvist</i> den förnämste ledaren af det konungska partiet, men äfven biskop <i>Lindblom</i> i Linköping, biskop <i>Wingård</i> i Göteborg och prosten <i>Carl Gustaf Nordin</i> voro der synnerligen vaksamme. Wallqvist och Nordin, som båda egde konungens förtroende, voro emellertid sig emellan ovänner, men utan att detta inverkade på deras förhållande till konungen. Biskoparne <i>Bentzelstjerna</i> i Vesterås, <i>Bentzelius</i> i Strengnäs och <i>Herman Schröderheim</i> i Carlstad, prostarne <i>Eckerman</i> i Ljung, <i>Juringius</i> i Kinstad och <i>Ahlström</i> i Köping samt några andra räknades till det patriotiska partiet, hvilket dock inom detta stånd var föga talrikt.

Ännu fåtaligare var oppositionen inom borgare- och bondestånden, der i allmänhet rådde en öfvervägande förbittring mot adeln och de adlige officerarne samt en varm tillgifvenhet för konungen.

Den 2 Februari skedde på rikssalen riksdagens högtidliga öppnande af konungen, som uti sitt helsningstal till ständerna började med en rörande målning af rikets våda, i synnerhet i följd af Rysslands försök att genom sina stämplingar afsöndra Finland, hvars inbyggares trohet konungen högeligen prisade, med undantag af några få brottslige eller förledde, hvilka dels blifvit lemnade under lagens åtgärd, dels gått i sjelfvillig landsflykt. Likaledes betygade konungen nu offentligen sin aktning, sin kärlek och sitt förtroende för hertigen af Södermanland, som, understödd af en tapper adel och oförfärade sjömän, segrat på en öfverlägsen styrka. Vidare anfördes, att de stämplingar, hvilka fienden försökt vid Sveriges östra gränser, snart blifvit förda till hjertat af riket genom uppväckande af oenighet och misstroende mellan konungen och hans undersåtar. Den fruktan, de faror som omgåfvo riket; den osäkerhet, hvari sinnena försattes af det som händt i Finland; den farhåga, som deraf uppkom, skulle kastas på konungens person, och då han skulle anses för orsaken till alla olyckor, skulle tillgifvenheten till honom förkolna, och tvedrägtsandan hos några, regeringssjukan hos andra, svaghet hos många, förtviflan hos hopen kasta riket i så stor oenighet, att fienden skulle utan svårighet underkufva Sverige och föreskrifva de lagar, hvarigenom det bäst kunde hållas under oket. Konungen berömde de patriotiska dygder, som dervid hos nationen uppvaknat först hos allmogen, som frivilligt skyndat till fäderneslandets tjenst, samt sedan hos de öfriga stånden, hvaribland äfven adeln icke velat synas mindre nitisk än sina medständer. Mäktige furstar hade i förening tagit sig an Sveriges sak, och deribland en konung<footnote>Fredrik Wilhelm i Preussen, Gustaf III:s syskonbarn.</footnote> genom de närmaste blodsband med Sveriges konungahus förenad. Konungen ville hafva en trygg och ärorik fred; men enda utvägen att ernå en sådan vore att med kraft utföra kriget. Slutligen
uppmanade konungen eftertryckligen till enighet, mod och inbördes förtroende, hvarföre ständerna från sina öfverläggningar borde afskilja allt hvad till detta ändamål ej ledde, äfvensom konungen sjelf lofvade uppoffra all personlig hämnd.

Härefter öfverlemnades till ständerna konungens allmänna proposition, innehållande en berättelse om hvad inrikes förefallit sedan sista riksdagen, och följande dagen i ett nytt plenum plenorum å rikssalen afgaf konungen en utförlig berättelse om förhållandena till utländska makter samt om rikets dåvarande ställning, hvilken föranledt ständernas sammankallande.

Han började med en skildring af ställningen inom Europa i allmänhet sedan sista riksdagen och huru, efter Fredrik II:s, den store skiljedomarens död, freden blifvit störd; huru Ryssland, med den hersklystnad, som alltid utmärkt detta rikes politik, oafbrutet sökt undergräfva så väl Sveriges som sina andra grannars sjelfständighet, hvarom Polen, Kurland och Krim voro talande vittnen; huru det, i afsigt att förhindra konungen från störande af de ryska eröfringsplanerna mot Turkiet, sökt försvaga Sverige genom Finlands afsöndrande, hvilket såsom sjelfständigt storfurstendöme skulle ställas under Rysslands beskydd; huru Ryssland i denna afsigt underhållit förrädiska stämplingar inom riket, hvartill öfverste Sprengtporten i synnerhet lånat sin åtgärd; huru denne redan 1783 med härvarande ryske ministern Markoff öfverlagt om utförandet af denna plan, på hvars verkställande han sedermera 1786 förgäfves arbetat; huru han derefter begifvit sig till Ryssland och der antagit krigstjenst samt 1788 sökt med sina anhängare begagna en inträffad missväxt, som gjorde sinnena modfälda, att genomdrifva sin plan, hvarföre magasin och trossbodar borde förstöras och ryskt beskydd derpå anlitas; huru konungen, vaksam på dessa anslag och pligtig att deremot trygga sig och sina undersåtar, trott sig brottslig mot sig, sin ära, sitt rike och efterverlden, om han ej nyttjat tillfället af Rysslands svaghet, då det måst sammandraga sin styrka mot Turkiet, som för sin egen säkerhet nödgats bryta en opålitlig fred; huru konungen i sådan afsigt hindrat ryska flottan att föra krigsfacklan midt i skötet af denna bundsförvandt; huru han blott förebrådde sig såsom ett fel, att han ej utan omsvep låtit borttaga Dessens eskader; huru, utom en ringa besättning i Fredrikshamn och vid pass 500 man i Viborg, endast 5,000 man stodo mellan svenska gränsen och Petersburg, samt huru orsaken, hvarföre mot en så maktlös fiende krigets utgång icke uppfylt konungens väntan, till större delen varit förrädiska anläggningar, hvilkas upphofsmän, redan gripne, väntades till Stockholm att undergå ransakning och dom. Oaktadt hvad man utspridt om brister i arméns förnödenheter, hade dessa i fullt mått blifvit besörjda, till bevis hvarå utredningskommissionens räkningar skulle föreläggas ständerna, fastän förråden genom vederbörandes illvilja eller försummelse icke kommit armén i behörig ordning tillhanda. Med riksens ständer ville konungen nu öfverlägga om bästa medlen till
ernående af en ärorik och säker fred, hvilken borde sökas genom de skyndsammaste och eftertryckligaste mått och steg till krigets fortsättande, under det Ryssland nu vore öfverhopadt af ett förödande krig med Turkiet samt tillika hade att befara Polens rustningar och konungens i Preussen hotelser, hvilken monark, gemensamt med England och Holland, tillbjudit sin bemedling, den konungen antagit, men kejsarinnan förkastat. Konungen äskade derföre nu, att ständerna måtte utse ett hemligt utskott af 12 ledamöter från adeln och 6 från hvartdera af de öfriga trenne stånden, med hvilket konungen kunde öfverlägga och öfverenskomma om medel och utvägar till bibehållande af rikets säkerhet, bestånd och sjelfständighet.

Från rikssalen gingo ständerna till sina vanliga samlingsrum, då friherre Carl De Geer på riddarhuset tillstyrkte och adeln enhälligt biföll, att dess protokoll vid denna riksdag skulle tryckas. Enahanda beslut fattades äfven af borgare- och bondestånden, men presteståndet lemnade sina otryckta, likasom vid den föregående riksdagen.

Följande dagen, den 4 Februari, visade sig redan den skiljaktiga uppfattningen af förhållandena hos flertalet inom adeln och hos det inom de öfriga stånden. Friherre <i>Carl De Geer</i> framlade till protokollet ett anförande angående de många skrifter, så tryckta som handskrifna, hvilka, utspridda utan uppgifven författare, smädeligen angripit adeln och krigsmakten. Han tillstyrkte en underdånig skrifvelse till kongl. maj:t, med anhållan om befallning till vederbörande embetsmän att skyndsamligen efterfråga dessa smädeskrifters författare och utspridare samt befordra dem till lagligt straff; men att deremot, om någon eller några funnes så förgätna af ära och tro att de sig mot staten förbrutit, de då, lag likmätigt, derföre måtte blifva ansvariga, utan att tillvitelser för förräderi eller vederstyggliga stämplingar sattes på hela nationens eller oskyldiges räkning. Friherre De Geer sade sig aldrig kunna tvifla om bifall härå af en upplyst och rättvis konung, helst Sveriges största regenter alltid med utmärkt ynnest omfattat adeln, då deremot en Magnus Smek, en Albrecht af Mecklenburg, en Christiern Tyrann alltid begynt svenska folkets förtryck med tillbud att kufva adeln.

Detta yttrande var knappast uppläst och med höga bifallsrop gilladt, förrän lagmannen <i>Steenhoff</i> begärde det på bordet, hvaröfver han fick mottaga de hårdaste förebråelser från de flesta på riddarhuset, som funno denna sak, hvilken så nära rörde hela ståndets heder, icke tåla uppskof; men på grefve Fersens och friherre De Geers erinran, att ej vanligt vore, det något mål genast företogs till afgörande, då det af någon ledamot begärdes på bordet, och att denna ordning ej utan vådliga följder kunde öfverträdas, upphörde all öfverläggning för denna gång.

Samma dag föreslog grosshandlaren <i>Damm</i> från Göteborg i borgareståndet en tacksägelseadress till konungen för den faderliga omvårdnad, hvarmed han det föregående året räddat Göteborg och
län, hvilken tacksägelse, på flera ledamöters tillstyrkan, blef utsträckt till de visa anstalter i allmänhet, hvilka konungen vidtagit till hela rikets försvar. Denna af borgareståndet beslutade tacksägelseadress innebar sålunda ett slags gillande af kriget och afskar allt tillfälle till de påminnelser vid dess laglighet, hvilka patrioterne haft i sinnet, i händelse de trott sig kunna påräkna bättre framgång.

Den 6 Februari upptogs ånyo på riddarhuset öfverläggningen angående smädeskrifterna. Den röjde icke liten bitterhet och antydde tillräckligt, att de klandrade förhållandena inom hären ej saknade försvarare å riddarhuset.

Adelns framställning till de öfriga stånden att hos konungen anhålla om beifrande af de skrifter, som varit riktade mot densamma, vann ock föga afseende hos dessa stånd. Å presteståndets vägnar svarade erkebiskopen den deputation, som framförde adelns ifrågavarande framställning, att presteståndet mer än något annat varit föremål för sådana illasinnades hätska och omilda omdömen och skrifter, hvarvid dock ståndet alltid trott sig fredadt genom ett godt samvete och nitiskt bemödande att uppfylla sina pligter, hvarföre ståndet äfven lemnat dessa skrifter med deras författare till sitt välförtjenta förakt. I allmänhet ansåg man adeln i detta hänseende hafva visat allt för mycken ömtålighet, då det hvarken kunde nekas eller öfverskylas, att inom detta stånd många varit felaktige; då konungen hade stora skäl till det missnöje, han offentligen mot en del af arméns befäl hade förklarat, och då man allmänt var uppbragt öfver, att adeln, som alltid visat sig färdig att yrka på företräden, vid detta tillfälle, när fäderneslandet var i fara, undandragit sig att deltaga i uppoffringar derför. Man anmärkte äfven, att den adliga oppositionen ej bort taga så illa vid sig öfver dessa skrifter, då flere af denna oppositions framstående medlemmar icke voro främmande för de ännu bittrare, som blifvit utspridda mot konungen. Också fick detta adelns meddelande under nära två månaders tid förblifva obesvaradt, hvaremot midt under den ifriga öfverläggningen på riddarhuset från alla tre stånden ankommo tillkännagifvanden af deras beslut att ingå med en tacksägelseadress till konungen för hans visa anstalter till rikets försvar, samt att, med konungens tillstånd, hembära en särskild tacksägelse till hertig Carl för de lysande tjenster, han gjort fäderneslandet. Härtill samtyckte ock adeln, men med det tillägg af oppositionen, att hertig Fredrik Adolf vid detta tillfälle icke måtte förgätas, då äfven han tillfyllest visat sitt nit för konung och fädernesland, ehuru han saknat tillfälle att utmärka sig genom särskilda bedrifter. De öfriga stånden ville dock ej biträda detta förslag, emedan hertigen var känd för sina förbindelser med den adliga oppositionen och, sedan han nedlagt allt befäl i Finland, nu tillbragte sin tid i sysslolöshet samt för öfrigt ingenting uträttat, som kunnat förtjena någon särskild tacksägelse.

Under tiden hade elektors- och utskottsval hållits inom alla stånden. Hos adeln var vid dessa val
oppositionen vida öfvervägande.
Presteståndet hade öfverenskommit, att oppositionen skulle uti intet utskott bli lottlös, men de ojemförligt fleste af ståndets utskottsledamöter voro dock ifriga rojalister, hvilket äfven var förhållandet med borgare- och bondeståndens utskottsledamöter. Sedan adeln valt sina elektorer, men dess ledamöter af hemliga utskottet ännu icke voro utsedda, väckte <i>Frietzcky</i> den 6 Februari på riddarhuset fråga om instruktion för detta utskott och yrkade, att alla de mål, som der förekommo och ej kräfde oundgänglig hemlighet, måtte blifva ståndens plena meddelade, samt att inga sådana mål, som enligt regeringsformen voro riksens ständer förbehållna, att emedelbart af dem afgöras, måtte få i detta utskott upptagas och afgöras. Enahanda fråga väcktes ock samtidigt i presteståndet, af prosten <i>Juringius</i> och i borgareståndet af brukspatronen <i>Björkman.</i> Man befarade nemligen, att, då det grundlagsstadgande, som medgaf konungen rättighet att begära ett sådant utskott, tillade detsamma utöfning af ständernas beslutanderätt i alla ärenden, hvilka konungen ansett böra hemliga hållas, skulle äfven frågan om bevillningar, banko- och statsverket, krig och fred, m. m., utan allt ständernas deltagande der kunna afgöras, hvaremot konungen, å sin sida, ansåg all instruktion, utom hvad regeringsformen i afseende å detta utskott innehöll, öfverflödig och vådlig, emedan derigenom hela ändamålet med utskottets tillsättande kunde gå förloradt, samt dessutom i Frietzckys förslag konungens rättighet att ensam pröfva hvilka ärenden borde hållas hemliga icke var fullt tydligt uttryckt.

Också, när frågan förekom i preste- och borgarestånden, vägrade båda ståndens talmän proposition å densamma, såsom stridande mot regeringsformen, och, när öfverläggningen derom skulle begynna å riddarhuset, gaf landtmarskalken tillkänna, att han i samma ögonblick mottagit en biljett från konungen med befallning att på intet sätt tilllåta någon ventilation deröfver. Häremot protesterade flere bland adeln och slutet på öfverläggningen blef, att adeln biföll Frietzckys förslag, hvilket landtmarskalken skulle för konungen anmäla, »med betygande tillika af adelns oföränderliga uppsåt att hvarken derigenom eller i någon annan måtto kränka hans maj:ts höga rätt eller rubba dess everdeliga ärestod — 1772 års dyrt besvurna regeringsform». Landtmarskalken hade af den föregående diskussionen blifvit så förbryllad, att han lät förleda sig att framställa proposition å detta beslut, ehuru sådant stod i strid med konungens uttryckliga förbud.

Också befalte honom konungen att sammankalla adeln till nytt plenum den 9 Februari, då landtmarskalken förklarade, att beslutet icke kunde anses såsom gällande, emedan det vore fattadt i anledning af en »icke verkande» proposition, aftvungen och gjord emot konungens befallning. Denna oförmodade invändning framkallade ett sådant oväsende å riddarhuset, att det dröjde länge, innan någon kunde göra sig hörd; men så snart friherre De Geer och grefve Fersen hunno få ljud, förklarade de den angifna skilnaden mellan verkande och icke verkande propositioner vara ny, vådlig, olaglig och ledande till osäkerhet i alla beslut.
Hela riddarhuset kom i rörelse, en mängd ledamöter skyndade fram mot landtmarskalksbordet, och den ömklige landtmarskalken blef så uppskrämd, att han återtog sin förklaring och bad om ursäkt, under försäkran att adelns rätt ej vore honom mindre om hjertat än någon annan.

Den segrande oppositionen inom adeln åtnöjde sig emellertid icke ens härmed, utan sände äfven en deputation till de öfriga stånden för att meddela dem adelns beslut.

Af detta adelns trots mot konungens uttryckliga befallning fann han sig i hög grad förnärmad, och tydligt var att en brytning förestod mellan konungen och adeln. Öfverste Lilljehorn, som å riddarhuset främst förde konungens talan, hade varnat ståndet att ej drifva förhållandena till »yttersta punkten», hvilket tyckes antyda, att konungen velat förekomma en sådan brytning, och tydligen var adeln här den utmanande. Under de föregående öfverläggningarna hade ganska många skarpa uttryck blifvit fälda mot styrelseåtgärderna och äfven flera, som, ehuru icke öppet, dock ganska begripligt voro riktade mot konungens person. Adelns tagna steg att meddela de öfriga stånden sitt mot konungens bestämda förbud fattade beslut, angående instruktionen för det hemliga utskottet, visade äfven, att adeln sjelf framkallade denna brytning, synnerligast som detta steg ej kunde leda till något resultat, då frågan om instruktionen redan i de öfriga stånden fallit. Härvid bör dock ihågkommas, att denna fråga var ur oppositionens synpunkt af synnerlig vigt, emedan man väl kunde befara, att konungen skulle begagna sitt partis öfvervigt inom hemliga utskottet, som fattade beslut med rikets ständers rätt, att genomdrifva allt hvad han ville. Sådant hade likväl svårligen kunnat förekommas genom den föreslagna instruktionen.

Kort efter detta sammanträde hade den adliga oppositionens förnämste ledare grefve Fersen den 11 Februari ett företräde hos konungen. Adlerbeth, som hyste en mycket hög tanke om Fersen, hade redan före riksdagens början sökt tillvägabringa en förlikning mellan konungen och honom. Konungen hade då visat sig icke obenägen härtill, men efter riksdagens början tyckes han hafva ändrat tankar, ty han hade för Adlerbeth förklarat, att »all oreda kom från Fersen, som under en täckmantel af saktmod och billighet underhöll partiandan hos sina anhängare». Honom hade konungen äfven tillagt förnämsta skulden till all inhemsk oro i Sverige allt ifrån 1772 års revolution samt förebrått honom att alltid hafva varit en afsagd fiende så till konungamakten som till konungahuset. Adlerbeth hade sökt föreställa konungen, att Fersen, för att sammanhålla ett parti, som utom honom skulle ännu ytterligare förgå sig och störta riket i våda, vid flera tillfällen varit nödsakad bifalla steg, hvilka han kanhända ej gillade, men att han dock hyste en uppriktig kärlek till fäderneslandet, hvartill konungen svarat, att »hågen att styra sitt fädernesland vore grefve Fersens enda patriotism». Hvad som ytterligare stärkt konungen i denna tanke
om Fersen, var att denne under öfverläggningarna om instruktionen för det hemliga utskottet yrkat, att några ledamöter af detta utskott ej borde utses, innan instruktionen vore beslutad, ehuru Fersen ganska väl visste huru angelägen konungen var, att detta utskott måtte med det allra första komma i verksamhet.

Det företräde, Fersen hade hos konungen, begynte, enligt Fersens egen uppgift<footnote><i>Fersens</i> Historiska skrifter, utgifna af <i>R. M. Klinckowström,</i> Stockholm 1871, VII: 105.</footnote>, med hans anhållan att blifva underrättad om hvad konungen nu fordrade af ständerna i beskattning och uti biträde till finansverkets förbättring; men konungen hade då i hårda och skarpa ord besvärat sig öfver adeln och Fersen, såsom dess hufvudman och ledare af dess sturskhet. Särskildt hade konungen visat sin lifliga förtrytelse öfver den tillvitelse man gjort honom att vara lagbrytare och hårdhändt. Han framräckte sina händer och sade: »Se, dessa händer äro alldeles obefläckade af mina undersåtares blod, men betänken och akten eder. Jag har vid tvänne förflutna riksdagar fruktlöst varnat eder; I förakten mitt tålamod, men edert hufvud kan sitta lösare än I tron». Konungen hade sedermera fordrat, att Fersen skulle säga hvaruti hans lagbrott och våldförande af 1772 års regeringsform bestått, hvartill Fersen svarat, att han icke hört konungen af någon beskyllas att vara tyrann eller blodtörstig; att ett så ogrundadt tillmäle torde kommit från falska, bedrägliga och namnlösa spioner och rapportörer, hvilka, för att vinna befordran och belöning, oförsynt svärtade nationen och funno sin räkning vid att hos sin konung underhålla oro och misstankar, som i alla tider gjort monarkers lefnad tung och deras regering osäll; att det för hans Maj:ts undersåtar vore olyckligt att ej vara rätt kända af sin konung för den trohet och tillgifvenhet, som af urminnes tider utmärkt Svea folks lynne emot sin öfverhet; att med tillfredsstäldt samvete och rätt kunde hans maj:t uppvisa obefläckade händer, hvilka vittnade så väl om konungens rättrådighet, som om undersåtarnes kärlek och lydnad, att icke hafva gjort sig skyldiga och förtjenta af blodsstraff. Beträffande åter 1772 års regeringsforms förkränkning i dess tillämpning, så blefve det för vidlyftigt att upprepa alla de påtrugade förändringar, som öfvergått denna grundlag sedan 1772. »Om hans maj:t täcktes genomögna den regeringsform, han sjelf gifvit, så torde finnas, att med undantag af de punkter, som röra konungamakten, hvilka äro heligt hållna och derutöfver, hafva alla de öfriga, som utstaka riksens ständers, rådkammarens, kollegiers och embetsmäns rättigheter, lagskipning, allmän och enskild säkerhet, privilegiers och styrelses ordning, blifvit kraftlösa och dödade uti utöfningen. Regeringsformen kunde nu ej anses annorlunda än som ett uppstäldt giller, till trogna och laglydiga undersåtares fall och onåd hos deras konung, och som enväldets tillväxt och befästande lärer ofelbart blifva Sveriges lott, så hade Svea folk varit lyckligare att, vid tillfälle af revolutionen den
19 Augusti 1772, se enväldet uppresas, än att, under 17 års jäsande och yra, skåda en genom lag inskränkt frihet förkrossas och nu, under en sista pinsam dödskamp, slockna.» Sedan man derefter »debatterat något om konungens hat emot friheten, emot personlig säkerhet och rättigheter, emot rådkammaren, kollegier och ordning uti administrationen», hade samtalet slutat med dessa konungens ord: »Hvad vill ni, herr fältmarskalk? Jag har en son; jag finner hos honom ett inskränkt hufvud och jag tror honom hafva en svag karakter; jag är skyldig honom att söka betrygga hans framtid.»

Hade Fersen verkligen under samtalet fält sådana uttryck, som han sjelf uppgifver, så är det visst icke underligt, om konungen efter företrädets slut yttrade om honom, att hans afsigt tycktes vara trefaldig — att urskulda sig sjelf, att skrämma konungen och att bedraga honom; att han för öfrigt talat ur en så tilltagsen ton som en sjelfständig furste af mindre rang till en af större, samt att konungen med möda kunnat återhålla utbrottet af sin billiga vrede. Han skall ock samma afton i förtroende berättat för en uppkallad ledamot af presteståndet, prosten Nordin, att dalkarlarne voro beordrade till Stockholm<footnote>Se <i>Nordins</i> Dagboksanteckningar för åren 1786—1792 i Historiska handlingar. Stockh. 1868, VI: 22.</footnote>, och det är icke otroligt, att detta samtal med Fersen, som likväl ansågs tillhöra de mest sansade inom sitt parti, men dock med så mycken bitterhet yttrat sig om konungens ingrepp i grundlagarne och i undersåtarnes personliga säkerhet, öfvertygat honom, att en brytning med adeln nu blifvit oundviklig och att kraftiga åtgärder måste vidtagas för att upprätthålla hans lagliga eller tillvällade myndighet mot adeln. Fersen skildes ock från konungen med full öfvertygelse, att inom kort och redan under den pågående riksdagen en våldsam statshvälfning förestod, lik den år 1772 — hvilket tyckes antyda, att konungen under samtalet äfven haft andra yttranden, än Fersen uppgifvit.

Den 12 Februari var å nyo plenum på riddarhuset, då oppositionen tycktes visa något mer foglighet än förut. Deputationen, med tillkännagifvande af adelns beslut rörande instruktionen för hemliga utskottet, afgick väl till borgare- och bondestånden; men sedan en deputation från presteståndet tillkännagifvit, att detsamma väl funnit någon instruktion onödig, men dock ålagt sina ledamöter i hemliga utskottet det nogaste iakttagande af alla med dess göromål gemenskap egande stadganden i regeringsformen, tillstyrkte Fersen, De Geer, Frietzcky och Spaldencreutz, att adeln i detta mål icke måtte skilja sig från sina medstånd, utan, såsom för ändamålet tillfyllestgörande, endast till protokollet förvara sitt förbehåll, att de utsedde ledamöterne noga måtte iakttaga regeringsformen i allmänhet, hvilket ock enhälligt bifölls. Vid detta tillfälle beslöts ock, att yrkandet på ryske generalmajoren Sprengtportens utestängande från riddarhuset skulle öfverlemnas till riddarhusutskottets utlåtande.

Sedan genom adelns ofvannämnda beslut alla hinder voro häfda för hemliga utskottets trädande i verksamhet, skedde hos adeln valet till detta utskott.

Den 14 Februari var adeln åter samlad, då fråga förekom om tillsättande af ett särskildt statsutskott, hvarvid anmäldes att konungen, på landtmarskalkens förfrågan, gifvit tillkänna, det han icke funne något sådant vid denna riksdag nödigt, emedan, i anseende till sammanhanget med de öfriga ärenden, som komma att det hemliga utskottet föreläggas, staten äfven der nödvändigt skulle uppvisas. Häröfver uppstod en gansk liflig diskussion, hvarunder Frietzcky, Fersen, De Geer, m. fl., yrkade tillsättande af ett slikt utskott, såsom påbudet i § 50 af regeringsformen, men öfverste Lilljehorn, hofpredikanten friherre Svante Leijonhufvud och hofintendenten af Malmsten, att det ej behöfdes, då hemliga utskottet, utkoradt af ständerna sjelfva och försedt med deras yppersta förtroendemän, tillika hade uppdrag att bestrida de göromål, som vanligen åligga statsutskottet. Friherre Lejonhufvuds yttrande, innefattande en förebråelse för det adeln dittills sysselsatt sig med småsaker samt med tidspillande kif och buller, ådrog honom en skarp tillrättavisning af Frietzcky, som yttrade bland annat, att han icke kände friherren personligen; dess klädebonad utmärkte dock ett fridens och frihetens embete, men dess språk vore oenighetens och träldomens.

Den på riddarhuset herskande oppositionen visade sig sålunda lika ömtålig för anmärkningar mot sig, som den var frikostig med sådana mot regeringen. Slutet på den långa diskussionen blef emellertid, att Frietzckys förslag om ett särskildt statsutskotts tillsättande bifölls med 454 röster mot 44, hvilka siffror tillräckligen antyda oppositionens stora öfvervigt inom adeln. Flere rojalister hade dock afstått från deltagande i omröstningen, då de visste sig i alla fall komma att ligga under samt frågan dessutom förfallit genom de tre ofrälse ståndens beslut, hvilka ansett ett särskildt statsutskott öfverflödigt.

Söndringen mellan adeln och de ofrälse stånden framträdde allt tydligare. Det var i synnerhet tvänne frågor, hvilka oppositionen inom adeln ansåg, med stöd af grundlagen, gifva anledning till anmärkning mot konungen och hvilka den ock rustat sig att med all kraft beifra. Den ena rörde det krig, konungen begynt emot Ryssland, ehuru han, enligt regeringsformen, icke var berättigad att, utan ständernas hörande och samtycke, företaga anfallskrig. Den andra, att konungen låtit år 1787 genom landshöfdingarne i alla orter föreslå personella arrenden af bränvinsbrännings-rättigheter åtföljande jorden under tio år, hvilket ansågs stridande mot de vid 1786 års riksdag fattade beslut. Den första af dessa anmärkningsanledningar hade blifvit afklippt genom den af de tre ofrälse stånden beslutade tacksägelseadressen till konungen för hans visa anstalter till rikets försvar, hvilken adress adeln icke gerna kunde undgå att biträda, men uppehöll dock i nära två månader skrifvelsen derom. Den andra undanröjdes genom en af bondeståndet, på talmannens tillstyrkan, redan den 7 Februari beslutad
tacksägelse till konungen för den beviljade husbehofsbränningen, i hvilken tacksägelse äfven de öfriga stånden uppmanades att instämma. Af borgareståndet skedde det utan svårighet, men inom presteståndet kom det till omröstning, hvilken utföll med lika röster för och mot. Bland flere ståndets ledamöter, som yttrat sig mot den föreslagna tacksägelsen, hade i synnerhet biskopen i Carlstad Herman Schröderheim, en yngre broder till statssekreteraren Elis Schröderheim, utmärkt sig genom en viss skärpa, som ådrog honom konungens onåd, hvilket åter föranledde hans snara afresa från riksdagen. Hos adeln blef frågan aldrig företagen.

Samma dag, den 14 Februari, då denna omröstning föreföll inom presteståndet, voro äfven borgare- och bondestånden samlade samt instämde båda i det beslut, att Stockholms borgerskap skulle betackas för dess oförtrutenhet att bestrida vakthållningen i hufvudstaden. Tillika beslöt bondeståndet anmäla, att de af allmogen i landsorterna uppsatta frikårer vore villiga att infinna sig i Stockholm för vaktgöring till lindring för borgerskapet, medan staden var utan annan besättning. Anbudet blef genast hos konungen anmäldt och med synnerlig nåd mottaget.

För öfrigt hade inom bondeståndet framställning blifvit gjord att söka konungens tillstånd för utarbetande af ett sammandrag utaf alla i särskilda författningar spridda rättigheter och förmåner, som tid efter annan blifvit ståndet beviljade och hvilka det framgent skulle såsom privilegier tillgodonjuta, samt att preste- och borgarestånden måtte inbjudas att härutinnan förena sig med bondeståndet, på det att, med bifall och biträde af adeln, gemensamma privilegier för de ofrälse stånden måtte fastställas, dock utan intrång för något stånd i sådana rättigheter, som ej kunde jemkas utan rubbning i grundlagen. Preste- och borgarestånden dröjde icke att biträda detta förslag, och äfven adeln utsåg den 16 Februari deputerade, som skulle biträda de ofrälse stånden vid utarbetandet af deras privilegier, så snart konungen dertill samtyckte.

I samma adelns plenum den 16 Februari anmäldes af grefve Charles Emil Lewenhaupt, att hans fader, landtmarskalken, befalt honom till protokollet anföra, huru denne under de senaste åtta dagarne ej funnit sig tillständigt att deltaga i adelns sammankomster eller der förrätta sitt embete, i anseende till den olydnad, hvarmed konungens bud blifvit bemötta, och den oanständighet, hvarmed landtmarskalken sjelf blifvit förolämpad. Tvärt emot konungens förbud hade adeln tvungit sig till en olaglig öfverläggning och landtmarskalken till en icke verkande proposition, samt slutligen mot hans vilja och fleres protest affärdat en deputation till de andra stånden med tillkännagifvande af ett lagstridigt beslut. Vid detta tillfälle hade all ordning och skick varit uraktlåtna, buller och gny uppfylt riddarhuset, de laglydige blifvit hindrade att tala samt landtmarskalken sjelf af friherre Carl De Geer bemött med oanständig häftighet, äfvensom hans excellens grefve Fersen,
»med hårda ord, hetsig min samt emot mig flera resor under talet sträckt arm och knytnäfve, yttrat sig, att jag ville kränka ridderskapets och adelns rättigheter, hvarefter hans excellens hastigt nedstigit af bänken och, jemte många andra i herreklassen, kastat sig öfver skranket och kommit emot mig rusandes kring bordet, utan att jag visste hvad detta ovanliga stoj ville betyda. Utmattad af så mycket stoj och buller, skrik och rop, som jag i hela fyra timmar uthärdat, förmådde jag ej längre fortfara att äska ljud, utan nedsatte mig under anteckningen af dem, som förenade sig med herr Lilljehorns tanke, då derunder åtskilliga namn af riddarhusfiskalen uppropades, som jag trodde vara på dem, hvilka läto nämna sig till protokollet, men jag sedan fått erfara vara de deputerade, hvilka genast afgått till de öfriga stånden med det protokollsutdrag, som på ofvanberörda sätt, utan beslut, utan all ordning och utan ett lagligt erkännande, upplästes af riddarhussekreteraren samt af honom, utan mitt bifall och min vetskap, öfverlemnades till de sjelfvalde deputerade». Allt detta hade landtmarskalken ansett sig pligtig att, till sin säkerhet, få ord från ord i protokollet intaget. Samtidigt hade landtmarskalken till konungen ingifvit en klagoskrift af enahanda lydelse, bevittnad af mer än 50 ledamöter af riddarhuset.

Följderna af denna klagoskrift dröjde ej att visa sig. Sedan konungen under eftermiddagen och aftonen haft öfverläggningar med talmännen och flera ledamöter af stånden, lät han sammankalla ständerna till plenum plenorum på rikssalen den 17 Februari. Han höll der ett tal, som begynte med erinran till ständerna om hans förmaning fjorton dagar förut att taga skyndsamma mått och steg till rikets räddning, och hans befallning, att de till öfverläggning derom måtte förordna ett utskott. Detta hade kunnat sättas inom tre dagar, en till elektorsval, en till val af utskottsledamöter och en till kungörandet af valen. De tre ofrälse stånden hade ock med enighet och ordning sådant fullgjort, men adeln deremot förspilt en dyrbar tid med onödiga öfverläggningar i ämnet, som ej hört till dess åtgärd, och icke hörsammat konungens bud genom landtmarskalken att derifrån afstå, utan tvärtom hade flere ledamöter missfirmat honom och tvungit honom att med besvär vända sig till tronen. Konungen visste väl att många bland adeln voro oskyldiga till så grofva förbrytelser, hvarvid konungen med särdeles välbehag undantog dem, som bevittnat landtmarskalkens skrift. I öfrigt finge de, som kände sig skyldige, taga konungens ord åt sig, då deremot de obrottsliges samveten dem bäst frikände.

Sedan konungen derefter låtit uppläsa den af landtmarskalken ingifna skriften, yttrade han, att i detta olagliga och oordentliga förhållande lätt igenkändes den gamla sjelfsvåldsandan, hvilken, under frihetens namn vill utöfva enskild ärelystnad, upplifva den qväfda aristokratien och, för att återtaga jernspiran öfver nationen, skrämma den med farhåga för envälde, det konungen frivilligt sig afsagt samt, om loppet af oordningar åter satte det i hans hand, aldrig ville behålla.
Konungen gjorde sig en heder att vara den rätta frihetens försvarare, men ansåg för den första af sina skyldigheter att näpsa sjelfsvåld och ej tåla att de, som, sedan de burit förmätna händer på hans faders krona, nu ville ryckas om spiran med honom. Han kunde och borde också ej tillåta, att en annan del af dem genom tidsutdrägt gynna fiendens intressen, ty om han ej snart blefve hjelpt att få flottan i sjön samt armén klädd, bevärad och betald, vore det, om våra kuster härjas, Finland brännes, hufvudstaden hotas, icke hans skuld, utan deras, som såge med nöje ryssen snarare här i Stockholm och ett ryskt sändebud föreskrifna konungen lagar, än att de ville frånträda sin ärelystnad, sin hämdgirighet eller sina enskilda begär, och som med denna tidsutdrägt tro sig kunna tvinga konungen till en vanhedrande fred. »Jag säger eder det, gode herrar af ridderskapet och adeln, I kommen att derför vara mig och edra medständer ansvarige, om I genom edra misshälligheter, edra tillgrepp, förloren en tid som är så dyr, och om I, genom de farhågor I söken utsprida, missleden edra medundersåtar; ty allt uppsökes, allt uttydes till det värsta, riket säges undergräfdt af skuld, den är af mig samkad, då alla veta, alla känna, som varit för aderton år sedan på riksdagar, att jag emottog riket med Carl XII:s skuld och den större skuld, som 1740 och 1757 årens krig åsamkat; att hvarken det fans skepp i flottan, som kunnat brukas, eller fästningarna voro på något sätt fullbordade, och att jag upprättat stora flottan, byggt å nyo den finska flottan, men aldrig af eder hvarken äskat eller fått större bevillning än den vanliga.» Han framhöll vidare, huru dalkarlarnes ankomst till närheten af hufvudstaden varit tadlad såsom högst farlig, högst brottslig, huru man sökt förklena borgerskapets i Stockholm nit för honom och riket, samt huru i ridderskapets och adelns församling det oklandradt hållits tal, förklenliga och brottsliga mot konungens höghet, äfvensom dictamina utgifvits på trycket, lika stötande, hvarefter han tillade: »Allt detta har jag med saktmodighet tålt, så länge icke oordningen sträckt sig för långt; men nu är jag nödsakad att tala, att förklara eder min vilja, som är, att I tillfredsställen eder landtmarskalk, att I gören honom den tillbörliga ursäkt, som I skyldige ären; att I utplånen ur edra protokoll alla öfverläggningar, stridande emot riddarhusordningen och emot den vördnad I ären mig skyldige, och i synnerhet den af Lördagen och Måndagen den 7 och 9 Februari, då I velat tvinga landtmarskalken att göra mot sin ed en olaglig proposition. Alltså hafven I nu genast att begifva eder härifrån till riddarhuset, der formera en deputation, som den förste grefven anför, med hvilken ni, grefve Fersen, och ni, friherre Carl De Geer, och I andre, som ären nämnde i landtmarskalkens skrift, kommen att följa, för att på tillbörligt sätt göra honom ursäkt för hvad som sig tilldragit och beledsaga honom upp i sin landtmarskalksstol, der han kommer att ur protokollet låta uttaga det, som sig olagligen tilldragit. Och I, gode herre och rikets drots, eder öfverlemnar jag denna skrift, att I, hvad som riddarhus-sekreteraren och fiskalen
angår, hafven att, som högste styresman af justitiekanslersembetet, låta dem för laglig domstol tilltala.»

Under hela detta tal gnistrade konungens ögon, och hans åtbörder visade den häftigaste förtrytelse. Det steg, han tagit, hade dock ej skett af öfverilning, utan med full öfverläggning, ty en hans förtroendeman, som samma morgon varit uppkallad till slottet, hade funnit konungen vid muntert och gladt lynne samt af honom fått del af det tal, han ämnade hålla, och förgäfves afstyrkt det.<footnote><i>Wallqvist,</i> Berättelse om riksdagen 1789, s. 309.</footnote>

Efter dess slut begärde Fersen genast ordet; men konungen sade, att han denna dag kallat adeln att höra hvad han dem förestält, icke att öfverlägga derom, hvartill den hade tillfälle på riddarhuset. Fersen fortsatte icke desto mindre sin begäran, och då sorlet dervid bland adeln blef nästan allmänt, fick han ändtligen yttra sig. Konungen, så nådig och rättvis, kunde icke vägra ett helt stånd en rättighet, som i allmänna lagen var åt hvarje enskild förvarad, att försvara sig mot en anklagelse. Fersen kunde ej erkänna de beskyllningar, som blifvit gjorda adeln i allmänhet. Själf vore han oskyldig till allt, för hvilket han blifvit anklagad, och kunde på sådan grund icke finna sig i att göra landtmarskalken den befalda ursäkten.

Efter honom talade De Geer i samma anda och flere andre inom adeln förenade sig med båda. Konungen afbröt dock allt vidare ordande, försäkrade sig alltid skola heligt vårda och handhafva rättvisan, men fordrade nu lydnad af sin gifna befallning och att adeln, till hörsammande deraf, genast begaf sig från rikssalen. Adeln tycktes dock föga villig att efterkomma denna befallning, men då reste sig Fersen och sade helt högt: »Låt oss gå», hvilken röst adeln var van att lyssna till. Det skedde äfven nu, och adeln lemnade rikssalen.

Sedermera tilltalade konungen de ofrälse stånden med mycken vänlighet, yttrade sin fägnad att vara den förste konung, som kunde förse dem med privilegier, och befalte, att två ledamöter skulle utses af hvartdera bland de tre stånden för att med konungen sammanträda till dessa privilegiers affattande, hvarefter förslaget skulle meddelas adeln och så vederbörligen stadfästas. För denna kungliga nåd aflade biskop Wallqvist, å presteståndets vägnar, borgmästaren Spaak från Vestervik, å borgareståndets, och Nils Svensson från Skåne, å bondeståndets, underdånig tacksägelse, hvarefter konungen lemnade rikssalen under högljudda rop af: »Gud bevare konungen».

Så slutade detta sammanträde, som gjorde brytningen mellan konungen och adeln fullständig och obotlig. Han synes varit öfvertygad om omöjligheten af en förlikning och derföre beslutat taga steget fullt ut; men detta sätt att först lexa upp och så visa ut ett helt riksstånd i de öfrigas närvaro var dock hvarken politiskt eller kungligt; det måste hos det så förödmjukade ståndet grundlägga en oförsonlig bitterhet, hvars följder Gustaf III äfven fick erfara.

Omedelbart efter sin bortgång från rikssalen samlades adeln till plenum på riddarhuset, der, i landtmarskalkens frånvaro, grefve Brahe förde klubban.

Fersen fick först ordet och utbad sig, att ståndet »täcktes uti närvarande grannlaga omständigheter bibehålla allt möjligt sinneslugn». Han hade på rikssalen begärt och konungen lofvat, att adeln skulle få förklara sig. Någon deputation kunde således icke till landtmarskalken afgå att begära ursäkt för hvad som händt den 7 och 9, förr än utrönt blifvit, om någon verkligen förgått sig. Flere af adelns ledamöter yttrade sig härefter, men öfverste Lilljehorn var den ende, som tillstyrkte åtlydnad af konungens befallning, och slutligen förklarade <i>Fersen,</i> att han ej funne sig kunna underkasta sin ära något stånds om pröfvande, utan torde blifva tvungen söka vederbörligt lagligt forum för att skilja mellan honom och landtmarskalken, ehuru obehagligt detta vore, då han alltifrån barndomen varit med honom i nära förtrolighet.

Slutet blef, att grefve Brahe anmodades, å adelns vägnar, framställa för konungen de oöfvervinneliga hinder, som föranledt adeln att icke genast efterkomma hans maj:ts nådiga utlåtande om en deputations affärdande till landtmarskalken.

I allmänhet synas dagens förhandlingar hos adeln varit lugnare, än man af det föregående uppträdet på rikssalen kunnat vänta, ehuru visserligen, enligt en närvarande ledamots berättelse,<footnote><i>Adlerbeth,</i> Historiska anteckningar. I: 99.</footnote> å riddarhuset »anleten, åtbörder och ett oredigt sorl af halfbrutna ord uttryckte många skiljaktiga sinnesrörelser, häpenhet, harm, ifver och fruktan».

Genast följande dagen skyndade ock flere bland konungens omgifning att nedlägga sina embeten, för att undvika misstanke för delaktighet i det steg konungen tagit och uttrycka sitt ogillande deraf. De förste voro kronprinsens vice guvernör öfversten friherre Carl Adam Wachtmeister och generaladjutanten friherre Albrecht von Lantingshausen, den förre nära vän, den senare nära anförvandt till Fersen. Den 86-årige grefve Erik von Stockenström nedlade ock nu sitt riksrådsembete, och likaså landshöfdingen grefve Clas Julius Ekeblad, en systerson till grefvinnan Fersen, sin öfverste kammarjunkare-befattning. Månge officerare af konungens hustrupper togo likaledes afsked, och riksdrotsen förklarade för konungen, att han ej fann sig befogad till någon embetsåtgärd emot riddarhussekreteraren och fiskalen.

Det af konungen den 17 Febr. tagna steget var, såsom man inom stånden förutsett, endast en inledning till ännu vigtigare. Redan under aftonen samma dag tillkallade han de tre ofrälse ståndens talmän, jemte några ledamöter från dessa stånd, samt gaf dem, efter aflagd tysthetsed, del af ett förslag till en s. k. <i>förenings-</i> och <i>säkerhetsakt,</i> innehållande flera väsentliga förändringar i regeringsformen. De fingo dervid göra sina anmärkningar, hvilka dels följdes, dels utstäldes till vidare öfverläggning. Sedan sammanträdet var slutadt, begärde erkebiskopen att
få särskildt tala vid konungen, hvilket bifölls, då han i biskop Wallqvists och prosten Nordins närvaro förklarade, att som den upplästa akten ej blott innehöll förändringar i regeringsformen, utan vore att anse som en alldeles ny regeringsform, så kunde erkebiskopen, om hans maj:t ämnade föredraga den till ständernas bifall, omöjligen undgå att deremot göra de kraftigaste föreställningar, grundade på sin och konungens ed, sin pligt mot öfverhet, fädernesland och medborgare, emedan, om han ej hade ett rikt arf att lemna åt sina barn, ville han åtminstone öfverantvarda dem ett ärligt namn samt icke nämnas såsom den förste svenske erkebiskop efter Gustaf Trolle, hvilken bortskänkt sina landsmäns frihet och lagliga rättigheter. Konungen sökte förgäfves öfvertala honom och gaf honom betänketid till följande dagen; han stod fast vid sitt beslut, dock så till vida visande en viss eftergifvenhet, att han begärde och erhöll konungens tillstånd att få anmäla sig sjuk, hvilket fortfor till långt fram i Mars månad.

Den 20 Februari voro de tre ofrälse stånden samlade till plena, då biskopen i Linköping Jakob Lindblom förde ordet inom presteståndet. I borgareståndet öppnade talmannen öfverläggningarna med en anmälan, att åtskilliga ståndets ledamöter klagat öfver den tröghet och långsamhet, hvarmed de mest riksvårdande ärenden, för hvilkas handläggande riksens ständer blifvit samlade, handterades i en tidepunkt, då riket på alla sidor var omgifvet af fiender och hvarje ögonblick dyrbart, för att vidtaga de nödvändigaste försvarsanstalter, samt konungen träget påmint om skyndsamhet, såsom högst nödvändig och enda medlet till rikets räddning, hvarföre talmannen föreslog, att borgareståndet måtte besluta en deputation till de öfriga stånden, med anmodan att medelst en gemensam stor deputation hos konungen anhålla, det han, »med sin konungsliga makt och myndighet efter regeringslagarne, ville vidtaga sådana medel, hvarigenom riksdags-ärendenas oafbrutna lopp befordras». Framställningen besvarades med allmänt ja och deputerade utsågos att meddela preste- och bondestånden det fattade beslutet samt begära deras deltagande i den stora deputationen.

Under tiden hade enahanda beslut blifvit fattadt äfven i bondeståndet, och båda ståndens gemensamma beslut meddelades derefter presteståndet, som instämde deri, dock med en af Wallqvist föreslagen förändring af ordalagen i framställningen till konungen, nemligen att »kongl. maj:t ej allenast enligt dess makt och myndighet efter regeringslagarne, utan ock enligt den visdom, mildhet och nåd, hvarmed hans maj:t vid alla tillfällen alla rikets stånd vanligen omfattat, ville så foga, att de ärenden, som hans maj:t riksens ständer i nåder förelagt, måtte under öfvervägande komma, till befrämjande af ett godt slut». Tillika ålade presteståndet biskop Lindblom, som skulle anföra ståndets deputation, att vidblifva dessa ordalag, äfven om de båda andra stånden ej ville ingå derpå.

Alla tre deputationerna sammanträffade i Storkyrkan, der de båda talmännen förgäfves sökte förmå Lindblom att begagna de i
och bondestånden öfverenskomna ordalag, hvarefter den beslutade stora deputationen, 36 af hvartdera bland de tre stånden, under Lindbloms ledning afgick till slottet, der Lindblom begagnade de af presteståndet honom ålagda ordalag och svar genast erhölls, att konungen »med lika bekymmer som stånden ansett uppehållet och skulle söka, efter den makt, som honom tillkom, styra vrångo och sjelfsvåld hämma».

Knappt hade de tre ståndens stora deputation lemnat slottet, förr än konungen lät arrestera riksrådet grefve <i>Fredrik Axel von Fersen,</i> kammarherrarne friherre <i>Carl De Geer</i> och friherre <i>Adolf Ludvig Stjerneld,</i> generalen grefve <i>Fredrik Horn,</i> öfversten friherre <i>Gustaf Maclean,</i> och hans äldre broder, kammarherren friherre <i>Rutger Maclean</i> samt direktören <i>Clas Frietzcky,</i> hvilka alla fördes till Fredrikshof; vidare öfversten <i>Lorens Peter Almfelt,</i> öfversten <i>Carl Maurits von Gertten,</i> justitiekansleren <i>Johan Wilhelm Lilljestråle</i> och riddarhussekreteraren <i>Carl Gustaf Bungencrona,</i> hvilka fördes till högvakten, samt kongl. sekreteraren <i>Johan von Engeström,</i> löjtnanten <i>Johan Almfelt,</i> en yngre broder till öfversten, och riddarhusfiskalen <i>Albrecht Ihre,</i> hvilka fördes till Castenhof, hvarjemte grefve <i>Magnus Fredrik Brahe,</i> generalmajoren friherre <i>Carl Fredrik Pechlin,</i> öfversten <i>Carl Fredrik von Schwartzer,</i> lagmannen <i>Johan Adolf Spaldencreutz</i> och majoren <i>Fredrik Otto von Bilberg</i> tillsades att icke lemna sina rum.

Arresteringarna begyntes vid middagstiden och förrättades af officerare vid borgerskapets militärkårer, utom Fersens, Horns och De Geers, hvilka verkstäldes af kaptenlöjtnanten grefve Adam Ludvig Lewenhaupt. Ingen gjorde något motstånd, utom öfverste Almfelt, som uppträdde så beslutsamt mot de borgerliga officerarne, att de läto honom undkomma ur sin bostad på Kungsholmen; men då han sökte friherre De Geer vid Stora Trädgårdsgatan och fann honom redan bortförd samt friherrinnan ej ville mottaga öfversten, blef han der arresterad. Horn frågade grefve Lewenhaupt, sedan denne uppvisat konungens arresterings-order, efter hvilken lag grefven verkstälde denna arrestering, hvartill Lewenhaupt svarade: »Efter samma lag, enligt hvilken grefve Horn 1772 arresterade rådet.» När Fersen arresterades, skola flera personer erbjudit sig att befria honom, men han afslog det och förbjöd sina söner att öfvergifva fäderneslandets tjenst. Hans båda gifta döttrar skyndade till konungen för att begära nåd för sin fader, men fingo ej företräde. De arresterade blefvo väl behandlade, men fingo ej utan särskildt tillstånd mottaga besök eller begagna skrifmaterialier. Frietzckys papper förseglades, och likaså riddarhuskansliet samt grosshandlaren Schöns kontor, som misstänktes för der nedsatta ryska penningar. Patrioternes klubb tillslöts, stadsportarne stängdes, ingen post fick tills vidare affärdas och riddarhus-protokollens tryckning instäldes. Hertig Carl mottog öfverbefälet i Stockholm, vakterna voro fördubblade och allmän bestörtning rådde i hufvudstaden.

Följande dagen, den 21 Februari, voro ständerna åter kallade att samlas på rikssalen. Konungen öppnade sammankomsten med ett tal,
hvari han yttrade sin fägnad att se rikets samtliga ständer å nyo samlade kring tronen samt adeln återförd till det lugn, som var så nödigt att bibehålla. Den billiga klagan, konungen vid sista sammanträdet måst föra, hade ingalunda haft hela adeln till föremål, och konungen vore ej allenast öfvertygad om en fullkomlig tillgifvenhet af detta rikets första stånd, utan omfattade det ännu med lika ynnest som från början af sin regering, till vedermäle hvaraf han bad adeln återtaga sina öfverläggningar under ledning af den landtmarskalk, konungen förordnat och som endast önskade ståndets förtroende för att nyttja det för dess och rikets gemensamma väl.

Härefter anmodades landtmarskalken återtaga sitt embete, hvilket skedde, under förklarande af hans önskan, att allt framfaret måtte blifva glömdt och han sjelf förvarad i ståndets tillgifvenhet. Dock anhöll han hos konungen att, i anseende till sin ålder och sjuklighet, få sig till biträde en vice landtmarskalk.

Konungen tog nu åter till ordet och beklagade, att, oaktadt den oafbrutna möda han haft att 1772 stifta och sedermera bibehålla lugnet i sitt rike, hade regeringslystnaden och tvedrägtsandan ändock visat sig färdiga att krossa de fjettrar, han dem pålagt, och att åter störta riket nästan i en lika våda, som då han mottog dess styrelse. Samma sjukdomar, som då plågade rikskroppen, syntes nu åter upplifvade. Sådant kunde ej hafva annan orsak än skilda intressen, följder af särskilda stånds olika rättigheter, dels fotade på mindre billiga grunder, dels ej rätt utstakade och som för den skull ej annat kunde än uppväcka söndring emellan lika fria medborgare samt vålla skakningar i samhället. Sverige hade nogsamt erfarit dessa olyckor, ömsom kastadt emellan aristokratisk ärelystnad och demokratiskt sjelfsvåld. Till afböjande af allt sådant ville konungen jemte stadfästande af de båda första ståndens privilegier, äfven förse de andra två med stadgade förmåner, dem naturen först, men framför allt deras nit för dess allmänna i denna stund gaf dem rätt att hoppas, samt afskilja alla tvisteämnen mellan konung och folk, på ett sätt, som hindrade tvetydighet och befästade inbördes säkerhet. I sådan afsigt hade konungen varit betänkt på en <i>förenings-</i> och <i>säkerhetsakt,</i> den han ville låta riksens ständer föreläsas. »Förenom oss», så slutade konungen, »i den sanna endrägt, som blott förtroende, lag, frihet och säkerhet kunna gifva, fienderna till trots. Den Högste gifve dertill sin välsignelse.»

Så uppstod hertig Carl och förklarade sin glädje att se en ädelmodig konung återgifva lagen den stadga allmän säkerhet kräfver, samt sin förnöjelse att offentligen vid detta tillfälle få intyga svenska adelns ärofulla mannamod och ståndaktighet, rönta bland dödar och faror som sväfvat kring hertigens egen hjessa, och bekrönta med seger. Talet slutade med tillstyrkan, att förenings- och säkerhetsakten måtte antagas. Så snart hertigen slutat, blef den föreslagna akten uppläst af statssekreteraren Schröderheim. »Bifalla», frågade konungen derpå med hög röst, »riksens ständer den upplästa förenings- och säkerhetsakten?»
Dervid hördes häftiga, men skiljaktiga rop — från de ofrälse ståndens sida de starkaste <i>ja,</i> som på konungens tillfrågan tre gånger upprepades, men på adelns lika ifriga och lika ofta förnyade <i>nej.</i> Flera ledamöter af adeln anmälde sig att tala, och bland dem var kammarherren grefve Adolf Hamilton den förste, som fick ordet. Med 1772 års regeringsform i handen åberopade han dess uttryckliga stadgande, att när konungen något proponerar, ständerna äro berättigade att sådant å sina kamrar öfverväga, innan de derom svar meddela. I samma mening gjordes kraftiga föreställningar af generallöjtnanten friherre Duwall, ryttmästaren grefve Carl Fredrik Dücker, m. fl.; men konungen svarade, att, sedan tre stånd nu samtyckt och bifallit den af konungen ständerna förelagda akt, skulle, om adeln förente sig med sina medständer, sådant blifva ett exempel af vänskap och enighet riksens ständer emellan samt ett medel att återvinna inbördes sämja och det lugn, som bör vara alla om hjertat att återställa.

Detta besvarades åter med blandade ja och nej flera gånger, då kanslirådet <i>Gudmund Göran Adlerbeth</i> begärde ordet och yttrade: »Inför Eders Majestäts tron vågar en undersåte, som rönt de dyrbaraste vedermälen af Eders Maj:ts nåd och erkänner den med vördnadsfullaste tacksamhet, att höja en ovan och sväfvande röst, men allernådigste konung, hvarken tid eller tillfälle tillåter mig att nu nämna mina enskilda förbindelser mot Eders Maj:t såsom välgörare. På denna stund är ej fråga om annat än mitt nit, min kärlek för Eders Maj:t såsom min konung, för Sverige såsom mitt fädernesland. Jag finner mig närvarande vid det högtidligaste tillfälle, som i menskligheten kan yppas, vid den vigtigaste öfverläggning, som kan förehafvas. Förlåt, allernådigste konung, den ömma sinnesrörelse, som af mig utpressar tårar. Betagna af samma känslor ser jag mina närvarande medbröder, detta rikets ridderskap och adel. De äro, såsom jag är öfvertygad, alla lika brinnande med mig af nit för Eders Maj:t och fosterlandet» (här afbröts talet öfverljudt af adelns bifallsrop); »men de flesta till äfventyrs lika oförmögne att stadga sina tankar på denna stunden öfver ett ämne, som skall afgöra ett helt rikes, millioner menniskors öde för sekler. Så stort detta verket är, så nödigt att dervid använda betänksamhet. Med djupaste undersåtlig vördnad för Eders Maj:t, med varmaste kärlek för samtliga mina medborgare af de öfriga stånden, besvär jag Eders Maj:t vid Gud, vid sin tron, vid sitt hjerta, sitt ädelmod, vid samtid och efterverld, att oss måtte förunnas någon betänketid.»

Talet gjorde en oerhörd verkan; konungen blef synbarligen bevekt och förklarade genast, att han beviljade adeln frihet att på riddarhuset taga säkerhetsakten till öfvervägande och utlåtande; men att ett trefaldigt <i>ja</i> från de andre stånden tillräckligt tolkat, att de enhälligt antagit den.

Biskop <i>Lindblom,</i> som strax efter aktens uppläsning anmält sig att tala, fick nu ordet och anhöll, att presteståndet äfven måtte få betänka sig. Detsamma utbådo sig för borgareståndet borgmästarne <i>Ekerman</i>
i Stockholm och <i>Åberg</i> i Uddevalla; men konungen upprepade å nyo att saken var afgjord af tre stånd och kunde icke mera upptagas, utom hos adeln. I stället uppkallades biskop Lindblom för att, såsom presteståndets vice talman, förse akten med sin underskrift, men Lindblom vägrade lemna den, innan han derom hört sitt stånd. Det var ock först, sedan han inhemtat dess bifall, som han undertecknade säkerhetsakten, hvarefter detta skedde äfven af borgare- och bondeståndens talmän.

Så snart ständerna lemnat rikssalen, begärde Adlerbeth företräde hos konungen och betygade sin varma tillgifvenhet för hans person, men förklarade tillika att hans öfvertygelse ej tillåtit honom att iakttaga tystnad, äfven om han derigenom skulle ådragit sig den olyckan att misshaga sin konung och välgörare. Konungen afbröt honom, sägande: »ni har hållit det vackraste tal jag någonsin hört», tog honom i famnen, kysste honom på kinden och tillade: »Nå väl, ni ser om jag vet att göra er rättvisa.» Adlerbeth förklarade sig villig att derefter afhålla sig från riddarhuset, för att visa, det hvarken någon personlig afsigt eller motvilja verkat det steg han tagit; men konungen svarade, att sådana misstankar aldrig kunde träffa Adlerbeth och att hvad han funne sig befogad att tala eller göra visste konungen härflyta af renaste uppsåt. Sådana drag böra icke glömmas vid teckningen af Gustaf III:s historia.

Det vigtiga sammanträdet på rikssalen var emellertid slutadt, och adeln hade visat, att den ej låtit skrämma sig af sina förnämsta ledares arrestering, hvilken likväl tydligen blifvit verkstäld för att, genom injagad skräck, tysta oppositionen å riddarhuset. Detta hade icke lyckats, ty nya röster hade höjt sig att föra frihetens och laglighetens talan mot konungens ingrepp i båda. Förenings- och säkerhetsakten var nemligen icke blott en förklaring af 1772 års regeringsform, utan i sjelfva verket en ny grundlag, hvilket närmare skall visas vid framställningen af statsförfattningens utbildning under Gustaf III:s regering, och om man, vid bedömandet af denna minnesvärda riksdags tilldragelser, har flera skäl att träda på konungens sida emot adeln ända till den 17 Februari, då adeln utvisades från rikssalen, hvarefter arresteringarna och säkerhetsaktens genomdrifvande följde, så måste man från denna tidpunkt ställa sig på adelns emot konungen, som tog det ena våldsamma steget efter det andra i strid mot den grundlag han sjelf utfärdat och besvurit. Adelns föregående beteende, så under kriget i Finland som under rustningarna till rikets försvar mot det danska anfallet och under de första veckorna af riksdagen, hade likväl varit sådant, att den icke hade något stöd att vänta inom de ofrälse stånden, hvilka så obetingadt och allmänt stodo på konungens sida, att ingen af de få oppositionsmän, som inom dessa stånd funnos, vågade höja sin röst till någon anmärkning mot de begångna olagligheterna.

Från rikssalen begåfvo sig preste- och borgarestånden till sina vanliga samlingsrum. Inom det förra ståndet yrkade några till
oppositionen hörande ledamöter, att säkerhetsakten ej måtte underskrifvas förr, än ståndet derom fått öfverlägga; men Lindblom svarade, att all öfverläggning redan på rikssalen blifvit af konungen förbjuden, emedan akten vore af ståndet bifallen. I borgareståndet föreföll ingenting af vigt, och bondeståndet höll denna dag intet plenum.

För adeln hade landtmarskalken utsatt plenum till klockan 4 eftermiddagen, då flere ledamöter genast anmälde sig att tala; men landtmarskalken förklarade, att ingen diskussion finge ega rum i detta plenum, emedan det var anslaget endast till elektorers väljande i de felandes ställe. Detta föranledde genast förfrågningar hvilka de felande voro samt anledningen till deras uteblifvande, då det upplystes, att de felande elektorerne voro de arresterade, hvaraf kaptenen <i>Corfitz Ludvig Cock</i> tog sig anledning att föreslå en deputation till konungen, med underdånig förfrågan, om någre af riddarhusets medlemmar så förbrutit sig, att de gjort sig förtjente af arrest, hvilket förslag bordlades. Många förfrågningar skedde äfven hvarföre riddarhus-sekreteraren och fiskalen voro frånvarande, sorlet och bullret blefvo allt starkare, och allt högljuddare blefvo ropen på riddarhusfiskalen för ordningens upprätthållande. I allmänhet var detta plenum det stormigaste under hela riksdagen.

Det var ock sista gången under denna riksdag, som landtmarskalken syntes å riddarhuset. Redan i följande plenum, den 23 Februari, gafs tillkänna, att konungen till vice landtmarskalk utsett öfversten <i>Per Lilljehorn,</i> som derefter ledde adelns förhandlingar samt, såsom gammal erfaren riksdagsman, slug, kall och oböjlig, kunde vida bättre lyckas häri än ordinarie landtmarskalken, hvars olämplighet för sin plats varit allt för mycket påtaglig.

Öfverläggningarna voro emellertid äfven nu ganska heta. De rörde dels landtmarskalkens klagoskrift, dels arresteringarna. I förra hänseendet framlade generalen friherre <i>Fabian Kasimir Wrede</i> ett förslag till försvarsskrift mot landtmarskalkens klagomål öfver adeln, hvilka dels bestriddes såsom osannfärdiga, dels återkastades på honom sjelf, med förklarande att ståndet funne sig ej kunna gifva honom den af konungen fordrade upprättelsen eller vidkännas de förebråelser, det från tronen fått uppbära med afseende å sitt förhållande till konungen sjelf.

Förslaget bordlades, hvarefter friherre <i>Carl Adam Wachtmeister</i> yrkade på en förbön för de arresterade herrarne af adeln, såsom häktade i strid emot regeringsformen och de adeliga privilegierna, emedan de aldrig blifvit lagligen anklagade, än mindre öfverbevista om något brott. Gardeskaptenen grefve <i>Adolf Ludvig Ribbing</i> höll ett loftal öfver de arresterade, och en ganska liflig diskussion uppstod, rik på skarpa utfall, så att t. ex. expeditionssekreteraren <i>Emanuel Hederstam</i> gick ända derhän att här finna tillämpligt stadgandet i missgerningsbalken, att den, som bastar och binder någon oförvunnen, förverkat edsöre — hvilket yttrande dock, på Adlerbeths föreställning, återtogs. Äfven denna fråga bordlades.

Följande dagen, den 24 Februari, hade adeln åter plenum, då Lilljehorn gaf tillkänna, att han hos konungen anmält ståndets önskan att genom en deputation få anhålla om de arresterades ställande på fri fot, hvaröfver konungen »synts vara ganska rörd», men undanbedt sig deputationen, då stunden ännu icke vore inne, att han kunde uppfylla adelns önskan. Riddarhussekreteraren Bungencrona var emellertid redan frigifven och hade återtagit sin plats på riddarhuset. Likaså lagman Spaldencreutz. Äfven grefve Brahe och major Bilberg hade återfått friheten, men återtogo ej sina rum på riddarhuset, den senare, emedan sådant gjorts till vilkor för hans frigifvande, och Brahe, emedan han ansåg sin rätt att såsom rikets främste grefve föra ordet å riddarhuset i landtmarskalkens frånvaro förnärmad genom tillsättandet af en vice landtmarskalk. Äfven riddarhusfiskalen Ihre blef stäld på fri fot.

Äfven den 25 Februari hade adeln plenum, då förenings- och säkerhetsakten upplästes, hvarefter friherrarne Duvall och Wachtmeister, understödde af nästan alla närvarande, yrkade en anhållan till kongl. maj:t att, enligt § 42 i regeringsformen, inhemta rådets tanke öfver den föreslagna akten, hvarförinnan adeln ej kunde sig deröfver utlåta, hvilken adelns önskan Lilljehorn lofvade hos konungen anmäla.

Under tiden fortgingo åtskilliga underhandlingar mellan konungen och dels adeln, dels presteståndet. Hos detta hade stadgandet i säkerhetsakten, att konungen egde »förordna om alla rikets embeten», väckt icke liten oro, som ej stillades förr, än man af konungen utverkat en försäkran, att »presteståndet alltid skall njuta den ordning och rätt vid befordringar, som 1723 års samma stånd förunta privilegier samt regeringsformen den 21 Augusti 1772, § 10, utstaka, så ock i sina tjenster och löningssätt ega säkerhet efter privilegierna och Sveriges rikes lag», hvarefter presteståndet fann sig tillfredsstäldt.

Svårare var det för konungen att komma till rätta med adeln. Konungen visade sig här mindre tillmötesgående, emedan han ansåg sin nya grundlag tillräckligt betryggad genom de tre ståndens beslut. Flera föreställningar gjordes honom emellertid dels af Adlerbeth, som fortfarande egde hans ynnest, dels af oppositionens nya ledare på riddarhuset, bland  hvilka friherrarne Duwall och Wachtmeister voro de mest framstående.

De båda friherrarne förestälde konungen, att alla försök att med våld genomdrifva säkerhetsakten vore lika fruktlösa som oväntade af en sådan konung som Gustaf III; att förändringar af grundlagen, tillkomna utan adelns frivilliga samtycke, ej kunde få den säkerhet, som ett enigt beslut allena kunde gifva; att bristen på enighet vore särdeles vådlig, om grannars intresse fordrade att störta bestående lagar; att konungen allena kunde återställa adeln i sitt förra anseende, förena sig med densamma för evärdeliga tider samt derigenom göra sin spira lycklig och välsignad, o. s. v. Den i säkerhetsakten konungen medgifna rättighet att börja krig vore man villig att medgifva, om lugn
och enighet dermed kunde återställas, hvaremot man ej kunde frångå sin önskan, att embetens besittning måtte såsom dittills bero af laga dom. Besittningsrätten öfver frälsehemman ingingo redan i adelns äldsta privilegier och kunde ej mistas utan betydlig minskning i adelns inkomster och i dess förmåga att uppehålla sig sjelf samt uppfostra sina barn till statens tjenst. Beskattningsfriheten borde tydligare och säkrare uttryckas; ständernas rättighet att öfverlägga om andra ämnen, än dem konungen proponerar, bibehållas, utom möjligen i grundlagsfrågor m. m.

Till allt detta hade konungen svarat endast med en ovilkorlig fordran af säkerhetsaktens antagande och gjort detta till vilkor för stadfästandet af de 1723 adeln förlänade privilegier, och konungen ville icke medgifva någon förändring i den meddelade förenings- och säkerhetsakten.

Stor oro rådde under denna tid i hufvudstaden, der en mängd mer eller mindre vidunderliga rykten flitigt kringspriddes. Frikåren från Dalarne hade ankommit och blifvit inqvarterad på Drottningholm, der den rundeligen underhölls af konungen, som besökte den ofta. Den var ock stäld under befäl af konungens gunstling Armfelt, som nu ständigt vistades på Drottningholm och ej tog någon del i riksdagsförhandlingarna. Ingen tilläts att utan pollett resa till Drottningholm, på det inga vidriga intryck måtte göras på dalkarlarnes sinnen. Så mycket mera beställsamt var ryktet, att de skulle användas för att kringränna riddarhuset och fängsla adelns nya ledare, för hvilka fängelserum påstodos vara inredda å Ulriksdal och flerestädes i hufvudstaden.

Verkan af denna oro märktes äfven i umgängeslifvet. Vid prinsessan Sofia Albertinas hof och nästan i alla förnäma hus röjde sig, synnerligast hos fruntimren, en afgjord fiendtlighet mot konungen. Man utspridde, att han af fruktan icke kunde sofva om nätterna, att han genom dryckenskap skingrade sin oro, att han rådfrågade spåqvinnor om riksdagens utgång o. s. v. Man skref epigrammer öfver honom, så väl som en stor mängd pasqviller mot hans anhängare, hvilka i anonyma bref fingo dem sig tillsända. Landtmarskalken var så föraktad, att man ej mottog hans besök och på gatan knappt ville helsa på honom. Äfven hos det högre borgerskapet började en viss ovilja emot hvad som förefallit framträda, hvaremot det lägre, så väl som de talrikare samhällsklasserna i allmänhet, flitigt läste smädeskrifter mot adeln och sjöngo de visor till konungens och frikårernas beröm, hvilka denna vinter öfver allt utropades af gatpojkarne. För öfrigt var allt sällskapslif stördt, alla nöjen öfvergifna, teatrarne tomma och konungens mottagningar så litet besökta, att de någon tid måste inställas.

Under allt detta afhölls adeln från sammankomster på riddarhuset, men deremot arbetades så mycket flitigare i hemliga och i bankoutskottet. I det förra satt konungen nästan hvarje förmiddag såsom ordförande för att föredraga och bereda der förekommande vigtiga
frågor, och under tiden fick den om säkerhetsaktens antagande af adeln hvila, till dess den af Lilljehorn anmäldes till afgörande i adelns plenum den 16 Mars, hvarvid han lade adeln på hjertat att iakttaga ordning och stillhet, med saktmod och utan öfverilning höra hvarandra samt säga sina tankar såsom det anstod rikets »mest upplysta» stånd.

Öfverläggningen varade från klockan 1/2 11 förmiddagen till 1/2 6 eftermiddagen och mer än trettio talare yttrade sig, af hvilka endast fyra eller fem tillstyrkte aktens antagande, dock med uttryckligt undantag af de inskränkningar den innefattade i de adliga privilegierna, mot hvilka enhälligt protesterades. Slutet blef, att vice landtmarskalkens fråga, om adeln biföll förenings- och säkerhetsakten, besvarades med allmänt <i>nej,</i> hvarefter på frågan, om adeln afslog denna akt, följde ett lika enhälligt <i>ja.</i> Tillika beslöt man, att svaret till konungen skulle innehålla en kort sammanfattning af de förnämsta skäl, som mot akten blifvit anförda, samt justeras i nästa plenum.

Denna utgång af frågan var visserligen lätt att förutse; men konungen yttrade dock sin förtrytelse deröfver och visade den äfven genom att förbjuda tryckningen af anförandena å riddarhuset.

Dagen derefter, den 17 Mars, förordnade konungen riksdagsmannen <i>Anders Andersson</i> från Vesterbotten till talman för bondeståndet, efter Olof Olsson, som aflidit den 13 och, på konungens bekostnad, blef med mycken högtidlighet begrafven i Riddarholmskyrkan, hvarvid deputationer från alla stånden, anförda af deras talmän, voro närvarande, adelns dock föga talrik, emedan de flesta betraktade såsom en skymf att visa sig under landtmarskalkens ledning. I den ed, som aflades af den nya talmannen, var säkerhetsakten upptagen bland de grundlagar, han utfäste sig att efterlefva.

Försök gjordes af statssekreteraren Schröderheim att tillvägabringa en försoning mellan konungen och adeln; men konungen misstänkte detta försök vara en tillställning af oppositionen, och denna åter var föga böjd för en försoning, synnerligast så länge flere bland dess ledare ännu voro arresterade. Emellertid, sedan man efter många omarbetningar, ändtligen blifvit ense om ordalydelsen af den vid början af riksdagen beslutade tacksägelse-adressen till konungen för hans omsorger om rikets försvar, hvilken af en stor deputation från alla stånden afgafs den 23 Mars och konungen svarat derpå, lät han, sedan deputationen afträdt, återkalla adelns deputerade och yttrade, att, »då han mottagit deras tacksägelse, hade han ånyo känt hos sig upplifvas den fägnad, hvarmed han alltid mottagit adeln. Han hade alltid i sitt hjerta förenat nöjet att belöna förtjenster med tillfredsställelsen att glömma oförrätter. Under det pågående kriget egde adeln det yppersta tillfälle att på sina förfaders sätt förtjena ära. Undersåtarne egde aderton års erfarenhet af konungens hjertelag både för höga och låga och i synnerhet för rikets första stånd. Om de alltid med lika uppriktigt nit sökte det förtjena, som hans böjelse vore sann att det bibehålla, skulle deras gerningar rättfärdiga deras tänkesätt och konungen,
vid annalkande ålderdom, njuta trösten att alltid kunna med nåd omfatta adeln». Detta skulle vara ett steg till försoning, men det uträttade föga.

Den 29 Mars förhördes kronprinsen, i närvaro af konungen, drottningen, de båda hertigarne och ständernas på konungens befallning utsedde deputerade, i de vetenskaper, hvari han erhållit undervisning. Hertiginnan och prinsessan voro icke kallade, emedan de allt sedan medlet af Februari icke hos konungen aflagt något besök. Förhöret aflopp, såsom det heter i en samtida berättelse, »med de närvarandes både fägnad och förundran öfver den unge herrens framsteg samt den redighet och lätta utförsgåfva, hvarmed han alla frågor besvarade». Ständerna beslöto sedan enhälligt att ej allenast genom en deputation, hvilken dock aldrig kom att ega rum, aflägga tacksägelse hos konungen och drottningen för deras omvårdnad om kronprinsens så lyckligen rönta goda uppfostran, utan ock att öfver hans sedan sista riksdagen vunna förkofran och framsteg låta slå en skådepenning, hvilket ock skedde.

Den 31 Mars hade adeln plenum, då svaret till konungen, rörande säkerhetsakten företogs till granskning. Det innehöll, att adeln önskade förblifva vid 1772 års heligt besvurna regeringsform utan all förändring eller rubbning, hvartill skälen utförligt angåfvos. Det mottogs med mycket bifall, men erhöll likväl, efter en ganska lång diskussion, det tillägg att någon ändring i grundlagen, efter adelns tanke, icke kunde ega rum utan konungens och alla fyra ståndens enhälliga beslut. Detta svar anmodades vice landtmarskalken aflemna till konungen, hvarjemte protokollsutdrag angående det fattade beslutet skulle meddelas de öfriga stånden.

Konungen fäste emellertid ingen vigt vid denna adelns protest, utan lät till sig kalla landtmarskalken och de tre talmännen samt befalte den förstnämnde, då säkerhetsakten redan var af de senare å deras stånds vägnar underskrifven, att äfven å adelns vägnar underteckna densamma, erinrande, att grefve Lewenhaupt vore icke blott adelns utan äfven riksdagens marskalk. Lewenhaupt tecknade ock utan tvekan sitt namn och frågade efter undertecknandet helt lugnt, om hans maj:t hade något vidare att befalla. På detta sätt blef akten färdig att utgå till allmän efterlefnad, men förvarades dock hos konungen ända till riksdagens slut och blef dittills icke vidare omnämnd. Tillika befaltes talmännen att, i anseende till nödvändigheten af riksdagens snara afslutande, icke tillåta något nytt mål att derefter förekomma i stånden.

Sedan det blifvit kändt, att landtmarskalken å adelns vägnar undertecknat säkerhetsakten, yrkade friherre <i>Wachtmeister</i> i adelns plenum den 7 April, att i dess protokoll måtte antecknas adelns protest mot en underskrift, hvilken ståndet så mycket mindre kunde godkänna, som den vore stridande mot dess beslut, enligt den justerade expeditionen, och emot adelns i privilegierna förvarade rättigheter, således olaglig. Starka rop hördes genast om proposition härå.
Öfverjägmästaren <i>Adolf Fredrik Rudbeck</i> inföll visserligen: »Under bordet med denna proposition!» men då hans sidomän svarade härå med ett »Under bänken med er!» och tycktes vilja göra allvar af denna hotelse, tystnade han och propositionen begärdes utan motsägelse. Den vägrades dock af Lilljehorn, men, på ståndets begäran, intogs i protokollet, att adeln samfäldt instämt med friherre Wachtmeister. I ett annat plenum, den 20 April, närmare riksdagens slut, erinrade friherre <i>Ture Johan Bielke,</i> huru »vördnad, kärlek, tacksamhet och förtroende för framfarne landtmarskalkar orsakat, att adeln antagit såsom sed att, så vida förgängligheten det medgifver, föreviga deras minne genom deras afbilder inom riddarhuset». De händelser, som nu timat inom detta hus, önskade talaren dock, både som medborgare och riddersman, kunna begrafvas i evig glömska och funne således icke, hvarföre den nuvarande landtmarskalkens minne borde inom riddarhuset förevigas, utan hemstälde, att riddarhusdirektionen icke måtte uppdragas ombesörja hans porträtts anskaffande eller tillåta dess uppsättande inom riddarhusets murar, hvartill »yttrades ett allmänt bifall».

Sedan säkerhetsakten blifvit genomdrifven, voro förhandlingarna inom hemliga utskottet det vigtigaste under denna riksdag. Det hade begynt sina sammanträden redan den 4 Februari och höll dem på slottet. Konungen förde sjelf ordet och öfverläggningarna bevistades för öfrigt af statssekreteraren friherre <i>Erik Ruuth,</i> som gick tillhanda med upplysningar och förslag; af statssekreteraren <i>Elis Schröderheim</i> såsom protokollsförande, biträdd af kammarrådet <i>Olof Elias Lagerheim;</i> vidare af landtmarskalken och talmännen samt, när erkebiskopen var hindrad, af biskopen Lindblom och för öfrigt af ståndens deputerade.

Vid första sammanträdet lät konungen alla närvarande, utom de embetsmän han sjelf tillkallat, aflägga den af ständerna godkända tysthetseden samt öppnade derefter öfverläggningarna med en kort framställning af rikets förhållande till främmande makter under senaste tiden. Polen var i tilltagande jäsning, hvaraf Preussen tycktes vilja begagna sig mot Ryssland, icke utan närmande till Sverige. Sannolikt hade härmed redan gått längre, om ej engelske konungens sjukdom framkallat ett afstannande af alla ärenden, hvilket dock tycktes upphöra, sedan prinsen af Wales kommit till regeringen och man sannolikt kunde motse en förening mellan England, Holland och Preussen, för tillvägabringande af en billig jemnvigt i norden, till försvar mot ryska kejsarinnans omåttliga ärelystnad och till betryggande af tyska rikets säkerhet mot kejsarinnans inkräktningar. Stillestånd med Danmark vore afslutadt till den 15 Maj, med 40 dagars ömsesidig uppsägningstid. Till ett nytt landkrig syntes man der ej rusta sig, men väl förstärktes flottan, hvars förening med den ryska dock troligen ej komme att tillåtas af England. Af Turkiet torde, oaktadt de svårigheter en underhandling med denna makt möter i turkiska nationens lynne, en betydlig och välbehöflig penningehjelp vara att förvänta, samt för framtiden dess biträde att äfven efter freden tygla Rysslands öfvermod. Om Frankrike
vore ej att tala; det skakades af inre oroligheter, som hindrade dess inverkan på främmande makter. Spanien hade fått en ny konung, som syntes mindre än sin företrädare böjd för en förbindelse med Frankrike, utan snarare vilja närma sig England.

Konungen erinrade derefter, huru han vid sista riksdagen icke, såsom alltid förr varit vanligt, mottagit något kreditiv på banken i händelse af fiendtligt anfall, i följd hvaraf han saknat en tillgång, hvilken han eljest kunnat anlita åtminstone vid danskarnes infall i Bohus län, hvarföre det blifvit nödvändigt att tillgripa i ränterier innestående medel, innehålla löneqvartal m. m. Dessutom hade ny gäld måst göras, som dock aldrig borde blandas med den egentliga riksskulden. Nu måste ytterligare betydliga medel anskaffas till flottans utrustning, hvarpå krigets utgång närmast berodde. Härtill funnes en tillgång, om konungen finge i banken på en gång lyfta de 26 tunnor guld, som återstodo af de vid 1786 års riksdag till spanmålsmagasiners inrättande anslagna 50 tunnor guld, hvaröfver bankoutskottet genast borde höras. Till utförande af årets fälttåg torde, med minsta tyngd för allmogen, medel kunna anskaffas genom en amortissements-fond under ett särskildt verks styrelse. Hvad statsverket anginge, öfver hvilket konungen ville meddela utskottet fullständig upplysning, så väl som öfver rikets skuld, vore att märka, det statsbrist egt rum i alla tider och att konungen på den skuld, riket haft sedan Carl XII:s tid och från pomerska kriget, inbetalt till banken 3 3/10 millioner rdr, sedan resten blifvit liqviderad genom »beräknande af upplupna räntor».<footnote>I sjelfva verket genom afskrifning. År 1778 afskrefvos nemligen 5,248,438 rdr.</footnote>

Friherre Ruuth fick derefter uppläsa en berättelse om utgifterna för det förflutna årets fälttåg, jemte förslag om hvad som fordrades för det löpande årets samt om de minst betungande utvägarne att härtill skaffa tillgångar. Denna omsorg blef sedermera utskottets hufvudsakligaste åliggande, och vi skola dertill återkomma vid framställningen af statshushållningen under Gustaf III:s regering. I allmänhet förklarade sig konungen ganska nöjd med det nit, utskottets ledamöter visade, berömde företrädesvis biskop Wallqvist och lagman Håkanson, borgmästare i Carlskrona och son till bondeståndets bekante talman under frihetstiden, samt fann ej skäl till klagan öfver utskottets adeliga ledamöter, ehuru de tillhörde oppositionen. Särskildt tillvann sig lagman Spaldencreutz konungens bifall.

Redan den 14 Mars lät utskottet till ståndens plena afgå ett protokollsutdrag,  med tillkännagifvande att rikets tillstånd fordrade en årlig bevillning och krigsgärd af 70 tunnor guld utöfver hvad dittills utgått. Utskottet hade dervid förmått konungen att öppet till ståndens plena angifva riksskuldens belopp, hvaremot han fordrat, att utskottet skulle, å rikets ständers vägnar, erkänna och åtaga sig skulden. Härtill fann sig utskottet visserligen icke kunna samtycka, men aflät dock genom ett protokollsutdrag af den 24 Mars till stånden sitt tillstyrkande, att
en dylik garanti måtte af dem lemnas, samt tillika ett förslag, huru riksskulden framdeles skulle förvaltas och afbördas.

Detta vigtiga betänkande förekom till afgörande den 2 April i preste- och borgarestånden samt den 4 i bondeståndet. För att bereda en gynsam utgång deråt hade konungen meddelat borgare- och bondestånden deras privilegier, hvilka, af konungen underskrifna, lemnades till stånden förseglade, att uppbrytas, när konungen derom gaf befallning. Preste- och borgarestånden biföllo först den föreslagna garantien af riksskulden, jemte allt öfrigt, som i betänkandet blifvit af utskottet tillstyrkt, dock under vilkor att de öfriga stånden häri förenade sig med dessa båda. Bondeståndet visade sig svårare att öfvertala, men det lyckades slutligen genom en tillställning af den fyndige sekreteraren. 

Hos adeln föranledde denna fråga ett stormigt plenum den 8 April. Man ville dels nedsätta den årliga bevillningssumman från 70 till 40 tunnor guld, dels göra åtskilliga inskränkningar i garantien för riksskulden; men just under öfverläggningen härom kom från konungen en biljett till Lilljehorn, att hemliga utskottets betänkande vore en så sammanhängande kedja, att allt vore förloradt, om någon länk brötes. Konungen erinrade derföre om nödvändigheten för adeln att, lika som de andra stånden, bifalla betänkandet, samt ville eller kunde ej mottaga annat svar än ett ovilkorligt <i>ja</i> eller <i>nej,</i> genom hvilket senare likväl fäderneslandet skulle gå förloradt. Detta budskap väckte stor jäsning och diskussionen blef allt hetare; men nu förklarade några af oppositionens ledare, friherrarne Duwall, Wachtmeister och Rappe samt lagman Spaldencreutz, att, då riket var i våda att gå förloradt, såsom konungen tillkännagifvit, vore ej tid att pröfva, om så förhåller sig, utan man måste genast skynda till hjelp, och ehuru andra oppositionsmän icke ville vika för dessa skäl samt begärde votering, hvilken dock afböjdes genom föreställningar, att, då saken fått den vändning, att fråga var om rikets räddning, allt annat beslut än enhälligt bifall vore ovärdigt, slutade omsider den långa debatten med bifall till betänkandet, dock under uttrycklig förklaring, att »adeln dervid hade enkanneligt afseende på hans maj:ts nådiga biljett och rikets deruti omförmälda våda».

Det vigtigaste riksdagsärende, som nu återstod att bringa till afgörande, var bevillningen. Denna fråga var ock af så mycken större vigt, som den rörde icke mindre än att från 12 till 82 tunnor guld höja bevillningssumman och man ej såg några utvägar för tillvägabringande af en så oerhörd tillökning. Hvart stånd sökte ock så mycket som möjligt kasta tyngden på de andra, och härom tvistades länge och ihärdigt i bevillnings- och krigsgärdsutskottet, som allt sedan den 11 Mars hade trägna sammankomster, men likväl först den 7 April blef färdigt med sitt betänkande, innefattande förslag till fördelning så väl af den äldre bevillningen, 12 tunnor guld, som af den nya bevillningen och krigsgärden 70 tunnor guld.

Det vigtiga betänkandet förekom först i <i>bondeståndet</i> den 14 och 15 April, der öfverläggningen blef ganska bullersam. Nästan alla
yttranden instämde deri, att allmogen var oförmögen att bära hvad utskottet föreslagit. Några föreslogo högre afgifter för adelns rusttjenst eller af presternes vederlag; andra, att ståndet skulle uppskjuta sitt beslut till dess medstånden stadgat sina tankar i denna fråga; de fleste att bevillningen skulle medgifvas på högst tre år, hvilket mer än allt annat var emot konungens önskan, emedan han derigenom skulle tvingas att innan denna tids förlopp åter sammankalla ständerna. Härom erinrade ock sekreteraren ståndet, anmärkande tillika, att detta vore ett intrång i den rätt regeringsformen tillade konungen att endast när honom godt syntes sammankalla ständerna, samt att sådant röjde otacksamhet mot konungens många välgerningar. Statssekreteraren Schröderheim kom ock med bud och helsning från konungen, att genom de utvägar, han hade att vänta från sina bundsförvandter, kunde allmogen få njuta lindring i sin bevillning; men hvarken det ena eller det andra verkade på ståndet, hvars flertal slutligen, sedan talmannen vägrat proposition om bevillningen utgående för viss tid, biföll ett af statssekreteraren Ruuth uppsatt förslag till fördelning af bevillningssumman, hvilket skilde sig från utskottets deri, att de personela utlagorna och afgifterna af tjenstemäns löner voro minskade, all öfverflödsafgift utom för tobak utesluten, men landtullen i stället höjd till tredubbelt belopp. Sedan detta bifall följt, ropades icke desto mindre ifrigt på bevillningens fastställande för högst tre år, och i protokollet antecknades, att 57 röster förklarat sig härför, dock 12 af dessa endast för så vidt de andra stånden vidtaga samma bestämmelse; men alla de öfriga gjorde om tidens utsättande icke något förbehåll.

I <i>presteståndets</i> plenum den 16 April gick det lugnare till. Det beslöt antaga Ruuths bevillningsförslag, men, hvad tiden beträffade, trodde sig ståndet finna en medelväg mellan att träda för nära konungens rätt genom utsättande af bestämd bevillningstid och nationens genom att göra denna tid obestämd, då ståndet föreslog, att hvart tredje år skulle af ständerna väljas och af konungen sammankallas ett bevillningsutskott, bestående af ett visst antal ledamöter, hvilka borde jemka och reglera, men ingalunda ega makt att förhöja bevillningen eller för öfrigt med andra göromål sig befatta. Sedan detta förslag blifvit hos konungen anmäldt, som dervid hade ingenting att påminna, förenade sig presteståndet derom, såsom sitt beslut, hvaraf de öfriga stånden skulle lemnas del. Denna frågans utgång hos presteståndet ansågs vara ett konststycke af biskop Wallqvist. Han var sedan gammalt ovän till prosten Nordin, som inom ståndet mycket ifrade för bevillningsutskottets förslag, hvilket Wallqvist likväl fann sig icke kunna genomdrifva, hvarföre han varnade sina vänner inom ståndet att ej sätta tro till Nordin såsom öfverdrifvit konungsk och vann härigenom ett tredubbelt ändamål, att slå Nordin ur brädet inom ståndet, att vinna oppositionsmännens förtroende, hvilka han sedermera styrde lika lätt som flertalet inom ståndet, samt att åstadkomma ett resultat, hvarmed konungen fann sig belåten.

I <i>borgareståndet</i> förekom bevillningsfrågan den 14, 16, 17, 18 och 20 April. Ståndets flertal var bestämdt emot Ruuths förslag, såsom medförande nödvändig stegring i alla varupris och en deraf härrörande tröghet i all rörelse. Den önskan förspordes ock temligen allmänt, att bevillningen måtte fastställas på vissa år; men sedan ståndet fått närmare tänka på saken och, såsom det påstods, åtskilliga ledamöter blifvit genom klingande skäl bevekta, antog ståndet den 20 April bevillningsutskottets förslag samt biföll bevillningens fastställande till nästa riksdag, under förbehåll att ständernas riksgäldskontor måtte, så snart rikets omständigheter tilläte, enligt sin instruktion nedsätta bevillningen i den mån möjligt blefve.

<i>Adeln,</i> från hvilken det minst behagliga svaret väntades, fick plenum öfver bevillningen först den 26 April, då likväl icke hufvudsaken vidrördes, utan bevillningsutskottets betänkande, jemte Ruuths förslag samt ett eller annat dessutom, upplästes och bordlades. Följande dagen var adeln åter församlad, och alla, som då yttrade sig, yrkade, att bevillningsutskottets förslag, dock med några jemkningar, måtte antagas, men icke på längre tid än två år, emedan förslaget vore icke allenast så drygt, utan ock med så mycken brådska utarbetadt, att efter den tiden nödvändig jemkning tarfvades, hvarå proposition begärdes; men vice landtmarskalken svarade, att han hade konungens uttryckliga förbud att göra en slik proposition, hvarföre i stället föreslogs, att han ville hos konungen anmäla, det ofvannämnda tanke vore adelns fasta föresats, hvilket han sig åtog.

Stånden hade sålunda fattat skiljaktiga beslut, i det adeln, preste- och borgarestånden stannat vid hvar sin mening, och bondeståndet ännu ej uttryckt någon bestämd. Detta stånd var ock så upprördt, att  man aktade orådligt låta det sammanträda i plenum allt sedan den 15; men den 22 April lät konungen sammankalla det och genast befalla det upp till sig på slottet. Der gjorde han ståndet en beveklig föreställning rörande så väl de prof, han visat det af sin huldhet, som det han rönt tillbaka af dess nit; förmanade det att icke vara bekymradt öfver långvarigheten af en bevillning, hvilken han sjelf på allt vis ville förkorta; sade sig hoppas, att ståndet ej lät sig förledas till utsättande af annan bevillningstermin än nästa riksdag, såsom uppenbart stridande mot regeringsformen och vådligt för rikets ställning, då fienderna dermedelst skulle få en gifven tidpunkt till anläggning af sina stämplingar; föreslog till ståndets gillande den utväg presteståndet uppgifvit och hugnade allmogen med löfte om alla de eftergifter, tillgångarne kunde tillåta, samt af en plåt på hvarje mantal krono och skatte. Sedan öfverläggning blifvit tillåten, anförde <i>Jon Bengtson</i> från Kronobergs län med mycken frimodighet de skäl, hvarföre han ej kunde gå ifrån sin mening om bevillningens inskränkning till tre år; men som inga flere understödde honom, gjorde konungens proposition om bifall till bevillningens utsättande till nästa riksdag samt till presteståndets protokollsutdrag, angående utväljande af ett utskott, hvilket egde hvart
tredje år att öfverse och jemka bevillningen. Denna proposition besvarade några med <i>ja,</i> flere med stillatigande, hvarefter konungen uppdrog åt ståndet att utse antalet af sina deputerade i detta utskott 2, 3 eller 4 ifrån hvart län, efter deras storlek, samt åtskilde ståndet.

Den 24 April blef adeln ånyo sammankallad, då konungens svar uppå adelns anmälan eller förfrågan, såsom den nu af vice landtmarskalken kallades, blef uppläst. Det innehöll i det närmaste detsamma, som konungens föreställning till bondeståndet den 22; men ordalagen voro skarpare: att konungens rätt, enligt regeringsformen, till bestämmande, när riksdag skall hållas, skulle kränkas genom en utsatt bevillningstermin, samt att rikets sjelfständighet lopp fara, om för fiendens stämplingar funnes en bestämd tid, till begagnande af missämja inom riket, hvarföre konungen nu föreslog adeln att antaga presteståndets beslut, angående det hvart tredje år sammanträdande bevillningsutskottet samt att till fullmäktige derinom utse 4, 3 eller 2 besutne adelsmän för hvarje län, hvarvid rösterna kunde beräknas efter säteriernas och frälsehemmanens storlek.

Till adeln ankom ock en deputation från presteståndet, med underrättelse om dess åsigt, hvarefter öfverläggningen fortgick lifligt och slutade med ett yttrande af lagman <i>Spaldencreutz</i> att, efter hans begrepp om grundlagen, vore bevillningsrätten kärnan af ständernas frihet; att denna rätt sträckte sig så väl till tid som till summa; att, om ock, derest bevillning vore så oundgänglig, att ständerna derför måste sammankallas, härigenom uppstode en kollision mellan konungens rätt att utsätta tid för riksdag och ständernas att utsätta bevillningstid, kunde ständerna derföre icke bortskänka sin rätt, som var icke mindre helig än konungens; att denna riksdags erfarenhet fulltygat, det inga fiendtliga stämplingar hindrat svenske män af alla stånd att med lika nit bistå konung och fädernesland; att man med trygghet kunde hoppas detsamma för framtiden; att det föreslagna utskottet till bevillningens granskning icke kunde förenas med hvarje adlig ättemans medfödda rätt att sjelf hafva säte och stämma vid riksmöten, samt att det således syntes för adeln tryggast att förblifva vid sin redan yttrade mening. Kunde proposition härå ej erhållas, återstod att till protokollet föra ståndets samfälta tanke.

Lilljehorn förklarade ytterligare, att han ej kunde göra någon proposition om bevillning för viss tid, hvarefter han ännu en gång frågade: »Bifaller ridderskapet och adeln bevillningsutskottets förslag?» Härtill svarades »<i>ja</i>, men på två år», hvarefter ståndet åtskildes.

Adeln hade sålunda antagit bevillningsutskottets förslag, men blott på två år. Preste- och bondestånden hade antagit Ruuths förslag, under vilkor af de andra ståndens samtycke och med tillägg af ett hvart tredje år sammanträdande bevillningsutskott af alla stånden, för nödiga jemkningars införande, och borgareståndet hade antagit bevillningsutskottets förslag, under förbehåll af de andra ståndens samtycke. Alla de tre ofrälse stånden hade ingått på bevillning till nästa riksdag. Då
borgareståndet omöjligen kunde förmås att antaga hvarken Ruuths förslag eller det om ett hvart tredje år sammanträdande utskott, återstod för att vinna likhet i de tre ståndens beslut endast att söka förmå preste- och borgarestånden att ingå på bevillningsutskottets förslag samt låta frågan om det särskilda bevillningsutskottet falla.

I sådant afseende hemstälde erkebiskopen den 25 April, om icke, sedan två stånd antagit bevillningsutskottets förslag, presteståndet, som endast vilkorligt antagit ett annat, ville med dessa stånd sig förena, under förbehåll af nödiga jemkningar, hvilket af ståndet bifölls.

I bondeståndet förekom frågan den 27 April, då från konungen till ståndet ankom en skrifvelse, med tillkännagifvande af preste- och borgareståndens beslut samt af konungens önskan, att äfven bondeståndet ville lämpa sitt beslut efter bevillningsutskottets grunder, hvartill ock ståndet, efter en ganska liflig öfverläggning och under förbehåll af några jemkningar, samtyckte, med särskildt afseende på konungens yttrade önskan att bringa riksdagen till ett snart slut.

Den 27 April hade äfven adeln plenum, der likväl till en början bevillningsfrågan icke förekom, utan man öfverlade som bäst om en föreslagen äreskänk af 50,000 rdr specie till hertig Carl, då med ens ett starkt buller och hurrande af en talrik folkmassa ute på riddarhustorget förkunnade konungens ankomst. Föregående dagen, som var en söndag, hade en mängd arbetare och löst folk blifvit på krogarne flitigt trakterade, och man hade sagt dem, att konungen ämnade besöka adeln, men att han der var i fara, hvarföre de nu i stora skaror följde konungens vagn, trängde sig upp i riddarhusförstugan och kunde endast med möda hållas ute från salen, der man till en början ingenting kunde höra för oväsendet på torget.

Konungen inträdde i salen och intog landtmarskalkens plats samt yttrade, att den tid redan var förfluten, inom hvilken grundlagen inskränkte riksdagen; att rikets angelägenheter fordrade hans afresa och riksdagens oförtöfvade slut; att adeln icke velat hörsamma hans yttrande af den 23 April rörande ett lika beslut med dess medbröder om bevillningens fastställande till nästa riksdag, ett vilkor, som för rikets och ständernas nyss upprättade kontors kredit vore nödvändigt, emedan konungen hade sig bekant från utrikes ort, att ständernas garanti för riksskulden misstroddes, om annan tid bestämdes, och att ett slikt misstroende var understödt genom härifrån afgångna bref; att följden blefve, det alla utrikes penningetillgångar för riket afskuros, rikets försvar ej kunde bestridas och de förnämsta handelshus lupo fara att gå öfver ända; att konungen i en så vådlig det allmännas belägenhet beslutat, såsom en följd af den bevågenhet han alltid hyst för adeln, att i egen person, men skild från all majestätets vanliga ståt, besöka adeln och bland den intaga sin plats under sin ättefader Gustaf Wasas sköldmärke; att konungen hoppades genom sina ömma föreställningar återföra adeln till känslan af hvad den var honom, fäderneslandet och sig sjelf skyldig samt till instämmande tänkesätt med de öfriga stånden;
men ock att, om adeln ej dertill läte sig beqvämas, konungen förutsåg de svåraste påföljder både för riket och för ståndet, dem det icke stod i hans makt att afböja.

Så snart konungen slutat denna framställning, anmälde sig flere talare och friherre <i>Carl Adam Wachtmeister</i> var den förste som fick ordet. Sedan han betygat sin och adelns fägnad öfver den ära, ståndet denna dag åtnjöt, yttrade han vördnadsfullt, men tillika frimodigt, att adeln icke funnit tillständigt för sig eller efterkommande bortgifva en öm och dyrbar rätt, grundad i friheten och regeringslagarne, utöfvad i alla tider, nödvändig för allmänt väl, då en dryg, ja, snart odräglig och i hast fördelad bevillning tarfvade snar jemkning, i händelse skuldror, som möjligen deraf kunde blifva för hårdt tryckta, i tidens längd ej skulle krossas. Med honom instämde flera följande talare; men konungen underlät icke att göra nya och ännu mer bevekliga föreställningar. Han bad adeln besinna, huru ömt han älskat densamma, och den honom tillbaka; huru de olyckligtvis nu lefvat likasom i äktenskapsskilnad, huru han nu vore kommen att bereda en försoning; huru adeln redan visat honom de ömmaste vedermälen af nit, och i synnerhet, att ett ord från honom på det ärofullaste sätt ändrat adelns beslut rörande garantien för riksskulden. Han väntade sig i dag en lika hugnad. Hvad angick adelns rätt till tids utsättande för beskattningen, vore det ett ämne, som vid lugnare tider kunde framdeles utredas; nu ville han icke bestrida deras öfvertygelse i det målet, men allenast uppmana deras nit att glömma, att uppoffra rättigheter, den stund det allmännas bästa sådant äskade.

Efter dessa förberedelser gjorde konungen följande proposition: »Bifaller ridderskapet och adeln bevillningen enligt bevillningsutskottets betänkande till nästa riksdag?» Härpå svarades med <i>ja</i> och <i>nej,</i> dock tycktes <i>nej</i> hafva mycken öfvervigt; men konungen tackade i de ömmaste ordasätt för bifallet och befalte riddarhussekreteraren uppsätta protokollsutdrag derom, som genom en deputation borde genast meddelas de andra stånden. Denna oväntade uttydning förorsakade mycket buller. Under fördubblade <i>nej</i> och utrop: »Vi hafva icke bifallit», framträdde flere talare med nya föreställningar, dem konungen svarade blott: »Saken är afgjord», och då några yttrade högljudda protester, sade han: »Jag anser såsom en riksförrädare den, som vill ändra beslutet». Emellertid var protokollsutdraget färdigskrifvet, och vid dess uppläsande förnyades bullret med ökad i häftighet; men konungen lät deraf ej störa sig, utan yttrade allenast »Det händer mig och adeln hvad ofta förr söndrat goda vänner — vi hafva ej förstått hvarandra. Jag vill ingalunda qvälja de rättigheter adeln förmenar sig ega. De skola iakttagas och förvaras i protokollet.» Der tillades ock, att adeln, »med reservation af sin rätt och utan prejudikat för framtiden i anseende till tiden», biföll bevillningen till nästa riksdag, öfverlemnande nödiga jemkningars verkställande till bevillningsutskottets försorg. Dessa tillägg tillfredsstälde dock ej de missnöjde. Flere fortforo att med hög
röst förneka adelns bifall, och friherre <i>Wachtmeister</i> utropade: »Makten kan tvinga mig till bifall, men frivilligt gifver jag det aldrig.» Icke desto mindre fortfor konungen att påstå en ögonskenlig pluralitet hafva afgjort frågan efter hans uppfattning samt utnämnde de deputerade, som skulle med protokollsutdraget afgå till de öfriga stånden, hvarefter han med synbar sinnesrörelse aflade hos adeln sin tacksägelse för en tillgifvenhet, den få vid detta tillfälle vidkändes.

Tillfället begagnades emellertid af flera ledamöter att hos konungen anhålla, det han måtte taga deras fängslade medbröders sak i rättvist och ömt öfvervägande samt återgifva dem en frihet, hvilken de veterligen aldrig förverkat. Konungen svarade, att rikets våda och nödvändigheten tvungit honom till steg, ovana under hans regering och grämande hans hjerta, men att han med glädje nu fann stunden inne att kunna lyssna till adelns föreställningar. En del af de arresterade hade konungen i tid velat skilja från öfverläggningarna, »för att skonas från faran att förgå sig svårare och störtas i större olägenheter»; en del hade verkligen förgripit sig mot konungens person. De förre ämnade han, så snart riksdagen var slutad, återgifva friheten, de senare komme att ställas under lagligt tilltal. Härefter begaf sig konungen från riddarhuset, åtföljd till sin vagn af de förnämsta bland oppositionens ledare, under folkmassans hurrande och fröjderop.

Följande dagen afslutades riksdagen, och den 29 April stäldes grefvarne Fersen och Horn, friherrarne De Geer, Rutger och Gustaf Maclean, justitiekansleren Lilliestråle och löjtnant Almfelt, efter nära tio veckors fängelse, på fri fot, äfvensom öfverste von Schwartzer och generalmajoren Pechlin befriades från sin civila arrest. Den 4 Maj återfick direktören Frietzcky sin frihet och den 12 Maj skedde detta med öfverste von Gertten och kongl. sekreteraren Johan von Engeström. Öfverste Anckarsvärd blef icke allenast försatt i frihet, utan äfven befordrad till konungens generaladjutant. Deremot sändes friherre Stierneld och öfverste Almfelt nattetid från Drottningholm, att förvaras, den förre på Carlstens och den senare på Varbergs fästning, der den förre qvarhölls ända till 1790 och den senare till 1792.

Riksdagen hade varit både den stormigaste och den vigtigaste under Gustaf III:s regering. Konungen hade derunder vid flera tillfällen gjort sin personliga öfverlägsenhet gällande, men icke på ett sätt, som hedrat honom. Han hade emellertid vunnit det mål, han med ständernas sammankallande åsyftat, att bereda sig ökad myndighet, och äfven det som från början synes föranledt krigets företagande — att få tillgångar till betäckande af hans egna skulder på samma gång som rikets; men han hade vunnit dessa syften genom sitt folks betungande med ganska tryckande bördor samt för öfrigt på bekostnad af dess frihet och medelst ingrepp i den regeringsform, han sjelf gifvit det, likasom äfven i de lagar han svurit att noggrant iakttaga. Den blandning af våld och list, som utmärker dessa ingrepp, kasta en ytterligare skugga deröfver, och lika mycket, som man under tiden närmast
före denna riksdag finner sig manad att träda på konungens sida och beundra hans outtröttliga verksamhet, hans rika fyndighet och varma fosterlandskänsla, lika mycket måste man ogilla och beklaga det bruk han under riksdagen gjorde af sina lysande snillegåfvor. <footnote>Jfr Historiska anteckningar om de aristokratiska stämplingarna i Sverige under Gustaf III af en fransk diplomat. Stockholm 1821; Hemliga handlingar, hörande till Sveriges historia efter Gustaf III:s anträde till regeringen. Stockholm 1822. II: 23—123, 153—162, 98—224; Försök till en historia om Sveriges adel. Stockholm 1822, s. 243—379; <i>Schröderheim,</i> Anteckningar till Gustaf III:s historia. Örebro 1851, s. 102—104. <i>Adlerbeth,</i> Historiska anteckningar. Örebro, 1856, I: 56—236; <i>Tham,</i> Konung Gustaf III och rikets ständer vid 1789 års riksdag. Stockholm 1866; Historiska handlingar. Stockholm 1866, V: 155—466; VI: 21—30; <i>Fersen,</i> Historiska skrifter. Stockholm .1871, VII: 85—142; <i>J. v. Engeström,</i> Historiska anteckningar. Stockholm 1877, s. 155—159, m. fl.</footnote>
</chapter>

<chapter name="Ryska kriget 1789, 1790.">
<h3>Ryska kriget 1789, 1790.</h3>
Genom Englands, Hollands och Preussens bemedling samt egna vidtagna kraftiga försvarsanstalter hade Gustaf III lyckats förmå Danmark till stillestånd från den 4 November 1788 till den 1 Maj 1789 samt de norska trupperna till utrymmande af Bohuslän och Dalsland, men ryska kejsarinnan hade med stötande öfvermod besvarat de anbud till fredsbemedling, som i Februari 1789 gjordes af de förbundna makterna genom preussiska hofvet, och någon fred med Danmark lyckades man ej genom dessa makters bemedling afsluta, utan först den 9 Juli förmåddes Danmark af dem att utlofva neutralitet under kriget mellan Sverige och Ryssland. En stor del af de trupper, hvarmed man ämnat förstärka stridskrafterna i Finland, måste derföre qvarstanna i Sverige, likasom äfven en del af flottan, men man hade emellertid redan under vintern börjat rustningar till arméns och flottornas förökande och försättande i stridbart skick.

I Finland, der generallöjtnanten <i>Johan August Meijerfelt</i> förde öfverbefälet, skedde i början af året 1789 det af konungen anbefalda häktandet af Anjalaförbundets medlemmar. Redan under första hälften af Januari arresterades generalmajoren Armfelt, öfverstarne von Otter, Hästesko och Montgomery samt öfverstlöjtnanten Klingspor. Majorerne Jägerhorn och Klick, kaptenerne Glansenstjerna och Ladau samt kornetten von Essen hade rymt till Ryssland. I medlet af månaden arresterades öfverste Hastfehr af öfverste Stedingk, som erhöll befälet öfver Sawolaksbrigaden, och i Februari öfversten grefve Leijonstedt, öfverstelöjtnanten Enehjelm och kapten Törne samt den 2 Mars öfverste Anckarsvärd. Samtliga arresterade samlades tills vidare i Åbo, hvarifrån de i början af Mars månad sändes öfver isen till Åland och så till Stockholm, der fängelserum för dem voro inredda på Fredrikshof. Utom öfverste Anckarsvärd, mot hvilken intet embetsfel kunde anföras, utan hvilken endast betraktades såsom statsfånge, stäldes alla de öfriga under
tilltal inför generalkrigsrätts-divisionen af krigskollegium, som hade sitt första sammanträde den 14 Mars och sedan nitiskt fortsatte sitt arbete. Samtidigt höllos ransakningar vid finska krigsrätten öfver tilltalade officerare af lägre grad, och sammanhanget mellan dessa ransakningar samt dem med de i Stockholm arresterade gjorde rättegången mycket långsam. Först afgjordes de förrymde majorerne Klicks och Jägerhorns, kaptenerne Glansenstjernas och Ladaus samt kornetten von Essens öde, hvilka såsom fältflyktige af generalkrigsrätten den 8 September 1789 dömdes att mista lif, ära och gods. Då de icke kunde ertappas, spikades deras namn på kåken, sedan de först blifvit förklarade sitt adelskap förlustige. Ryske generalmajoren Sprengtporten instämdes ock för Åbo hofrätt och dömdes frånvarande, såsom den der bevisligen fört afvog sköld emot fäderneslandet, att mista lif, ära och gods, hvilken dom konungen bekräftade.

Öfver de öfriga föll domen först den 19 April 1790, då generalmajoren friherre Armfelt, öfverstarne Hästesko, friherre von Otter och friherre Hastfehr samt öfverstlöjtnanten friherre Otto Klingspor dömdes att mista lif, ära och gods, öfverstlöjtnanterne Enehjelm och friherre von Kothen att halshuggas, samt öfverstarne Montgomery och grefve Leijonstedt att arkebuseras. Dessutom voro kaptenen Willebrand och löjtnanten Gadolin dömde att halshuggas, 8 andra officerare vid Åbo läns regemente samt 57 officerare af andra finska regementen, hvilka bevisligen underskrifvit eller medverkat till Anjalaförbundet, att arkebuseras. Sergeanten Segerstorm, såsom förvunnen att gemensamt med ofvannämnde officerare af Åbo läns regemente hafva uppviglat soldaterne till olydnad samt dessutom hafva smädligen talat om konungen, fick särskild dom att mista lif, ära och gods samt högra handen före hufvudet.

Samtliga dessa domar blefvo af konungen bekräftade, men, i anledning af de dömdes nådeansökningar, förvandlades för generalmajor Armfelt dödsstraffet till fängelse å Malmö fästning, der han afled 1792, och för Hastfehr till bevakning af sin slägt på någon af dess landtegendomar, hvilket skedde af hans svåger, riksmarskalken grefve Bonde; men följande året reste han utrikes och dog i Ryssland 1809 såsom brigadier i rysk tjenst. Dödsdomarne öfver von Otter, Hästesko, Klingspor, Enehjelm och von Kothen befalte konungen låta verkställa, hvilket skulle ske den 1 September. Afrättningen uppsköts dock till den 8, och då under tiden konungen kommit till Stockholm samt från alla håll mottog böner om de lifdömdes förskoning, medgaf han den åt von Otter, Enehjelm och von Kothen, hvilka dock den 8 utfördes till afrättsplatsen samt der fingo afhöra både sin dom och sin benådning. I afseende å Hästesko åter var konungen obeveklig. »Han kunde förlåta ett statsbrott», sade han, »men icke en chef, som uppviglar den trupp, honom anförtrodd är; detta exempel är alltför vådligt och oförlåtligt i hvad regering som helst». Hästesko blef ock den 8 September halshuggen å Ladugårdslandstorg i hufvudstaden. Von Otter fördes
till Vexiö, der han fick tillstånd att uppehålla sig hos sin slägt, men redan efter ett år lemnades honom frihet att vistas hvar han ville. Enehjelm och von Kothen fördes, den förre till Varbergs, den senare till Landskrona fästning, att der tills vidare förvaras. Båda frigåfvos dock efter någon tid och afledo, den förre i Finland 1807 och den senare i Östergötland 1808. Klingspor blef så upprörd vid underrättelsen om sin dödsdom, att han blef sinnesrubbad och fördes till Danviks hospital, der han vistades något mer än ett år, hvarefter han, till helsan återstäld, fick resa ur riket och dog i Holstein 1802.

Sådant blef de förnämsta Anjala-männens öde, och man kan ej förebrå Gustaf III någon öfverdrifven stränghet i afseende å dem, då deras brott onekligen var ett af de gröfsta ett krigsbefäl kan i fiendens närhet begå. Någre bland dem, och särskildt var detta förhållandet med Armfelt, voro dock snarare förvillade än uppsåtlige landsförrädare. Tvärtom trodde de sig, med det steg de tagit, gagna fäderneslandet i stället att förråda det. De egentlige landsförrädarne voro, utom Sprengtporten, de förrymde Jägerhorn, Klick och Glansenstjerna, som arbetade för Finlands söndring från Sverige, och bland de häktade var den ende afrättade Hästesko, också ovedersägligen den mest skyldige. Den utgång, detta förbund erhållit, och det starka ogillande, det öfverallt i Sverige framkallat, borde emellertid afskräcka från dylika tilltag och det nya fälttåget kunna begynna åtminstone utan farhåga att störas af sådana.

Den långvariga vintern gjorde emellertid alla större krigsrörelser omöjliga under årets fem första månader; men Meijerfelt sörjde dock för vidtagande af de försvarsanstalter årstiden tillät. Hangö udd befästades, på det inomskärs-leden ej, såsom under föregående året, måtte stängas af ryska flottan. Likaså befästades Puumala sund, der en liten eskader af kanonbåtar byggdes. Till anskaffande af lifsmedel för det blifvande fälttåget tillsattes den 12 Mars en provianterings- och furagerings-kommission; fältartilleriet förstärktes, under vintern uppsatte landshöfding Carpelan i Uleåborgs län en frikår af öfver 2,000 man, och den 1 April uppgick den tjenstbara styrkan af landthären i Finland, jemte besättningarna å dervarande armés flotta, till omkring 24,000 man; 2,500 voro sjuke och 4,100 vakante. Den 9 April ankom öfveramiralen grefve <i>Carl August Ehrensvärd</i> till Helsingfors för att taga befälet öfver arméns flotta och ombesörja dess utrustning. Den utgjordes af 86 större och mindre fartyg samt erfordrade en besättning af 5,500 man sjö- och landttrupper. De svenska och finska stridskrafterna i Finland voro således någorlunda tillräckliga för ett kraftigt försvar, men visst icke att föra ett anfallskrig, såsom från början var afsedt.

Härens hufvudstyrka var inqvarterad bakom Kymmene elf i tre fördelningar, af hvilka den högra under öfverbefälhafvaren generallöjtnanten <i>Meijerfelt</i> och generalmajor <i>Kaulbars</i> låg kring kustvägen; den mellersta under generallöjtnanten <i>Platen</i> kring vägen från Anjala till
Elimä och Lappträsk, samt den venstra under generallöjtnanten <i>Siegroth</i> kring vägen från Keltis till Tawastehus. Dessutom stod Sawolaks-brigaden under öfverste <i>Stedingk</i> i flera smärre fördelningar mellan Heinola, St. Michel, Randasalmi och Tohmajärwi, med förposter i Christina, Puumala och Sulkawa. Alla dessa trupper uppgingo tillsammans till omkring 16,000 man; återstoden af trupperna i Finland låg dels i garnisoner, dels på roten.

Redan i Mars, medan isen ännu låg öfver vattendragen och djup snö öfver landet, begynte fiendtligheterna med smärre infall öfver gränsen å ömse sidor, hvilka fortsattes under April och Maj månader. Ryska flottan hade denna vår ovanligt tidigt fulländat sin utrustning, så att den kunde utlöpa redan i medlet af Maj, hvarefter den under två månaders tid var ensam herskande i Finska viken och Östersjön. Den gjorde ett fruktlöst försök att bemäktiga sig Hangö udd, men lyckades vid Porkkala udd afskära farleden mellan Åbo och Helsingfors. Den 29 Maj utlopp första afdelningen af arméns flottas finska eskader under befäl af öfverstelöjtnanten <i>Magnus Rosén von Rosenstein,</i> och den 10 Juni utgick öfveramiralen <i>Ehrensvärd</i> med återstoden af finska eskadern.

Den 1 Juni utnämnde konungen till riksärendenas skötande under sin frånvaro en regering, bestående af riksdrotsen grefve <i>Wachtmeister,</i> riksråden grefvarne <i>Beckfriis</i> och <i>Bonde,</i> presidenten grefve <i>Munck,</i> statssekreteraren friherre <i>Ruuth</i> och generallöjtnanten friherre <i>Zöge von Manteuffel,</i> hvarefter han den 3 Juni afreste från Stockholm samt öfver Åbo och Helsingfors den 8 Juni inträffade i Borgå, der han tills vidare tog sitt högqvarter.

Å ryska sidan börjades fälttåget i medlet af Juni med ett genom en hastig koncentrering af hufvudstyrkan vid Villmanstrand verkstäldt anfall mot Sawolaksbrigadens särskilda fördelningar. Ryske generalmajoren Schultz framryckte den 8 Juni med 2,000 man från Nyslott mot Sulkawa och generalmajoren Knorring med 1,500 man mot Puumala, medan hufvudstyrkan, 5,000 man, under general Michelson framträngde från Villmanstrand mot St. Michel. Så snart Stedingk fått kunskap om att Schultz närmade sig Randasalmi, skyndade han dit och tvang honom, genom en diversion mot Pungansalmi, att draga sig tillbaka. Knorring fann äfven ställningen vid Puumala för stark och uppsköt sitt anfall; men ryska hufvudstyrkan under Michelson och Sprengtporten, som nu öppet deltog i kriget mot sina landsmän, öfverföll vid Kyrö den 11 Juni en finsk förtrupp af 230 man, som efter ett tappert motstånd skingrades, och framryckte den 12 till Christina.

Vid Porosalmi, ett smalt näs mellan sjöarne Saimen och Surnujärwi, samlade Stedingk 750 man, hvarjemte han befalte de från Heinola anryckande Björneborgs och Österbottens regementen att öfver St. Michel skynda denna styrka till undsättning. Vid midnatt den 13 Juni började Michelson anfalla trupperna vid Porosalmi; men oaktadt det ryska artilleriet bland dem gjorde stor förödelse och de anfallande
voro mångdubbelt talrikare än den lilla finska styrkan, försvarade sig denna modigt och ihärdigt ända till dess på e. m. den väntade förstärkningen från St. Michel anlände, då ryssarne drogo sig tillbaka.

Striden vid Porosalmi, som kostat ryssarne öfver 700 man och finnarne 174, var sålunda för dessa senare i hög grad hedrande, men sedan Michelson erhållit ytterligare förstärkning och med 6,000 man begynte kringgå Stedingks ställning, måste denne vika undan och intog vid Jorois bakom Marinkoski ström med sina 3,400 man en så fast ställning, att Michelson, oaktadt han, efter att hafva dragit till sig äfven Schultz' och Knorrings trupper, hade en styrka af nära 10,000 man, der ej vågade anfalla honom. Underrättelser om svenska hufvudstyrkans framryckande öfver Kymmene elf förmådde ock Michelson att med en del af sin styrka dit afgå.

I svenska högqvarteret hade man den 13 Juni fått kännedom om Michelsons anfall mot Sawolaks-brigaden och i följd häraf fingo härens särskilda afdelningar redan följande dagen uppbrotts-order. För att befria denna brigad från ryska hufvudstyrkans påtryckning beslöt konungen företaga en anfallsrörelse öfver Kymmene-elf mot ryssarnes der qvarlemnade trupper, samla en större styrka vid Werelä by, der gå öfver elfven och sedermera framrycka på vägen till Villmanstrand i ryska hufvudstyrkans rygg, för att afskära eller hota dess förbindelser med Viborg. Under tiden skulle Meijerfelt med kustfördelningen och Ehrensvärd med skärgårdsflottan på högra flygeln sysselsätta ryssarne vid Fredrikshamn, medan Kaulbars med omkring 2,000 man sändes till Heinola för att skydda den venstra.

Den 23 Juni satte sig hären i rörelse på två kolonner, hvilka tidigt på morgonen den 25 sammanträffade vid Werelä och då utgjorde tillsammans omkring 6,000 man, med 24 kanoner. Hela svenska styrkan, som vid denna tid stod längs ryska gränsen, utgjorde omkring 13,000 man fotfolk och 1,000 man rytteri, och hade konungen med största delen af denna styrka framryckt mot Michelson, så skulle troligen ganska afgörande resultat kunnat ernås; men nu skedde det med knappt 5,000 man, hvilken styrka den 28 Juni åter delades, så att konungen, sedan han den 26 gått vid Werelä öfver elfven och slagit läger vid byn Mäkikouwola, då ryssarne dragit sig tillbaka till Uttismalm, dit följde dem med omkring 2,500 man. Då de, ehuru till antalet något underlägsna svenskarne, der sökte försvara sig, uppstod en häftig strid, som varade i fem timmar och slutade med, att ryssarne drogo sig undan till Kaipiais.

<i>Striden vid Uttismalm,</i> den första under konungens eget befäl, hade således varit en ny framgång för svenska vapnen, och hade han fullföljt denna framgång, dragit till sig alla trupper, hvaröfver han kunde förfoga, och enligt den ursprungliga planen framryckt mot Villmanstrand, så hade sannolikt Michelson blifvit afskuren och fälttåget fått en för svenskarne afgjordt fördelaktig vändning; men i stället återvände konungen till Mäkikouwola, emedan ryktesvis uppgifvits, att en
fiendtlig styrka var i anryckande från Wiala, samt beslöt nu med hela sin styrka framtränga mot Fredrikshamn, hvarvid äfven kustfördelningen och skärgårdsflottan skulle medverka.

Sedan konungen vid Mäkikouwola qvarlemnat ungefär 800 man under öfverste Essens befäl, uppbröt han den 1 Juli med återstoden till Wiala och kom följande dagen till Liikala, der han den 3 Juli angrep fienden, som efter en skarp strid tvangs att retirera till Mentilä, närmare Fredrikshamn, I sammanhang härmed tilltvang sig äfven Meijerfelt med kustfördelningen, omkring 4,000 man, den 2 Juli en öfvergång af Kymmene-elf vid Abborfors samt framträngde följande dagarne öfver Pyttis-ön till Suttula, hvarifrån han den 8 och 9 dref fienden till Kymmenegård.

Under tiden hade Ehrensvärd med skärgårdsflottan lagt sig i Svensksund, hvarifrån han med mindre afdelningar den 26 Juni gjorde en landstigning på Pyttis-ön och den 2 Juli framträngde till Kymmenegård för att underlätta Meijerfelts företag.

I början af Juli fick Kaulbars af konungen befallning att från Heinola, då ingen fiende visade sig å denna sida, aftåga till Mäkikouwola och der förena sig med Essens styrka. Till åtlydnad häraf gick Kaulbars den 8 Juli med omkring 1,500 man till Mäkikouwola, dit han framkom den 13 och der han erhöll ny befallning från konungen att drifva fienden från Kaipiais. Öfverstelöjtnant Friesendorff skulle med 1,500 man afgå från Liikala för att samverka med honom. Den 14 Juli aftågade Kaulbars med något öfver 2,000 man från Mäkikouwola och likaledes Friesendorff från Liikala. Den 15 framkom Kaulbars till Kaipiais och angrep genast den väl förskansade fienden, öfvertygad, att Friesendorff skulle falla ryssarne i sidan; men då denne ej framkom, hindrad af de dåliga vägarne, måste Kaulbars upphöra med anfallet och den 16 återgå till Mäkikouwola, hvarefter äfven Friesendorff drog sig tillbaka. Den 17 fick Kaulbars underrättelse, att Michelson återkommit från Sawolaks och nalkades honom med stor öfvermakt, hvarföre han den 18 gick öfver elfven till Werelä och uppbröt den der slagna bron bakom sig, då fienden besatte den motsatta stranden.

Den 17 Juli hade konungen afrest till Kymmenegård för att bevittna Meijerfelts då beslutade anfall mot Högfors. Befälet vid Liikala hade blifvit öfverlemnadt åt generallöjtnanten Siegroth, hvilken, då han samma dag erhöll underrättelse om Kaulbars reträtt från Kaipiais, genast sände generallöjtnanten Platen till Wiala för att understödja honom; men då Platen den 18 i Wiala fick kännedom om Kaulbars' öfvergång af elfven, återvände han till Liikala. Ehuru nu Siegroth väl kände Kaulbars' svåra belägenhet, bortkallade han dock från honom den 19 till Anjala 1,500 man, så att Kaulbars blott hade 650 man qvar. Den 20 fick han visserligen en förstärkning af 200 man, men då fienden med stor öfvermakt beredde sig att öfvergå elfven, gick Kaulbars den 21 tillbaka till Ummeljoki på vägen till Anjala, der en förstärkning af 1,000 man från Liikala kom honom till mötes.

Medan detta föreföll hade konungen och Meijerfelt den 18 Maj anfallit fiendens ställning vid Högfors och efter en häftig strid derifrån fördrifvit honom. Till belöning för det han i denna strid utmärkt sig blef Meijerfelt från generallöjtnant befordrad till general. Den 19 framträngde konungen och Meijerfelt till Sakala, en mil från Fredrikshamn, men återvände den 20 till Wiikala, der han fick veta Kaulbars' återtåg och Michelsons ankomst med 4,000 man. Han ansåg sig då ej längre kunna qvarstanna på östra elfstranden, utan afgick den 21 till Anjala och den 22 till Werelä, der ryssarne samma dag drefvos tillbaka öfver elfven.

Genom Kaulbars' reträtt hade konungen med hufvudstyrkan råkat i icke liten fara, hvaraf det hastiga återtåget till Anjala och Werelä föranleddes; men nu blef Kaulbars, ehuru på det hela oskyldig till hvad som förelupit, emedan han varit allt för illa understödd, stäld för krigsrätt och, för det han emot order vikit undan utan att göra fienden tillbörligt motstånd, den 17 September dömd att arkebuseras, hvilken dom dock af konungen mildrades till förlust af tjensten, med bibehållande af lönen.

Åtskilliga förändringar skedde nu i befälet: under Meijerfelt stäldes trupperna vid Werelä, omkring 3,000 man, och i hans ställe fick Siegroth befälet vid Kymmenegård, dit konungen den 27 Juli flyttade sitt högqvarter från Werelä. Öfverste Pauli hade den 23 Juli fått befäl öfver 2,000 man vid Anjala, hvilket befäl likväl den 16 Augusti öfvertogs af generallöjtnant Platen, som efter hand förstärktes till 3,000 man. Vid Anjala och Werelä anlade ryssarne batterier, hvarifrån de besköto den svenska ställningen och äfven gjorde några försök att öfvergå elfven, hvilka dock misslyckades. Under loppet af Augusti öfverkommo från Sverige 4,000 man, med hvilka Meijerfelts fördelning förstärktes till 4,000, Platens till 4,500 och Siegroths till 6,000 man.

I Savolaks hade emellertid öfverste <i>Stedingk</i> kämpat modigt och lyckligt. Knappt hade Michelson dragit sig tillbaka, förr än Stedingk började gå anfallsvis till väga. Natten till den 21 Juli kringgick han med 1,100 man ryske generalen Schultz, som med 1,000 man stod vid Parkumäki, medan 500 man af hans styrka stannat vid Piuko pass. Vid båda ställningarna blef han öfverrumplad, förlorade 650 man, 2 fanor, hela sitt artilleri och sin tross, hvaremot svenskarnes förlust uppgick till endast 186 man. För denna sin <i>seger vid Parkumäki</i> blef Stedingk befordrad till generalmajor. Sedermera gjordes åtskilliga försök att fördrifva fienden från Puumala, hvarifrån hela inomskärsleden mellan Nyslott och Villmanstrand beherskades; men dessa försök lyckades lika litet som, å andra sidan, ett af ryske generalmajoren Korsakow, som i befälet efterträdt Schultz, emot svenskarnes ställning vid Säminge, der Stedingk efter striden vid Parkumäki stannat med sin hufvudstyrka. I början af November gick brigaden i vinterqvarter.

Svenska hufvudstyrkan hade under loppet af Augusti månad ifrigt sysselsatt sig med befästandet af de trenne punkterna Högfors, Anjala
och Werelä, vid Kymmeneelf, der ryssarne, som med sin artillerield beherskade den finska stranden, ständigt hotade med öfvergång, utan att dock lyckas deri.

Till detta försvar inskränkte sig svenska hufvudstyrkans företag under det återstående af fälttåget; men under tiden hade skärgårdskriget pågått så mycket lifligare. Ryska skärgårdsflottan hade erhållit stora förstärkningar äfven af fregatter från örlogsflottan, så att den blifvit nära dubbelt så stark som den svenska. För att få närmare underrättelse om den förras styrka befalte konungen i medlet af Augusti, att en stark rekognoscering skulle ske mot Summa-viken, för hvilket ändamål han under natten till den 15 Augusti sände major <i>Hjelmstjerna</i> från Svensksund med 23 smärre skärgårdsfartyg i tre divisioner. Den främsta af dessa blef i dagningen upptäckt af fienden, hvilken genast med hela sin flotta, 2 fregatter, 3 chebecker, 19 galerer och 37 smärre skärgårdsfartyg, anföll den svenska eskadern. Vid Korkiansaari holme kom det till en häftig strid, hvilken, oaktadt ryska flottans stora öfverlägsenhet, af Hjelmstjerna fortsattes under fem timmars tid, hvarefter han, utan att hafva lidit synnerlig förlust, drog sig tillbaka till Svensksund.

Efter denna träffning rustade sig ryska skärgårdsflottan att drifva den svenska från Svensksund och förstöra densamma, hvilket med den ryskas betydande öfverlägsenhet i fartygens både antal och storlek, hade all utsigt att lyckas. Ryska skärgårdsflottan, i två eskadrar, räknade nemligen nu i eskadern under prinsens af <i>Nassau</i> befäl 5 fregatter och chebecker, 22 galerer och 51 smärre skärgårdsfartyg, samt i den under amiral <i>Kruse</i> 3 fregatter, 7 chebecker och 19 smärre skärgårdsfartyg, eller tillsammans 107 bevärade fartyg, hvaremot svenska skärgårdsflottans finska eskader bestod endast af en fregatt, 11 större skärgårdsfartyg, 5 galerer och 23 kanonslupar, eller tillsammans 40 bevärade fartyg.

Den 24 Augusti gick prinsen af Nassau med sin eskader att från Fredrikshamns-leden eller från nordost anfalla svenska flottan, medan amiral Kruse angrep den från Svartholms-leden eller från sydvest. <i>Ehrensvärd</i> hade dock medelst försänkningar skyddat sig mot anfallet från Fredrikshamn, men gick Kruses eskader modigt till mötes. Klockan 1/2 11 började striden, hvarunder svenskarnes öfverlägsna och väl riktade eld tillfogade ryssarne stora förluster, så att de slutligen efter fem timmars strid, sedan åtskilliga fartyg blifvit tagna eller betydligt skadade, måste draga sig tillbaka, lifligt förföljda, först af hela svenska linien och sedermera af kanonsluparne, som fortsatte förföljelsen ända till klockan 8 på aftonen.

Ehrensvärd ville nu draga sig tillbaka med de tagna priserna, men konungen, som från Kotkasaari holme åskådade striden, befalte honom möta Nassaus eskader, som, efter sju timmars oafbrutet arbete, ändtligen lyckats genombryta försänkningarna samt med sina galerer och kanonslupar klockan sju på aftonen anföll de svenska skärgårdsfartygen,
hvilka under den föregående striden bortskjutit sin ammunition och derföre nödgades efter ett par timmars motstånd draga sig undan till Svartholm. Dessförinnan nödgades dock Ehrensvärd låta uppbränna en galer, som blifvit redlös, samt 8 transport-, 2 sjuk- och 6 chefsfartyg, hvilka alla lågo i Kymmene-viken. Fregatten råkade på grund, och med förlust af 5 större fartyg och en kanonslup, utom de brända, samt 1,400 man dödade, sårade eller fångne, kom Ehrensvärd ändtligen klockan 2 på morgonen med återstoden af sin flotta i skydd under Svartholms murar.

Så slutade <i>sjöstriden vid Svensksund.</i> Den hade begynt med en ärofull seger för svenska skärgårdsflottan, då denna med 272 kanoner slagit och drifvit på flykten en rysk eskader förande 384 kanoner, och det hade varit konungens obetänksamma befallning om stridens fortsättande, ehuru ammunition redan började tryta, som hade förorsakat nederlaget. Han erkände det ock genom att för segern tillerkänna Ehrensvärd svärdsordens storkors och tog sålunda nederlaget för egen räkning.

Af de skärgårdsfartyg, som under sommaren sändes från Stockholm att förstärka den finska eskadern, men ej kunde komma förbi Porkkala, der ryssarne mer och mer befästat sig, hade efter hand i Barösund blifvit bildad en särskild eskader under generaladjutanten <i>Samuel Mauritz von Rayalin,</i> hvilken under Augusti vid Nylandskusten med omvexlande lycka hållit åtskilliga strider mot ryska krigsfartyg och äfven sökt förstöra eller undantränga den ryska eskadern vid Porkkala, hvilket dock ej lyckades.

Genom segern vid Svensksund och finska eskaderns återtåg erhöll emellertid ryska skärgårdsflottan frihet att göra landstigning i svenska härens rygg, hvilket ock skedde redan den 1 September, då svenskarnes ställning vid Högfors angreps både till lands och sjös. Medan ryska landtrupper och 12 galerer anföllo svenskarne vid Högfors, gingo 18 galerer in i Broby-viken ända till landsvägen, på hvilken svenskarne måste retirera. De uppehöllos likväl så länge af ett svenskt landbatteri, att Platen med hufvudstyrkan hann undan, sedan han bakom sig uppbränt broarne öfver Kymmene-elfs särskilda grenar, hvarefter han dref undan de i Broby-viken landstigna ryssarne och fortsatte ostörd sitt återtåg till Abborfors.

I Lovisa, dit konungen den 2 September flyttade sitt högqvarter, och i Svartholm arbetades under tiden ifrigt på finska skärgårdsflottans iståndsättande. I Helsingfors blefvo, på borgerskapets bekostnad, 4 handelsskepp ombyggda och utrustade till fregatter, hvarefter de sändes till Lovisa och i medlet af September var finska skärgårdsflottan åter segelfärdig samt lika stark som före striden vid Svensksund. Den utlopp den 23 September under öfverstelöjtnanten <i>De Freeses</i> befäl och intog en ställning mellan Sveaborg och Lovisa för att betäcka denna del af kusten; men den nu infallande mörka och oblida årstiden medgaf derefter å ingendera sidan något företag af vigt.

Under förra hälften af September erhöllo de utanför nyländska kusten stationerade ryska fartygen en betydlig förstärkning, så att de med vida öfverlägsen styrka kunde den 18 September anfalla Rayalins eskader vid Barösund, hvilken efter tappert motstånd måste draga sig in i Ingofjärden, hvarefter ryssarne anlade starka fältverk vid Elgsö och gjorde flera försök till landstigning på ömse sidor om Ingo-fjärden.

I anledning häraf fick öfverste <i>G. M. Armfelt,</i> som i medlet af September ankom med förstärkning af 4,000 man svenska trupper, befallning att hindra dessa landstigningar. Under natten till den 30 September gjorde han ett raskt och lyckadt anfall mot Elgsö-verken, hvilka han intog och hindrade härigenom fienden att vidare oroa kusten, ehuru kustfarten var för svenskarne stängd, så länge ryssarne innehade Porkkala. Fältverken på Elgsö blefvo emellertid af svenskarne ytterligare förbättrade, och då äfven å andra delar af kusten nya batterier uppfördes samt ryssarne funno sig icke vidare kunna uträtta något af vigt, lemnade ändtligen den ryska eskadern sin så länge innehafda ställning vid Porkkala den 24 Oktober, hvarefter Rayalin, i anseende till den långt framskridna årstiden, med hela den vid Barösund församlade styrkan afgick till Helsingfors, att der, med den öfriga skärgårdsflottan, öfvervintra.

Svenska örlogsflottan hade detta år ej kunnat från Carlskrona utlöpa förr än den 6 Juli, i följd af den starka sjukligheten bland besättningarna. Till dessa, utgörande tillsammans något öfver 16,000 man, hade man af brist på sjöfolk nödgats taga hvarjehanda landtrupper, bland hvilka i synnerhet sjuklighet var rådande. Storamiralen hertig <i>Carl</i> förde äfven detta år högsta befälet och närmast under honom konteramiralen <i>Otto Henrik Nordenskjöld,</i> den egentlige ledaren af flottans rörelser. Den utgjordes nu af 21 linieskepp och 8 svåra fregatter, förande tillsammans 1,654 kanoner.

Till den 11 Juli kryssade den mellan Skåne och Rügen för att betäcka truppers öfverförande från Pomern till Sverige; men sedan underrättelse kommit, att ryska flottan närmade sig södra delen af Östersjön, höll den svenska upp emot Öland, i närheten af hvars södra udde den ryska flottan, 21 linieskepp och 10 fregatter, under befäl af amiral <i>Tschitschagow,</i> anträffades den 26 Juli. Hertigen gaf genast order till anfall, och en sjöstrid begynte, som varade från kl. 2 till kl. 8 e. m. Svenska hufvudstyrkan under hertigens eget befäl och dess avantgarde under öfverste <i>Carl Wilhelm Modées</i> kommo snart i elden; men arriergardet under konteramiralen <i>Per Lilljehorn,</i> den bekante vice landtmarskalken vid 1789 års riksdag, framryckte icke, oaktadt upprepade signaler, utan blef tvärtom alltmera efter. Den öfriga delen af flottan fortsatte emellertid striden modigt och med framgång, så att fyra af de fiendtliga skeppen fördes ur linien och ryska flottan begynte draga sig tillbaka. Alla försök att få Lilljehorn närmare visade sig dock fåfänga, och då fyra skepp af hans division begynte närma sig, återkallades de genom signaler från Lilljehorns amiralskepp.
Härigenom blef den svenska flottan så underlägsen den fiendtliga, att hertigen ej vågade fullfölja striden, och då ryska flottan icke heller visade någon håg att inlåta sig i en ny, återvände hertigen med den svenska till Carlskrona den 31 Juli, för att bota lidna skador under striden och aflemna sjukt manskap. Här lät hertigen ställa Lilljehorn för krigssätt, hvilken dömde honom att arkebuseras, men konungen mildrade domen till landsflykt, och efter några månaders vistande utomlands, fick Lilljehorn, »för de trogna tjenster han gjort kongl. maj:t och riket under riksdagen 1789», åter inkomma i riket. Anledningen till hans beteende under striden har aldrig blifvit riktigt utredd; men några uppgifter synas antyda, att felet mindre var hans än de honom underordnade befälhafvarnes, hvilka vägrat honom lydnad, för att hämnas förhållandena under riksdagen. Åtminstone synes konungen varit öfvertygad, att mycken jäsning rådde bland flottans adeliga befäl i Carlskrona och stor lust att hämnas på säkerhetsaktens upphofsman och befordrare. Man tyckes emellertid icke velat gå frågan mera på djupet, då detta befäl ej kunde undvaras; men man har i detta förhållande trott sig se orsaken till frågans outredda skick under rättegången mot Lilljehorn, så väl som till dennes snara benådning. Han kom dock icke mera i tjenst, utan egnade sig derefter åt skötseln af sin egendom Kråkerum i Kalmar län, der han afled 1798.

Sjukligheten tilltog emellertid i så hög grad bland flottans besättningar, att öfver 6,000 man fylde sjukhusen samt gjorde dessa otillräckliga, och då detta stora antal ej kunde med andra trupper ersättas, måste flottan tills vidare förblifva i Carlskrona. Den tillförordnade regeringen gjorde likväl sitt bästa, och grefve Munck, den egentlige ledaren derinom, kom sjelf till Carlskrona för att tillse sjukvårdens förbättrande samt vidtaga kraftiga åtgärder att åter bringa flottan i verksamhet. Toll, hvars stora förmåga man kände, anmodades att härvid biträda; men då förklarade hertigen, att om Toll infunne sig, toge han genast afsked, hvarföre Toll åter blef aflägsnad och regeringen fick en skrapa för att Toll blifvit anlitad, utan att konungens bifall dertill blifvit inhemtadt. Sedermera samtyckte dock konungen, att Toll fick såsom generalintendent gå flottan tillhanda.

Under sådana förhållanden blef den ryska flottan åter herskande i Östersjön, och sedan Tschitschagow förenat sig med van Dessens eskader, blokerade båda Carlskrona till den 12 Augusti, då de, äfven till följd af sjuklighet bland besättningarna, återvände till finska viken. Den ryska flottan hade sålunda på det hela uträttat lika litet som den svenska. Den största skadan, hvilken den åstadkommit under kriget, var besättandet af Porkkala udde, hvarigenom svenska arméns och skärgårdsflottans förbindelser med Sverige blifvit i hög grad försvårade. I följd häraf gaf konungen redan i medlet af Aug. befallning till Carlskrona, att en mindre eskader skulle derifrån utgå för att bortdrifva den ryska blokadstyrkan vid Porkkala. Den 25 Augusti afgingo ock tre linieskepp och tre fregatter under öfverste Fusts befäl från
Carlskrona, ankommo till Hangö den 4 September och den 6 midt för inloppet till Barö-sund, der man från de svenska fartygen kunde se den ryska blokadstyrkan vid Porkkala; men då snart derefter en mängd masttoppar upptäcktes åt Reval till, hvilka förmodades tillhöra den stora ryska flottan, uppgaf öfverste Fust hela företaget och återvände genast till Carlskrona, dit han ankom den 15 September med oförrättadt ärende.

Sedan sjukligheten ändtligen något minskats och afgången i de svenska skeppens besättningsstyrka blifvit någorlunda ersatt, afgick svenska örlogsflottan, 21 linieskepp och 12 fregatter, den 14 Oktober åter från Carlskrona på kryssning i Östersjön under hertig Carls befäl; men då hertigen fått underrättelse, att fiendtliga örlogsflottan till större delen upplagt i Reval och Cronstadt, återvände han den 22 Oktober till Carlskrona, der flottan afrustades. Den hade detta år föga uträttat, men lyckligtvis hade den ryska, oaktadt sin öfverlägsenhet, häri täflat med den svenska.

Vid samma tid, som svenska örlogs- och skärgårdsflottorna afrustade, gick äfven svenska armén i vinterqvarter mot slutet af Oktober. Sedan konungen lemnat befälet åt general Meijerfelt, afreste han den 24 November från Borgå samt inträffade den 2 December i Stockholm. Vid slutet af året uppgick det tjenstbara manskapet vid finska armén och skärgårdsflottan till 27,716 man; 6,077 voro sjuke och 10,927 vakante. Förlusten under året hade uppgått till 9,736 man.

Så hade detta årets fälttåg slutats, utan att genom några afgörande händelser å ena eller andra sida medföra större utsigter till fred. Underhandlingar hade likväl under tiden blifvit förda, dels för att stärka stridskrafterna mot fienden, dels för att förbereda freden. Till Preussen ansåg sig Gustaf III kunna i synnerhet ställa sina förhoppningar. Det tycktes äfven efter Fredrik den stores död hysa anspråk att stå i spetsen för Europas politik; men Fredrik Wilhelm II var ingalunda vuxen den plats hans store farbroder intagit. Ryssland och Österrike hade gemensamt föresatt sig att dela det turkiska väldet i Europa, likasom de förut delat Polen. Detta senare hade visserligen skett gemensamt med Preussen, och Fredrik II hade till och med varit upphofvet till denna delning, men för denna maktutvidgning fick Preussen känbart plikta genom sina dåvarande bundsförvandters mer och mer hotande förstoring. Det sökte häremot ett stöd genom ett förbund, som i början af år 1788 ingicks i Loo med de båda sjömakterna England och Holland, och det hade varit detta förbund, hvilket Gustaf III haft att tacka först för stilleståndet med Danmark och sedermera för detta rikes neutralitet. Underhandlingar med Preussen fortgingo ock under året 1789 och rörde hufvudsakligen ett större lån, hvilket Gustaf behöfde till det pågående fälttåget och hvarför han medgaf att lemna Pomern såsom hypotek. Tvänne konventioner derom uppgjordes i Stockholm och Berlin, den ena lemnande större, den andra mindre säkerhet för Pomerns bibehållande, den förra naturligtvis förfäktad af Sveriges konung, den senare af Preussens. Konung Gustafs åsigt blef
dock slutligen segrande, och Sveriges besittning af Pomern betryggad, ehuru Preussen medgaf Sverige ett lån af 733,000 rdr specie, med 1 års uppsägning. För öfrigt hade Preussen äfven detta år gjort ett försök att förmå ryska kejsarinnan till antagande af dess bemedling i kriget mot Sverige och Turkiet; men man afvisade detta nya anbud med samma stötande öfvermod som förra gången. I Berlin fans ett krigiskt parti med ministern Herzberg i spetsen, hvilket nu gjorde allt att öfvertala Fredrik Wilhelm till krig mot Ryssland; men han var alltför obeslutsam att kunna förmås till ett så afgörande steg.

Englands intresse för Sverige syntes betydligt hafva svalnat, sedan Danmark förklarat sig för neutralitet och största faran för Sverige dermed tycktes vara förbi, hvilket förhållande å Englands sida äfven inverkade på Preussen och beröfvade Gustaf III utsigten till en diversion mot Ryssland från detta håll.

Icke bättre lyckadas han att åstadkomma en sådan från Polen. I Augusti 1789 sände republiken en lysande beskickning till Stockholm. Den utgjordes af grefve Potocki, med en svit af 18 personer, alla i den gamla polska drägten, hvilket nära kostat dem lifvet, ty då deras fartyg stött på grund i Nyköpingsskären, vägrade lotsarne hjelpa dem, emedan de trodde dem vara ryssar, till dess de visat en af svenske ministern i Warschau L. von Engeström på svenska skrifven förklaring, att de voro verkliga polackar. De blefvo med mycken vänlighet mottagna i Stockholm, men kunde här lemna föga annat svar, än Engeström redan erhållit i Warschau, att om man blott finge penningar, ammunition och lifsmedel, ville man gerna gripa till vapen.

Bättre framgång hade svenske ministern i Konstantinopel, Gerhard von Heidenstam, som, efter många betänkligheter och omvägar, lyckades den 11 Juli 1789 afsluta ett fördrag, hvarigenom sultan förband sig att till Sverige betala 10 millioner piaster, af hvilka 1 million skulle årligen erläggas så länge kriget fortfor och de öfriga sedermera fördelade på 10 år. Dessutom utfäste sig båda makterna att ej inleda fredsunderhandlingar utan att derom underrätta hvarandra, samt använda all omsorg, att allt, hvad efter detta fördrags afslutande kommit i den gemensamma fiendens våld,  måtte återställas vid freden.

Denna var nu högt efterlängtad af Gustaf III, som redan länge varit mätt på kriget, hvilket han varit så ifrig att begynna. I September 1789, kort efter den olyckliga sjöstriden vid Svensksund, infunno sig hos konungen i högqvarteret i Lovisa två spanska herrar, af hvilka den ene, Moreno, officer vid spanska gardet, sedan 1787 tillhörde spanska beskickningen i Stockholm. Båda voro stadda på resa till Petersburg, och konungen begagnade tillfället att genom Moreno meddela spanske ministern vid ryska hofvet sin önskan, att fred måtte ingås, hvilken önskan ock anmäldes hos kejsarinnan, som svarade, att i fall konungen ville i ett handbref till henne bedja om ursäkt för kriget, skulle hon ej fordra obilliga vilkor — ett erbjudande, hvilket Gustaf var alltför stolt att antaga.

Han måste således rusta sig till ett nytt fälttåg, och då erfarenheten från de föregående åren visat, att några afgörande resultat ej kunde vinnas genom kriget till lands, skulle man nu söka vinna dem till sjös. Redan i December 1789 begynte rustningarna för örlogsflottan och fortgingo hela vintern under ledning af en i Carlskrona tillsatt komité, bestående af grefve <i>Munck,</i> generalmajor <i>Toll</i> samt konteramiralerne <i>O. H. Nordenskjöld</i> och <i>Fredrik Henrik af Chapman.</i> Det skedde ock med sådan drift, att redan i slutet af April 25 linieskepp, 15 fregatter och 14 mindre fartyg, med tillsammans 2,104 kanoner och omkring 17,000 mans besättning, voro färdiga att utlöpa.

En ännu större tillökning erhöll skärgårdsflottan, i spetsen för hvars utrustning stäldes öfverste <i>Mikael Anckarsvärd,</i> som på ett högst berömvärdt sätt fullgjorde detta uppdrag. I de flesta rikets hamnar, både vid Östersjön och Kattegat, byggdes skärgårdsfartyg, så att skärgårdsflottan på det hela erhöll en tillökning af 150 fartyg och nu räknade 249 sådana, med en besättningsstyrka af 22,500 man och bestyckade med 3,055 kanoner.

Planen var att genom båda flottornas skyndsamma utrustande kunna öfverraska de ryska flottorna ännu qvarliggande i sina hamnar samt förstöra eller instänga dem, innan de särskilda eskadrarna hunne förena sig. Då de svenska hamnarna vanligen voro isfria ett par veckor före de ryska, och ryska örlogsflottan var fördelad i två hamnar, Reval och Kronstadt, samt skärgårdsflottan i tre, Fredrikshamn, Viborg och Kronstadt, hade den djerfva planen goda utsigter att lyckas, om den blefve lika raskt verkstäld, som den var snillrikt uttänkt. För att lätta utförandet och draga ryssarnes uppmärksamhet från södra krigsteatern, skulle Sawolaks-brigaden tidigt öppna fälttåget med anfallsrörelser antydande, att de hufvudsakligaste krigsföretagen skulle ske från denna sida.

För att gifva dessa rörelser så mycket större eftertryck beslöt konungen att sjelf deltaga deri. Den 28 Mars lemnade han, åtföljd af Armfelt, Stockholm samt inträffade i S:t Michel den 10 April. Med Armfelts nyligen hit anlända brigad, omkring 3,000 man, beslöt han företaga ett anfall på ryska gränspassen vid Partakoski och Kärnakoski. Den 14 April afgick brigaden från Christina på Saimens is och anföll den 15 den öfverraskade fienden samt jagade honom från båda passen, hvarefter konungen reste tillbaka till Borgå. Armfelt befästade sig så godt han kunde, hvilket ock visade sig ganska behöfligt, ty den 30 April öfverföllos båda posteringarna af en vida öfverlägsen rysk styrka; striden varade hela dagen, men de svenska posteringarna understöddes så väl från Armfelts hufvudstyrka och försvarade sig så modigt, att fienden tillbakakastades på alla punkter, hvarefter Armfelts brigad lemnades i fred.

Under tiden hade konungen gjort ett nytt infall på ryska området. Den 27 April samlade han vid Jala by omkring 4,000 man, med hvilka han följande dagen öfvergick Kymmene elf och den 29 på aftonen
framkom till Walkiala, der han fann före sig en rysk afdelning, hvilken han genom ett raskt bajonettanfall före nattens inbrott jagade på flykten samt stannade derefter tills vidare med sin afdelning vid Walkiala.

Ryssarne hämnades emellertid genom att den 5 Maj gå öfver elfven vid Anjala, der de öfverrumplade samt skingrade eller tillfångatogo dervarande svenska postering. Dock lyckades svenskarne, sedan förstärkningar från flera håll ankommit, att efter en häftig strid tillbakakasta ryssarne till Pyttis-ön. Sedermera föreföllo i dessa trakter flere smärre strider, hvarunder ryssarne drefvos tillbaka öfver Kymmene-elfven, utom vid Anjala och Werelä, der de bibehöllo sig på svenska sidan.

Under tiden hade svenska örlogsflottan, 22 linieskepp, 12 fregatter och 13 mindre fartyg, under hertig Carls och amiral Nordenskjölds befäl, den 30 April afgått från Carlskrona. Dess första företag var riktadt mot den i Reval liggande delen af ryska flottan, 9 linieskepp och 3 fregatter, hvilka den så betydligt öfverlägsna svenska flottan skulle taga eller förstöra. Den 12 Maj kom den till redden utanför Reval och inseglade den 13 i viken, der ryska flottan låg förtöjd. Anfallet skedde kraftigt och modigt, men misslyckades till följd dels af en hastigt uppkommande storm, dels af den häftiga elden från fiendens batterier och fartyg, hvilka hunnit ordna sitt försvar. Svenskarne förlorade 2 linieskepp, som stötte på grund, men hvilka ersattes af 2 andra, som den 21 Maj anlände från Carlskrona. Emellertid låg svenska flottan qvar utanför Reval ända till den 25 Maj, då den på konungens befallning begaf sig till Hogland och den 31 till viken vid Kronstadt, der ryska örlogsflottan, 18 linieskepp och 7 fregatter under amiralerna Tschitschagow och Kruse blef synlig den 1 Juni.

Svenska och finska skärgårdsflottan hade i början af Maj satt sig i rörelse, och den 10 anlände konungen från Borgå samt steg vid Pellinge om bord, för att mot ryska skärgårdsflottan i Fredrikshamn verkställa ett anfall, i likhet med det örlogsflottan fått befallning att utföra mot den ryska i Reval. Den 14 Maj kom svenska skärgårdsflottan till Svensksund samt framryckte tidigt följande morgonen under konungens befäl till anfall och lyckades efter några timmars tid slå ryssarne på flykten, med en förlust af nära 30 större och mindre fartyg, hvilka dels förstördes, dels togos af svenskarne. Derefter gick konungen in i viken och uppmanade fästningen att gifva sig; men kommendanten begärde och erhöll en timmes betänketid, hvarunder han fick undsättning, och då intet svar afhördes, förnyade konungen striden på eftermiddagen, men med föga framgång, hvarföre befallning snart gafs att upphöra med elden, och samma dag återvände konungen med flottan till Svensksund.

<i>Striden vid Fredrikshamn</i> var sålunda en vigtig seger, vunnen af konungen med skärgårdsflottan; men den hade kunnat blifva långt mera afgörande och sannolikt medfört så väl hela ryska eskaderns förstöring som Fredrikshamns uppgifvande, om konungen oafbrutet fortsatt striden och icke lemnat manskapet flera timmars hvila efter det
första anfallet, hvarigenom fienden fick tid att sansa sig och bättre anordna sitt försvar. Också tycktes konungen ångra, att han icke med ens gjort slut på den ryska Fredrikshamns-eskadern. Den 19 maj på aftonen ditsändes kapten Virgin från Svensksund med en afdelning af skärgårdsflottan, att fullborda hvad konungen begynt; men han fann fienden nu så väl beredd på försvar att han ingenting kunde uträtta.

Efter den vunna framgången var nu konungens plan, att hertig Carl med örlogsflottan skulle närma sig Kronstadt, för att slå eller instänga dervarande ryska örlogsflottan, medan konungen, med sin skärgårdsflotta och skyddad af örlogsflottan, skulle uppsöka och slå den ryska skärgårdsflottan, som under prinsen af Nassau låg vid Viborg, samt derefter genom landstigningar i närheten af Petersburg så uppskrämma kejsarinnan, att hon skulle blifva benägen för den fred, han ville bevilja henne, mot återfående af den del utaf Finland som gått förlorad 1743. Hertigen fick derföre befallning att med örlogsflottan segla till Seeskär, der ryska flottan låg, för att mot denna skydda svenska skärgårdsflottan under dess anfall mot den ryska i Viborgska viken. Lyckades detta anfall, skulle konungen ingå i Björkö sund och der slå den Kronstadtska skärgårdseskadern samt genom landstigningar hota Petersburg — allt under förutsättning att svenska örlogsflottan skulle kunna qvarhålla den ryska i det innersta af Finska viken. Hertigen och Nordenskjöld sågo emellertid saken icke med samma ljusa förhoppningar, ty de insågo, att om man lemnade Revalska eskadern frihet att utlöpa, kunde den, i förening med återstoden af ryska skärgårds-eskadern vid Fredrikshamn, falla svenska flottan i ryggen, medan den hade att kämpa med Kronstadtska eskadern. Hertigen anmärkte ock, att det var stridande mot all militärisk regel att lägga sig så, att man kunde anfallas i ryggen; men han måste likväl foga sig efter konungens vilja, hvilken vid detta tillfälle ifrigt understöddes af den bekante engelske sjöofficern Sidney Smith, som sedermera vann så stort rykte genom St. Jean d'Acres försvar mot Bonaparte. Han hade i medlet af Maj anmält sig hos hertigen att såsom frivillig tjenstgöra på flottan, hvarifrån han sändes till konungen, hvars djerfva planer han på det lifligaste omfattade och sedermera, återsänd till hertigen, gjorde allt för att bringa till verkställighet.

Hertigen fann sig sålunda föranlåten att, ehuru ogerna, lemna höjden af Reval och uppgifva planen att ännu en gång anfalla dervarande ryska krigsfartyg. Den 24 Maj kom örlogsflottan till Hogland samt ankrade mellan denna ö och Aspö utanför Svensksund, hvarefter konungen den 25 med skärgårdsflottan framryckte till Pitkäpaasi skär, der han qvarlåg under en hel vecka, hvarunder några landstigningar skedde för att oroa fiendens rörelser längs kusten. Under tiden lyckades ock Sidney Smith häfva hertigens betänkligheter att våga sig längre in i Finska viken, med Revalska eskadern bakom sig; men nu hade konungen ändrat plan, och i stället att, i skydd af örlogsflottan, inlöpa i Viborgska viken, för att uppsöka dervarande ryska
skärgårds-eskader, beslöt han nu ingå i Björkö sund, dels för att omedelbart understödja örlogsflottan vid dess framträngande, dels för att komma Petersburg närmare.

Den 31 Maj kom svenska örlogsflottan i sigte utanför Pitkäpaasi, och den 1 Juni blef den från Kronstadt utgångna ryska flottan, 18 linieskepp och 7 fregatter, under amiral Kruses befäl, synlig vid Seeskär; men motvind och stiltje hindrade svenska örlogsflottan att nalkas densamma, hvaremot det lyckades skärgårdsflottan att under stiltjen den 2 på förmiddagen medelst rodd passera den öppna fjärden mellan Pitkäpaasi och Biskopsön samt ankra i Björkö sund.

Den 3 Juni i dagningen kunde ändtligen båda örlogsflottorna ordna sig till strid mellan Seeskär och Björkö. Kl. 1/4 4 på morgonen börjades elden från ryska flottan, som sökte bryta sig ut och att förena sig med Revalska eskadern. Då stiltje och svag vind hindrade svenska krigsskeppens rörelser, lät konungen galererna, jemte två divisioner kanonslupar, under öfverstelöjtnant Hjelmstjernas befäl från Björkö sund ro ut mot ryska flottans högra flank och åtföljde sjelf de anfallande, hvilka illa tilltygade ett ryskt linieskepp och en fregatt, som måste draga sig ur linien; men då vinden nu friskade upp, måste roddflottan återvända till Björkö, hvarefter striden häftigt fortgick mellan båda örlogsflottorna till klockan 8 förmiddagen, då den ryska började draga sig tillbaka till Kronstadtsviken. Den svenska förföljde hela förmiddagen, och klockan mellan 1 och 2 begynte åter kanonaden samt fortfor till klockan 7 eftermiddagen, då uppkommen mist och stiltje gjorde slut på striden. Å svenska sidan hade två, å den ryska tre skepp blifvit redlösa.

Den 4 Juni jagades den ryska flottan hela förmiddagen af den svenska inåt Kronstadtska viken, utan att kunna uppnås, och ryssarne undveko sorgfälligt hvarje strid, för att locka svenskarne allt längre in i viken och såmedelst gifva Revalska eskadern tillfälle att utlöpa. Detta lyckades ock, ty mot klockan 10 på aftonen, då svenska flottan endast var 3 mil från Kronstadt, fick hertig Carl från en efterlemnad avisfregatt signal, att Revalska eskadern, 9 linieskepp och 2 fregatter utlupit samt var i sigte. Då vinden var fördelaktig, beslöt hertigen genast vända om och söka uppnå denna eskader samt slå den, innan ryska hufvudflottan hunne fram; lyckades ej detta, ville han gå förbi Revalska eskadern samt intaga en ställning mellan Hogland och Svartholm. Under tiden kunde konungen med skärgårdsflottan hinna retirera, för att ej blifva afskuren. Om detta beslut sändes rapport genast till konungen.

Under natten till den 5 Juni och sedermera hela dagen jagade hertigen den Revalska eskadern vesterut; men den Kronstadtska följde efter så fort som möjligt för att få svenska flottan mellan två eldar. Hertigen insåg vådan häraf, likasom äfven, att örlogsflottan numera var för svag att emot de båda ryska eskadrarna skydda skärgårdsflottans förbindelselinie. Konungen envisades emellertid att med
skärgårdsflottan ligga qvar i Björkösund, hvarföre hertigen beslöt på aftonen den 5 Juni upphöra med förföljelsen af Revalska eskadern samt ingå i stora inloppet till Viborgska viken, för att derifrån kunna bättre skydda skärgårdsflottan, hvarom underrättelse afgick till konungen klockan 11 på qvällen. Från honom hade då redan befallning om samma manöver afgått till hertigen. Denne ändrade i följd häraf på morgonen den 6 Juni sin kurs, medan en tjock mist dolde hans rörelser, och lade sig mellan Krosserort och Biskopsöns norra udde vid inloppet till Viborgska viken. Ryska eskadrarne trädde nu i förening samt utgjorde derefter tillsammans 27 linieskepp och 16 fregatter. De ankrade 1 1/2 mil utanför svenska flottan för att iakttaga dennas rörelser. Det hade ännu varit möjligt för konungen att komma undan med skärgårdsflottan, och hertigen gjorde ifriga föreställningar om nödvändigheten att begagna detta tillfälle; men att lemna sin intagna ställning betraktades af konungen såsom feghet. Han befalte några landstigningsförsök för att oroa Petersburg och skrämma kejsarinnan, hvilket dock ej lyckades.

Nu inlät sig konungen i ett nytt företag. Underrättelse inlopp, att den ryska vid Viborg förlagda skärgårdseskadern lagt sig i Trångsund, ett smalt pass omkring 2 mil från staden. Dit beslöt konungen afgå för att mot denna afdelning af ryska skärgårdsflottan utföra en bragd, liknande den, som lyckats honom vid Fredrikshamn. Den 11 Juni uppbröt han från Björkösund med 6 galerer och öfver hundra kanonslupar, hvilka följande dagen ankrade vid Rödhäll, der de från örlogsflottan förstärktes med 4 fregatter och 3 smärre krigsfartyg samt från skärgårdsflottan i Björkösund med 6 galerer. Den fiendtliga flottans ställning fans dock så väl befästad och väderleken så ogynsam, att anfallet först uppsköts och sedermera den 18 Juni öfvergafs, då anledning var att vänta ett allmänt anfall af ryska örlogsflottan.

Den 18 Juni inlopp underrättelse, att Kronstadtska skärgårdsflottan, som under prinsens af Nassau befäl afgått till Systerbäck, erhållit betydlig förstärkning af krigsfartyg från Reval, hvarigenom svenska skärgårdsflottans ställning blef ännu vådligare än förut; men det oaktadt fortfor konungen att hängifva sig åt de mest lysande förhoppningar. Ännu på morgonen den 19 skref han till hertigen, att han fått underrättelse från Petersburg, det kejsarinnan med sina sonsöner och ministrar redan den 4 Juni flyktat till Moskwa; att Petersburg var öde och alla rikets store afresta derifrån; endast två, som förestodo regeringen, hade stannat qvar, men deras vacklande och modlöshet hade vållat, att den spanske kuriren med fredsanbud ännu ej blifvit afsänd. Hertigen svarade samma dag i en helt annan ton, att han befarade, det fiendens förskräckelse snart skulle lägga sig, sedan de svenska flottorna blifvit instängda, samt att man blott genom en ovanlig handling af mod och beslutsamhet kunde rädda sig från fångenskap; men att detta likväl vore ganska osannolikt, emedan en allmän och dyster nedslagenhet bemäktigat sig allas sinnen.

Redan följande dagen blef ock konungen ändtligen öfvertygad, att båda flottorna nu voro instängda i Viborgska viken. Krigskonseljer höllos den 21, 22 och 23 Juni, hvarunder det ena förtviflade förslaget efter det andra sattes i fråga. Det djerfvaste bland alla var konungens, att man borde samla båda flottorna i Björkösund, landsätta 30,000 man (af hvilket antal dock knappast en tredjedel var disponibel, äfven om besättningarna inskränktes så mycket som möjligt), och med dessa gå till Petersburg för att aftvinga freden. Misslyckades detta företag, skulle örlogsflottan bränna sina gamla skepp och skärgårdsflottan sina transportfartyg, hvarefter den förras snabbseglande fartyg skulle söka rädda sig så godt de kunde och roddfartygen smyga sig undan längs landet.

Denna plan var dock alltför äfventyrlig att kunna antagas, och man förenade sig slutligen om en af dåvarande löjtnanten Gustaf af Klint föreslagen, att örlogsflottan och under dess skydd skärgårdsflottan skulle bryta sig igenom fiendtliga örlogsflottans venstra flygel vid Krosserort; men, då det var antagligt, att denna flotta genast skulle lägga sig i vägen och hindra de svenska flottorna att komma längre ut i sjön, så skulle dessa genast efter genombrytningen söka skären vester om Pitkäpaasi eller Aspö, hvarifrån örlogsflottan, sjelf skyddande skärgårdsflottan och, skyddad af den, skulle kunna afslå fiendens anfall.

Storm och ihållande motvind hindrade dock länge denna plans verkställande, och under tiden blef belägenheten för hvarje dag svårare. Bristen på dricksvatten och lifsmedel blef allt känbarare, äfven konungen måste åtnöja sig med den simplaste föda, och han skall slutligen icke haft annat dricksvatten än ett litet fat, som ryske generalen Soltikoff hvarje dag skickade honom från Viborg. På ryska chefskeppet skall man ock nu hafva ordnat den hytt, hvari Gustaf III skulle föras fången till Petersburg. Allmän nedslagenhet och modstulenhet var rådande, och man försökte äfven börja underhandlingar med amiral Tschitschagow, som nu förde öfverbefälet öfver ryska flottan. Af hvad beskaffenhet dessa underhandlingar voro, känner man icke, men man har trott sig finna en verkan deraf i den ryska flottans overksamhet, när den svenska slutligen verkstälde sin genombrytning.

Ändtligen den 2 Juli kastade vinden om till östlig, och genast gjordes allting i ordning till genombrytningen, hvilken bestämdes till följande morgon. Den skulle verkställas mellan Krosserort och Salförsgrundet, hvarest fem linieskepp voro förlagda. Örlogsflottan skulle börja striden, samt skärgårds- och transportflottorna gå i bredd med och till höger om örlogsflottan. För att dela fiendens uppmärksamhet skulle öfverstlöjtnant Törning med 4 divisioner kanonslupar tidigt i dagningen genom Torsaari sund framgå mot ryska örlogsflottans högra flygel, hvilken låg nära biskopsön, samt angripa densamma, hvarefter Törning skulle förena sig med den öfriga skärgårdsflottan.

Äfven ryssarne ville vid samma tid från alla håll angripa de svenska flottorna och tillintetgöra dem. Afsigten skall varit att med både
Viborgska och Kronstadtska skärgårdseskadrarna samtidigt angripna och förstöra svenska skärgårdsflottan i Björkösund samt sedermera både framifrån och bakifrån med örlogs- och skärgårdsflottorna kasta sig öfver svenska örlogsflottan, och ryssarne voro så öfvertygade om framgången af denna plan, att de redan träffat öfverenskommelse om prispenningarnas fördelning mellan de särskilda flottorna. Vindens omkastning till östlig påskyndade planens utförande, emedan man anade, att svenskarne skulle begagna sig deraf till ett försök att bryta sig ut.

Under det ryska örlogsflottan gjorde sig i ordning att hindra ett sådant försök, närmade sig prinsen af Nassau med sin eskader den 2 på e. m. Björkösund. Äfven eskadern i Trångsund började sätta sig i rörelse, och klockan 1/2 11 på natten begynte striden, då prinsen af Nassau med sin eskader anföll öfverstlöjtnant Hjelmstjerna, hvilken med 3 kanonslupsdivisioner intagit en ställning bakom trängsta delen af Björkö sund. Oaktadt fiendens stora öfverlägsenhet både i fartygens och kanonernas antal, tillintetgjorde dock Hjelmstjerna genom sin väl riktade eld i det trånga farvattnet under 3 1/2 timmas tid hvarje fiendens försök att tilltvinga sig en genomfart, till dess han klockan 2 på morgonen fick konungens befallning att upphöra med striden och draga sig bakom örlogsflottan för att deltaga i genombrytningen.

Emellertid hade Törning med sin afdelning under den mörkaste delen af natten utmed Biskopsöns vestra strand nalkats ryska örlogsflottans högra flygel, 4 linieskepp och en fregatt, och klockan 2 på morgonen, vid samma tid striden slutade i Björkösund, framkom Törning samt började sin kanonad, hvilken, snart besvarad af de ryska linieskeppen, fortsattes till klockan 1/2 5, hvarefter Törning utmed Biskopsöns vestra strand drog sig norr ut och intog sin plats bakom örlogsflottan. Hans diversion hade emellertid fullt uppnått sitt ändamål att draga fiendens uppmärksamhet åt detta håll, hvarigenom ryska örlogsflottans eljest oförklarliga overksamhet vid genombrytningen kan åtminstone till en del förklaras.

Redan klockan 1/2 4 på morgonen hade konungen begifvit sig ombord på hertig Carls amiralskepp, för att taga afsked af sin broder samt uppmuntra de församlade skeppscheferne till ståndaktighet och tapperhet, hvarefter han återvände till skärgårdsflottan. Klockan 6 på morgonen den 3 Juli anträdde båda flottorna det farliga tåget. Vinden var nordost, i början svag, men tilltog fram på dagen i styrka och öfvergick mot aftonen nära till storm. Genast vid ankarlyftningen stötte ett linieskepp på grund och kunde ej vidare komma loss. Kl. 1/2 8 passerade de främsta af båda flottorna, linieskeppet Dristigheten, fördt af öfVerstlöjtnant Puke, och hemmema Styrbjörn af öfverstlöjtnant Viktor von Stedingk, det mördande kulregnet af de 5 linieskeppen på ryssarnes venstra flygel, hvilka dock snart gjordes oskadliga genom långskeppselden från hvart och ett af de svenska skeppen. När chefsskeppet Gustaf III klockan 8 passerade, ströko de ryska skeppen flagg, och besättningarne voro nästan alldeles bortskjutna. Utan särdeles
förlust förbigingos 5 ryska fregatter, som lågo i andra linien, men hvilkas skott voro mindre mördande, i anseende till den myckna krutröken, som betog utsigten och hindrade dem att med säkerhet rigta. Skärgårdsflottan hade emellertid i bredd med linieskeppen passerat den fiendtliga linjen utan särdeles förlust. Under genomfarten hade både konungen och hertigen varit i största fara att blifva skjutna. Då chefskeppet passerade de ryska linieskeppen och hertigen, jemte löjtnant Klint och baron Schoultz von Ascheraden, midt i hetaste kulregnet stod på hytten vid mesanmasten, gick en kula så nära öfver Klints hufvud, att hatten trycktes ned öfver ansigtet, och en annan, som sårade hertigen i armen, träffade Schoultz midt i hjertat. Konungen färdades i en slup, på hvilken den kungliga flaggan svajade. Denna blef först nedskjuten, och ögonblicket derefter borttog en kanonkula båda armarne på en af roddarne helt nära konungen, hvilken genast räckte honom sitt armkläde till förbindning. Kort derefter gick konungen ombord på en jakt, hörande till örlogsflottan, men fortfor dock att åtfölja skärgårdsflottan.

Nästan hela örlogsflottan samt största delen af skärgårdsflottan hade emellertid utan betydlig förlust kommit igenom den ryska linien, då en olycka inträffade, som åstadkom stor förödelse. En oskickligt förd brännare, som var ämnad mot ryska linien, girade i stället ned på de sista svenska örlogsfartygen, ett linieskepp och en fregatt, samt antände dem, så att båda sprungo i luften omkring klockan 9 förmiddagen. Genom explosionen blef den redan förut af krutröken fördunklade luften ännu mera förmörkad, och sådan oordning uppkom bland de eftersta fartygen, att 3 linieskepp, 2 fregatter, i skonert och 2 galerer kommo på grund å ömse sidor om farvattnet. Dessa förluster ökades sedermera derigenom, att örlogsflottan i stället att efter genombrytningen, såsom planen ursprungligen varit, jemte skärgårdsflottan söka de inre skären, begagnade sin större seglingsförmåga och öfvergaf skärgårdsflottan samt fortsatte seglingen ända till Sveaborg, dit endast en hemmema och en turuma af skärgårdsflottan förmått medfölja. Ryska flottan, som hela eftermiddagen jagat den svenska, uppnådde först vid nattens inbrott dess eftersta skepp, af hvilka ett måste gifva sig då och ett frampå morgonen. Den sålunda öfvergifna skärgårdsflottan begick äfven det fel att hålla sig för mycket utåt sjön, i stället att genast söka de inre skären, och följden blef att 4 galerer, 4 kanonslupar, 7 jollar och 30 transportfartyg togos af fienden. Förlusten skulle blifvit ännu större, om icke den starka sjögången hindrat förföljandet.

Den 4 Juli på morgonen uppnådde konungen med en del af skärgårdsflottan Svensksund, dit hela den skingrade flottan efter hand samlade sig mot aftonen den 5. Dess förlust utgjordes af 7 galerer, 4 kanonslupar, 4 jollar, 30 transportfartyg och 2,000 man. Örlogsflottan som på morgonen den 5 uppnådde Sveaborg, hade förlorat 7 linieskepp, 3 fregatter, några mindre fartyg och 4,000 man. Den hade nu endast 14 linieskepp och 9 fregatter i behåll, hvilka derefter ända
till krigets slut blokerades vid Sveaborg af 19 ryska linieskepp, ett antal, som visar, att äfven
ryska flottan under striden i Viborgska viken lidit ansenliga förluster.

Gustaf III:s belägenhet var nu högst bekyrnmersam. Örlogsflottan hade förlorat en tredjedel af sin styrka, var blokerad af den vida öfverlägsna fiendtliga och kunde icke vidare påräknas, åtminstone under detta fälttåg. Landthären hade, för att öka flottornas besättningar, blifvit så försvagad, att den genom ett raskt anfall af ryska hufvudstyrkan kunnat drifvas undan från alla sina intagna ställningar, och slutligen, hvad som var för konungen mest påkostande, hade förtroendet till hans förmåga att leda krigsrörelserna, hvilket aldrig varit synnerligen stort, blifvit helt och hållet rubbadt af de sista tilldragelserna. Hans förhoppningar fästade sig nu hufvudsakligen vid skärgårdsflottan, hvars förluster vid genombrytningen den 3 Juli blifvit mer än ersatta genom föreningen med den pomerska eskadern, omkring 40 fartyg, under öfverstelöjtnant Carl Olof Cronstedt. Dock hade äfven den fiendtliga skärgårdsflottan blifvit förstärkt med eskadern från Fredrikshamn och var betydligt öfverlägsen den svenska. Under närmaste dagarna afhördes dock intet anfall, ty prinsen af Nassau hade bestämt den 9 Juli, årsdagen af kejsarinnans kröning, till detta anfall, som skulle helt och hållet tillintetgöra svenska skärgårdsflottan.

Då det blef tydligt, att anfallet förestod, sammankallade konungen den 8 Juli samtliga divisionscheferne för att höra deras mening. De ansågo alla, att man borde, medan det ännu lät sig göra, draga sig tillbaka under Svartholms fästnings kanoner; men då de skulle anmäla denna deras åsigt hos konungen, förekom han dem: »Jag vet förut», sade han, »hvad man vill säga mig; men mitt beslut är taget. Vi stanna här, och ni slås käckt som vanligt. Skola vi falla, så skall det åtminstone ske inom fiendens gränser.» Då detta konungens beslut var oåterkalleligt, rustade man sig ock att kraftigt och modigt utkämpa striden, hvarvid man med största omsorg begagnade de fördelar farvattnets beskaffenhet erbjöd. Den nu samlade skärgårdsflottan räknade ock 195 stridsfartyg, med 14,000 mans besättningsstyrka och fördelade i 4 brigader, den svenska, bohuslänska, finska och tyska, under befäl af öfverstelöjtnanterna Stedingk, Törning, Hjelmstjerna och Cronstedt, allesammans bepröfvade krigare och väl förfarne i sitt yrke.

Den 9 Juli tidigt på morgonen uppbröt ryska skärgårdsflottan från Aspö. Vinden var sydvestlig och i början svag, men tillväxte på dagen samt blef mot aftonen ganska stark. Den anfallande flottan bestod af 8 fregatter, 6 chebecker, 14 gallioter, 10 kuttrar och bombfartyg, 3 flytande batterier, 22 galerer, 8 halfgalerer samt 80 kanonslupar, med en besättningsstyrka af tillsammans 18,500 man. Den framryckte på tre kolonner och kl. half 10 f. m. föllo de första skotten. Inom en qvart var striden börjad på hela linien. Den leddes å svenska sidan af konung Gustaf från en slup bakom midten af linien. Ryssarne hade på sin venstra flygel samlat stora krafter och angrepo med
mycken häftighet svenskarnes högra, af hvars tillbakaträngande slagets utgång berodde; men här möttes de af ett modigt och ihärdigt motstånd från Törnings 61 slupar och jollar. Efter 2 timmars fåfänga bemödanden måste de kl. 12 draga sig tillbaka, lifligt förföljda af svenskarne, hvilkas högra flygel härigenom blef ännu mera framskjuten, så att den bildade en nästan spetsig vinkel mot den öfriga linien, samt med den mest fruktansvärda långskeppseld kunde beskjuta de stora fartygen i ryssarnes midt. Under förföljandet fick Törning förstärkning af större delen utaf den tyska brigaden, hvilken, sedan man öfvertygat sig, att intet anfall behöfde befaras från norra sidan, kunde deltaga i striden på högra flygeln. Härigenom blef denna, som nu räknade nära 100 slupar och jollar, satt i stånd att uthärda ett nytt med förökade krafter af fienden företaget anfall, och kl. 4 e. m. blef ryska flottan för andra gången tvungen att retirera.

Härefter tog striden en allt mera ofördelaktig vändning för ryssarne. Deras midt hade, emedan högra flygeln ej haft utrymme att utveckla sig, redan förut ensam varit sysselsatt med svenskarnes midt och venstra flygel, hvilken senare blifvit förstärkt med återstoden af den tyska brigaden samt derigenom äfven satt i stånd att framtränga. Nu blef ryssarnes midt tillika angripen af den segrande svenska högra flygeln samt sålunda beskjuten både tvärskepps och långskepps, hvarigenom den led stora förluster. En fregatt sjönk, en chebeck måste hålla ur linien, en mängd galerer ströko flagg och alla de mindre fartygen drogo sig mot aftonen ur striden, under det de större ännu underhöllo densamma till kl. 10 på qvällen. Derefter försökte äfven dessa att gå till segels, men som blåsten var för stark och de hade knapp vind samt alla voro mer eller mindre skadade, så drefvo somliga på land och inåt vikarne, under det att andra måste stryka flagg. Kanonaden upphörde snart, emedan det tilltagande mörkret hindrade att urskilja vän eller fiende. På alla håll hade ryssarne blifvit tillbakaslagna, och då deras stora förluster beröfvade dem hoppet att kunna nästa dag med bättre framgång fortsätta striden, så återstod för dem ingenting annat än att under natten retirera; men den sydvestliga vinden, som blåst hela dagen med tilltagande häftighet, hade nu öfvergått till storm, hvarföre ryska skärgårdsfartygen, af fruktan att blifva drifna i land, måste stanna på stridsfältet. Så snart det dagades den 10 Juli, sökte de börja återtåget mot Aspö, men öfverföllos häftigt af samtliga svenska kanonsluparne och nödgades i största oordning fly åt öppna sjön, lifligt förföljda af svenskarne, som dervid togo ett betydligt antal fartyg. Först kl. 10 e. m. upphörde skottvexlingen helt och hållet.

Ryssarnes förlust i fångar utgjorde under sjelfva striden omkring 2,000 man, men derigenom att en stor mängd folk sökt rädda sig från fartygen på de kringliggande öarne, der de, alldeles afskurne och saknande all föda, efter hand måste gifva sig, uppgick fångarnes antal inom 8 dagar till 6,500, hvaribland 300 officerare. Om härtill lägges antalet af döda och sårade, så uppgick ryska förlusten i sin helhet till
9,500 man eller mer än hälften af besättningsstyrkan. Af de fartyg, de fört i striden, hade en tredjedel gått förlorad — 4 fregatter, 3 chebecker, en hemmema, 2 flytande batterier, 16 galerer, 6 bombfartyg, en brigg och 20 mindre fartyg. Svenskarnes förlust uppgifves hafva utgjort 300 man, en udema och 3 kanonslupar.

Så slutade <i>sjöslaget vid Svensksund</i>. Det var den största och vigtigaste seger de svenska vapnen vunnit alltsedan segern vid Narwa 90 år förut. Den väckte ock stort jubel öfver allt i Sverige och icke mindre bestörtning hos fienden. Någon väsentlig förbättring i de svenska förhållandena hade dock derigenom icke blifvit åstadkommen, ty örlogsflottan var fortfarande instängd, och skärgårdsflottan kunde föga uträtta utan dess och landthärens biträde; men denna var, såsom nyss är anmärkt, betydligt försvagad, för att öka besättningarna å flottorna, och dessas förluster vid olyckstillfället i Viborgska viken voro så stora, att de svårligen kunde ersättas. Konungen insåg också detta och, nu fullt botad för sina illusioner, önskade han uppriktigt fred samt begagnade sin vunna seger för att inleda underhandlingar derom, då det nu kunde ske utan förödmjukelse.

Krigsrörelserna till lands hade alltsedan våren varit af föga betydenhet. Vid Sawolaks-brigaden hade <i>Stedingk</i> intagit samma ställningar som under hösten föregående året. <i>Armfelt</i>, gunstlingen, hade med sin brigad, 2,000 man, den 3 Juni uppbrutit från Kärnakoski i tre kolonner mot Sawitaipale, för att anfalla en der stående rysk styrka, men blef, då denna var till antalet nära dubbelt öfverlägsen den svenska, tillbakaslagen med stor förlust och sjelf sårad, hvarefter öfverste <i>Fabian Wrede</i>, som kort derefter anlände med karelska brigaden, öfvertog befälet efter honom. Den 12 Juni uppbröt <i>Meijerfelt</i> med trupperna vid Abborfors och Hervenkoski samt framryckte till Suttula, der han den 25 angrep ryssarne, hvilka följande dagen öfvergåfvo sin befästade ställning, så väl der som vid Högfors, samt stannade först vid Saksala, då Meijerfelt befästade sig vid Högfors och Kymmenegård.

Med ryske generalen Igelström, som i södra Sawolaks förde befälet emot Armfelt, hade denne, med konungens tillåtelse, någon tid varit i brefvexling rörande stillestånd och fred. Efter segern vid Svensksund fick Armfelt konungens befallning att med mera allvar fortsätta dessa underhandlingar, och tillika uppdrog konungen åt statssekreteraren Franc att inleda sådana med preussiske och engelske härvarande ministrarne von Borcke och Liston, för att genom en närmare förbindelse med deras hof göra det ryska mera benäget till fred. Preussen och England sökte nemligen i det längsta förhindra hvarje fredlig uppgörelse mellan Sverige och Ryssland, för att genom den förra makten försvaga den senare utan att sjelfva behöfva taga någon verksam del i kriget; men konungen, som före krigets början låtit bedraga sig af deras förespeglingar, hade nu länge insett rätta halten deraf och betalade dem med samma mynt. Sedan han förgäfves sökt förmå dem att lemna subsidier utan något vilkor, såsom en ersättning för redan gjorda 
uppoffringar, samt att garantera Sverige återfåendet af hvad 1743 blifvit afträdt till Ryssland, medgaf han slutligen uppgörandet af en konvention på de vilkor, de båda makterna föreslagit, nemligen 200,000 dukater i årliga subsidier från hvartdera af England, Holland och Preussen, under förbehåll att ej sluta fred utan deras biträde eller med andra anspråk än att gränsen skulle förblifva densamma som före kriget. Konventionsakten sändes till Finland, för att af konungen ratificeras, men i stället användes den af Armfelt med framgång vid underhandlingarna med Igelström, och den 14 Augusti 1790 afslöts <i>freden i Werelä</i>, under vilkor att allt skulle förblifva såsom före kriget, krigsfångar å ömse sidor utan lösen frigifvas samt svenska kronan årligen, ur ryska hamnar tullfritt få utföra spanmål till 50,000 rubels värde.

Så slutade detta krig, som kostat Sverige nära 50,000 man, 15 linieskepp och fregatter, 14 större skärgårdsfartyg, utom en mängd smärre, samt 23 millioner rdr ökad skuld utan några fördelar, som på något sätt motsvarade dessa uppoffringar. Konungen, som företagit det för att vinna krigsära, ökad myndighet och befrielse från sina skulder, hade visserligen icke vunnit det förstnämnda ändamålet, men dock lyckats, med anledning af händelser timade under kriget, tillvälla sig en nära obegränsad makt och få sina skulder sammanblandade med statens — fördelar för honom, hvilka Sverige fått ganska dyrt betala.
</chapter>

<chapter name="Slutet af Gustaf III:s regering.">
<h3>Slutet af Gustaf III:s regering.</h3>
Den 24 Augusti kom till Stockholm underrättelsen om fredens afslutande, hvilken med stort jubel mottogs. Natten mellan den 27 och 28 kom konungen sjelf till Haga och den 30 höll han sitt intåg i Stockholm, var först i kyrkan och sedan på rådhuset, der han tackade borgerskapet för dess visade trohet och förklarade sig, för att bevara den till efterverldens åminnelse, vilja af de medel, han som befälhafvare vunnit af krigsbytet, uppresa ett offentligt minnesmärke, på hvilket ställe i staden, borgerskapet helst önskade, hvilket äfven sedermera skedde genom den obelisk, som uppfördes öfverst i Slottsbacken. De, som utmärkt sig under kriget, erhöllo ock nu flera vedermälen af konungens ynnest. Hans gunstling Armfelt, som redan under kriget blifvit befordrad till generalmajor och af ryska kejsarinnan fått presenter till mer än en tunna gulds värde, jemte ryska S:t Andreas-orden, blef nu riddare af Serafimerorden. Likaså generallöjtnanten Platen; men generalen grefve Meijerfelt, hvars farfar varit borgmästare i Stralsund, ansågs ej hafva nog anor för denna utmärkelse, utan befordrades i stället till fältmarskalk. Generalmajorerne Pauli, Pollet och Klingspor blefvo generallöjtnanter och den sistnämnde, som sedan 1788 varit generalkrigskommissarie, blef nu generalbefälhafvare i Finland med ganska vidsträckt myndighet. Öfverstarne Strömfelt och Stackelberg blefvo 
generalmajorer och kommendörer af svärdsorden, hvilken senare utmärkelse äfven tilldelades öfversten friherre Cederström, engelsmannen Sidney Smith, m. fl.

Bland öfverenskommelserna, som blifvit träffade vid Werelä, hade äfven varit den att man, strax efter fredens undertecknande, skulle å ömse sidor skicka ministrar för att reglera de punkter, hvarom man endast muntligen träffat aftal. Gustafs val föll på generalmajoren <i>Curt von Stedingk</i>, som ock mottogs i Petersburg med alla tecken af välvilja och belåtenhet; men ehuru han af kejsarinnan behandlades med synnerligt förtroende, var det dock ej lika lätt för konungen, hans herre, att så snart återvinna detta. Kejsarinnan misstänkte, att Gustaf fortsatte sina underhandlingar med England och Preussen, samt visade sig derföre mindre angelägen att uppfylla hans önskningar rörande de förbindelser, hvarom muntliga aftal träffats vid underhandlingarna i Werelä. Man var ock å båda sidorna icke fullt ense om hvad vid detta tillfälle blifvit lofvadt. Från svenska sidan påstod man, att general Igelström, å kejsarinnans vägnar, lofvat, att, så snart freden blifvit afslutad och innan man började underhandla om en närmare förbindelse, Sverige skulle erhålla subsidier och få sina gränser utvidgade; men general Igelström och de ryske ministrarne, som vid underhandlingarna direkt brefvexlat med honom, förnekade så väl det formliga löftet om subsidier, hvilket sades blott hafva varit eventuelt, som gränsregleringen, mot hvilken kejsarinnan genast yttrat betänkligheter, samt att båda frågorna blott skulle afhandlas i sammanhang med den om ett närmare förbund. I förhoppning att Igelström skulle stå vid sina ord, sådana de af Armfelt uppgåfvos hafva blifvit sagda, hade konungen begärt, att han måtte utses till den ambassadör, hvilken kejsarinnan enligt öfverenskommelse borde skicka, för att fortsätta underhandlingarna; men hans formliga förnekande af hvad Armfelt sagt, att han lofvat, gjorde honom mindre angenäm för svenska hofvet, hvarföre grefve <i>Stackelberg</i> i stället blef rysk ambassadör i Stockholm, dit han ankom den 17 Maj 1791.

Redan följande dagen hade han sitt första enskilda företräde hos konungen, som började med att begära uppfyllandet af de i Werelä afgifna muntliga löftena, såsom börande föregå hvarje annan underhandling eller förbindelse mellan båda hofven, samt fordrade nu Nyslotts och Högfors’ afträdande till Sverige, hvaremot han i utbyte ville gifva Ryssland svenska Karelen. Grefve Stackelberg sade sig ej vara befullmäktigiad att ingå underhandlingar om afstående hvarken af Nyslott eller någon annan gränsfästning. Kejsarinnan ansåg hvarje sådant afträdande gå hennes ära för nära, och i utomordentlig känslighet för allt hvad som rörde hedern visade hon sig alltid såsom nära frände till konungen af Sverige. I stället bad grefven att få lägga under konungens ögon ett förslag till förbund och konvention, hvilket dock ej var annat än ett vanligt allians- och subsidie-fördrag, hvari subsidiernas belopp ej var utsatt, utan skulle upptagas i en särskild hemlig
konvention, hvari äfven förekom en punkt om Danmarks deltagande i förbundet.

Detta förslag motsvarade föga konungens väntan, och i synnerhet var frågan om Danmarks upptagande i förbundet ingenting mindre än angenäm för konungen, som redan återkommit till sina förra planer att skilja Norge från Danmark, hvilka det nu i Norge rådande missnöje öfver de ökade skatter, som blifvit folket pålagda i följd af krigsrustningarna mot Sverige, tycktes befordra. Det visade sig likväl snart, att norrmännen väl voro hågade att skilja sig från Danmark, men ingalunda att förena sig med Sverige, och deras uppresning mot sin laglige konung för att bilda ett sjelfständigt rike ville Gustaf icke understödja. Lika litet ville han emellertid binda sig genom något förbund med Danmark, hvilket Ryssland skulle biträda och likasom öfvervaka, hvarföre han bestämdt vägrade ingå på det ryska förslaget i denna del, utan föreslog i stället, att kejsarinnan skulle till Danmark afstå Oldenburg och Delmenhorst i utbyte mot en del af Norge, som borde afträdas till Sverige. Detta försäkrade dock Stackelberg vara omöjligt, men ville icke yrka på förbundet med Danmark, om detta var för konungen obehagligt, utan helt och hållet lemna Danmark åt honom.

Det fans dock en fråga, i afseende å hvilken det bästa förstånd rådde mellan konungen och kejsarinnan, det var förhållandena i Frankrike. Den länge hotande jäsningen derstädes hade nu kommit till utbrott. Ludvig XVI hade funnit sig föranlåten sammankalla franska ständerna och vid underrättelsen derom hade Gustaf III utropat: »Konungen i Frankrike förlorar sin krona, måhända sitt lif» — en förutsägelse, som sedermera erhöll en bedröflig bekräftelse. Så långt hade det dock ej kommit, när freden i Werelä afslöts; men händelserna i Frankrike hade likväl tagit en för Ludvig och hans österrikiska gemål Marie Antoinette så hotande vändning, att franska hofvet ansåg sig böra taga sin tillflykt till utländska makter och anhålla om deras biträde och beskydd, för att stäfja den revolutionära yran och återställa konungens myndighet. Baron Breteuil, förre franske ministern i Stockholm, erhöll sin konungs uppdrag att leda underhandlingarna med de främmande hofven. Konungen, drottningen och de kungliga barnen skulle från Paris fly till någon af gränsfästningarna, som stodo under markis de Bouillés befäl, hvilken var konungen varmt tillgifven och omgifven af hvars trupper Ludvig XVI skulle underhandla med sina undersåtar samt återställa lugnet i Frankrike. Man befarade emellertid, att de trupper, hvaröfver Bouillé kunde förfoga, ej skulle vara tillräckliga härtill, och man ville derföre försäkra sig om främmande makters biträde, då man vid detta tillfälle borde kunna påräkna sympatier af monarkerna i allmänhet, hvilka alla borde vara intresserade häri.

Underrättelser om dessa förhållanden hade flitigt blifvit meddelade af grefve Axel Fersen, en son till den bekante partichefen under frihetstiden. Han hade alltsedan slutet af året 1788 vistats i Paris och
ansågs stå i stor ynnest hos drottningen. Både konung Gustaf och kejsarinnan Katarina hyste ock lifligt intresse för franska hofvet, och underhandlingar börjades om en koalition mellan båda dessa makter och Spanien mot det revolutionära Frankrike. Spanien skulle förskjuta penningar åt Sverige samt Sverige och Ryssland uppträda både med härar och flottor. Spanske ministern i Petersburg hade derom samtalat med Stedingk, och Gustaf III skref till Stedingk derom på ett sätt, som borde väcka kejsarinnans deltagande. Grefve Stackelberg hade ock att meddela konungen ett förslag till en hemlig konvention rörande de franska förhållandena, hvilket skall hafva innehållit åtskilliga löften om penningar och trupper, som Ryssland skulle lemna Sverige för att användas till franske konungens befrielse.

Dessa löften, de må nu hafva varit mer eller mindre omfattande och upprigtiga, tillvägabragte emellertid ett särdeles vänskapligt förhållande mellan konungen och kejsarinnan, som kallade honom sin riddare och gjorde allt för att smickra hans fåfänga. För hans lättrörda inbillning var det ock särdeles lockande att såsom en kämpe för kungligheten få skynda till sin förre bundsförvandts befrielse och hjelpa honom att tukta ett upproriskt folk. Huru mycket hans eget skulle kunna komma att lida af det nya krig, hvari han redan var färdig att inlåta sig lika obetänksamt som i det nyss slutade, hvars följder ännu voro ganska känbara, synes hafva gjort konung Gustaf mindre bekymmer. Han beslöt ofördröjligen begifva sig till Aachen, för att derifrån vara den flyktande franska konungafamiljen till mötes i Montmédy, dit han visste, att den ämnade begifva sig och der han ville med Ludvig XVI öfverenskomma om sättet att återgifva honom hans förra makt. Armfelt och Franc erhöllo uppdrag att fortsätta underhandlingarna med Stackelberg, medan grefve Barck skulle afgå till baron Breteuil, för att med honom underhandla, i följd af de anbud han framstält. Sjelf begaf sig konungen på aftonen den 24 Maj sjövägen till Tyskland och ankom den 14 Juni till Aachen, der han genom ett ilbud blef underrättad om dagen och timman för den franska konungafamiljens flykt och begaf sig sjelf till fots att möta den vid dess ankomst, hvilken han med klockan i handen beräknade. Ingen afhördes, och följande natten kom underrättelse, att den kungliga familjen väl lyckligen lemnat Paris, hvarvid Fersen, förklädd, kört den kungliga vagnen ända till Bondy, der han lemnat den och skyndat till Brüssel med angelägna bref till österrikiska beskickningen derstädes; men att konung Ludvig blifvit igenkänd i Varennes och med de sina återförd fången till Paris.

Konung Gustaf, ytterst bestört af dessa underrättelser, såg alla sina planer derigenom tillintetgjorda, men dröjde dock ej att uppgöra nya. Han var nu omgifven af en stor mängd franska emigranter, med Ludvig XVI:s båda bröder, grefvarne af Provence och Artois, i spetsen, och med dem uppgjordes följande förslag: Medan alla Frankrikes grannstater skulle låta sina härar närma sig dess gränsar, skulle konung
Gustaf, med en här af svenskar och ryssar, i början af September 1791 landstiga vid Ostende och derifrån gå rakt på Paris för att förstöra det onda i dess medelpunkt. Hvad han härtill behöfde var dock i främsta rummet penningar. Han skref till konungen af Spanien och till ryska kejsarinnan, med anhållan om ett betydligt lån, som skulle återbetalas af Frankrike, så snart det blifvit återupprättadt. Dessutom borde trupper lemnas af kejsarinnan. Vidare uppmanade han engelska regeringen att under de förestående händelserna åtminstone bibehålla neutralitet, om den icke ville deltaga i koalitionen. Tillika sökte konungen blifva stäld i spetsen för detta mot det revolutionära Frankrike riktade förbund, hvartill ryska kejsarinnan redan gifvit honom sin röst, och för att vinna samma erkännande från hofvet i Wien samt de till Coblenz flyktade franske prinsarne, sändes grefve Fersen till det förra och öfverstekammarjunkaren friherre Evert Taube till de senare. Sjelf återvände konungen den 25 Juli till Sverige och inträffade i Stockholm den 3 Augusti.

Korståget mot Frankrike var emellertid icke den enda äfventyrliga plan, som nu föresväfvade Gustaf III; han återkom äfven till sitt redan en gång förut omfattade förslag att blifva Polens konung. Åt sin minister vid polska hofvet Lars von Engeström uppdrog han att arbeta häruppå, och konung Stanislaus, som vid denna tid trodde sig ega skäl misstänka planer af hans tre grannar emot honom, skall äfven hafva med Engeström, hvilken, såsom gift med ett polskt fruntimmer, beslägtadt med dåvarande polska kungahuset, hade förtroligt umgänge med hofvet, inlåtit sig i underhandlingar att afstå sin krona till konung Gustaf mot en årlig pension af 80,000 dukater samt öfverståthållarehuset i Stockholm till vinterresidens och Ulriksdals slott till sommarbostad! Det var emellertid tydligt, att ryska kejsarinnan ej skulle tillåta, att Sveriges och Polens kronor förenades på samma hufvud; men ur denna svårighet skulle man hjelpa sig genom att under företaget mot Frankrike uppoffra hela den ryska hjelpkåren, hvarefter Gustaf, sedan han förhjelpt Ludvig XVI till sin förra myndighet, skulle med sina svenskar begifva sig genaste vägen till Polen, för att der taga emot kronan, samt sedermera med polackarne anfalla Ryssland i söder och med svenskarne från Finland i norr, för att göra slut på ryska öfverväldet!

Denna plan, hvars tillvaro Engeström skall hafva uppgifvit,<footnote>Se <i>Schinkel,</i> Minnen ur Sveriges nyare historia, IL: 175.</footnote> synes dock allt för vidunderlig att med någon trovärdighet kunna tillskrifvas Gustaf III, men uppgiften derom visar åtminstone hvad man tilltrodde honom. I sina anteckningar<footnote><i>Lars von Engeström,</i> Minnen och anteckningar, utgifna af <i>Elof Tegnér,</i> Stockholm 1876, I: 169.</footnote> uppgifver ock Engeström förhållandet helt annorlunda; »Baron Stael», heter det der, »hade skrifvit från Paris, att grefve Johan Potocki talat med honom om polackarnes afsigt att erbjuda polska tronen åt hertigen af Södermanland.
Det ingaf Gustaf III tanken att sjelf blifva konung i Polen, och jag fick befallning att verka för att vinna detta mål. Jag vägrade och sade hans maj:t uppriktigt, att jag icke kunde utföra denna befallning derföre att, om jag lyckades, jag skulle bereda olycka åt konungens person, åt Sverige och åt Polen. Konungen hade, såsom konung i Sverige, varit en alltför obeqväm granne till  kejsarinnan af Ryssland, för att hon med lugn skulle kunna se honom på polska tronen på samma gång och i stånd att ställa hennes rike mellan två eldar. Efter slaget vid Hogland hade man visserligen talat om hertigen af Södermanland, men tanken derpå var länge sedan uppgifven, och grefve Johan Potocki, som hade talat med baron Stael derom, var en slags fantast, som ej hade något förtroende. För öfrigt hade arresteringen af riddarhusmedlemmarne år 1789 gjort ett olycksbådande intryck på polackarne, hvilka, såsom adelsmän och valmän icke kunde önska en konung, som visat sig såsom en svuren motståndare till deras rättigheter. Konungen öfvergaf emellertid icke förslaget att förvärfva polska kronan. Hans omgifning lät göra sig kläder efter polskt snitt, och öfverhofstallmästaren grefve Adolf Lewenhaupt, helt och hållet klädd i polsk drägt, begaf sig, efter hvad som det sades, på väg till Polen. Det påstods, att han var utsedd till beskickningen i Warschau. Han afled emellertid i Stralsund.»

Att Gustaf III verkligen hyste afsigter på Polens krona, synes sålunda vara gifvet, och redan detta visar tillräckligt hvilka äfventyrliga hugskott han kunde tillåta sig, om också underhandlingarna med Stanislaus och den ryska hjelpkårens förstöring kunna betraktas såsom föga trovärdiga tillägg.

För öfrigt synas Gustaf III:s planer på Polens krona haft hufvudsakligen samma ändamål att bringa honom ur den svåra penningeförlägenhet, hvari han ständigt var försatt. Likasom han börjat kriget mot Ryssland för att få sina skulder bortblandade med krigskostnaderna, samt sedermera vändt sig till England, Holland och Preussen för att få subsidier mot Ryssland, äfvensom till Ryssland och Spanien för det stora företaget mot Frankrike, trodde han sig genom de förhoppningar till Polens befrielse, han skulle ingifva de polska patrioterna, om han samtyckte att blifva Polens konung, erhålla medel att betala de stora skulder han ådragit sig under kriget. De polska magnaterna visade sig likväl föga hågade att häruti gå hans önskningar till mötes, och från Spanien kom äfven vägran att bevilja det begärda understödet; men deremot afslöts å Drottningholm den 19 Oktober 1791 ett fördrag mellan Sverige och Ryssland om ett försvarsförbund under åtta års tid, innehållande stadganden i afseende på den hjelp, de kontraherande borde lemna hvarandra i händelse af krig, o. s. v. Dessutom voro särskilda artiklar tillagda, hvarigenom Sverige befriades från att lemna den utlofvade hjelpen, i fall Ryssland finge krig med Turkiet, samt Ryssland beviljade Sverige 300,000 rubel i årliga subsidier, så länge fördraget varade. Något kraftigare bistånd till företaget
mot Frankrike tycktes kejsarinnan dock ej vilja lemna. I stället för att visa sig angelägen att i främsta rummet ordna Frankrikes intressen, begärde hon att få veta konungens tankar rörande Polens. Afsigten synes varit, att Gustaf skulle lemna henne fria händer i Polen, mot det att hon lemnade honom samma frihet i afseende å Norge. Norges förening med Sverige skulle således blifva belöningen för det biträde Gustaf III lemnade de mot Frankrike förbundna makterna, likasom han äfven af den befriade franske konungen hoppades ett betydligt penningeunderstöd, och hans uppträdande i denna fråga var således visst icke så oegennyttigt, som han gerna ville låta påskina.

Emellertid förgick tiden, och det blef alltmera ovisst, huruvida den mer och mer tilltagande penningenöden skulle kunna genom några subsidier afhjelpas, hvarföre man måste söka andra utvägar dertill. Kort efter konungens hemkomst från kriget hade dåvarande statssekreteraren för finansärendena friherre Erik Ruuth blifvit, på egen begäran, den 4 Oktober 1790 befriad från detta embete och i stället erhållit det lediga presidentembetet i kammarkollegium. Finansdepartementet delades nu mellan trenne embetsmän, borgmästaren i Carlskrona, lagmannen <i>Anders af Håkanson,</i> som fick på sin lott föredragningen och expeditionens styrelse, samt statskommissarien <i>Ekman,</i> som fick befattningen med statskontors-, och generalkonsuln <i>Peyron</i> med vexelärendena. Håkanson, den nye statssekreteraren för finanserna, föreslog konungen, såsom enda utvägen att ordna dessa, en ny riksdag, men ehuru han häri understöddes af Armfelt, afslog dock konungen detta förslag, när det först bragtes å bane. Emellertid afslöts förbundet med Ryssland och utsigten att före våren kunna företaga något mot Frankrike tycktes mer och mer försvinna, hvarföre konungen började visa något mer benägenhet att under tiden samla ständerna och förelägga dem ett förslag till statsskuldens reglering, hvilket ock Håkanson redan utarbetat. Den 26 November sammankallade konungen riksdrotsen, Armfelt, Håkanson, underståthållaren Ahlman, den bekante sekreteraren i bondeståndet under 1789 års riksdag, samt prosten Carl Gustaf Nordin och hans äldre broder landshöfdingen Johan Magnus af Nordin, till en hemlig konselj på Drottningholm. Konungen började med att uppläsa riksdagsplanen, hvaröfver han begärde de närvarandes yttrande. Riksdrotsen ansåg högst betänkligt att sammankalla ständerna vid en tidpunkt, då partier fortfarande funnos inom landet och en stark jäsning var rådande hos andra folk; men, om intet annat medel gåfves till vinnande af en oundgänglig hjelp, ville han icke gifva konungen anledning att misstro sina undersåtar. Med honom förenade sig de öfrige, hvarefter någon granskning af riksdagsplanen ej kom i fråga; men några veckor derefter utfärdades riksdagskallelsen den 8 December.

Ständerna kallades att sammanträda den 23 Januari 1792, men icke i Stockholm, hvars borgerskap börjat visa mindre tillgifvenhet för konungen än förut, utan i Gefle, hvarifrån man trodde sig kunna
utestänga en stor del af adeln och der i allmänhet riksdagen ansågs lättare att styra. Ortens befolkning var nemligen känd såsom starkt konungsk, och flera anstalter vidtogos genom pålitliga embetsmän att få konungen tillgifne personer af de ofrälse stånden valde till riksdagsmän, hvilket ock lyckades i de flesta orter; men i hufvudstaden var, bland dess tio ombud, blott en enda konungskt sinnad. För att minska antalet af sina motståndare bland adeln tog konungen en dittills oerhörd utväg att i en till kollegier och särskilda embetsmän utfärdad rundskrifvelse befalla, det inga andra dem tillhörande eller underlydande adelsmän, än som voro hufvudmän för sina ätter, och icke ens dessa utan konungens särskilda medgifvande, skulle tillåtas bevista riksdagen.

Den 20 Januari afreste konungen och kronprinsen från Stockholm samt höllo den 22 på aftonen sitt intåg i Gefle vid facklor, med mycken ståt. Hans mottagande var ock det bästa. De ofrälse stånden hade han genom valens utfallande i sina händer, och särskildt litade han på biskop Wallqvist och prosten Nordin för presteståndets skötande. I borgareståndet satt den nye finansministern Håkanson, såsom ombud för Carlskrona, och bryggaren Abraham Westman, den ende rojalisten bland riksdagsmännen från Stockholm, begagnades flitigt att inom detta stånd gå konungens ärenden. Bondeståndet styrdes af sin sekreterare, underståthållaren <i>Ahlman,</i> som vid föregående riksdagen ådagalagt sin synnerliga förmåga i detta hänseende. Man sökte, så vidt man kunde, afhålla dessa stånd från rådplägningar eller samqväm med adeln, och i synnerhet voro bönderne på sin klubb sorgfälligt bevakade. Gardesregementena, som åtföljt konungen från Stockholm, voro förlagda i närmaste byarne kring staden och alla tullar bevakade af krigsfolk. Man hade äfven nedlagt betydande kostnader på klubbar och bordhållning. Utom landtmarskalkens och talmännens bord, höllos sådana af Armfelt, af öfverkammarherren grefve Posse, af Håkanson och af prosten Nordin.

Inom adeln, som utgjorde ungefär 400 personer, var oppositionen afgjordt öfvervägande; men åtskillige dess mest framstående ledare, bland andra grefve Fersen och friherre Duvall, saknades, och någon egentlig partichef uppträdde icke under riksdagen. De förnämste och fleste af ståndets medlemmar insågo nödvändigheten af att iakttaga försigtighet, men åtskillige voro dock särdeles förbittrade på konungen och afbidade blott ett lägligt tillfälle att gifva luft åt denna förbittring. Många blefvo visserligen besoldade och förplägade för att stärka konungens parti, men de voro dock alltför få att uträtta någonting väsentligt, synnerligast som motpartiets ledare icke heller sparade penningar för att sammanhålla de sina. Då flere adelsmän befarade våldsamma åtgärder i följd af de militäriska försigtighetsmåtten, hade de försett sig med laddade pistoler för att i nödfall kunna försvara sig.

På den bestämda dagen, den 23 Januari, utblåstes riksdagen med vanliga ceremonier. Presidenten friherre <i>Erik Ruuth</i> utnämndes till
landtmarskalk. Erkebiskopen <i>Uno von Troil</i> var sjelfskrifven talman för presteståndet. Rådmannen i Stockholm, titulerade borgmästaren <i>Anders Wallin</i> blef borgareståndets och <i>Olof Thorsson</i> från Södra Möre bondeståndets talman.

Den 27 Januari öppnades riksdagen på rikssalen, då konungen i sitt hälsningstal till ständerna skildrade den tidigare och lyckligare perioden af sin nu 21-åriga regering, i jemförelse med den senare af tvedrägt uppfylda, vände sig derefter i förbindliga ordalag till hvarje stånd särskildt samt omtalade anledningen till ständernas sammankallande, som var regleringen af finanserna, hvarvid han anmärkte, att, om besluten blefve eniga, vore tillgångarne tillräckligare än man förmodade och någon förhöjning i bevillningen ej erforderlig. Slutligen betygade konungen sitt förtroende till ständernas tillgifvenhet och nit i en tid, då en fanatisk villa skakade alla länder, samt framhöll Frankrike såsom ett talande bevis på ett tygellöst sjelfsvålds olyckliga verkningar.

Derefter upplästes konungens allmänna proposition, som begynte med en kort berättelse om hvad i rikets styrelse sig tilldragit, hvarvid först omnämndes fredens afslutande och rikets förhållande till främmande makter; derefter kronprinsens tidiga framsteg och deltagande i regeringen under konungens frånvaro; vidare konungens erkänsla för hertig Carls under sista delen af kriget ådagalagda tapperhet; så ecklesiastikexpeditionens och högsta domstolens inrättande, hvarefter konungen tillförsäkrade åkerbruket en kraftigare uppmuntran, än under kriget kunnat detsamma egnas, samt betygade sin fägnad öfver, att kriget ej hindrat vetenskapernas, vitterhetens och fria konsternas tillväxt; sin aktning för svenska krigarens mannamod, till hvars belöning befälhafvare och soldater fingo bära samma hederstecken, som konungen sjelf mottagit<footnote>Svensksunds-medaljen, tilldelad alla, som deltagit i segern Vid Svensksund.</footnote>, och sin tacksamhet för de rika sammanskott, som blifvit gjorda för sårade krigare, deras enkor och barn. Slutligen meddelade konungen ständerna sin föresats att uppresa en obelisk af svenska stenarter, förädlade af svenska händer, till minne af den trohet och tillgifvenhet Stockholms borgerskap vid mångfaldiga tillfällen och särskildt genom beslutet att resa konungens bildstod honom visat. Härefter följde den egentliga propositionen, hvari konungen önskade tillsättandet af ett hemligt utskott, bestående af 45 ledamöter, 18 af adeln och 9 från hvartdera af de tre öfriga stånden, hvartill val borde så skyndsamt som möjligt företagas.

Detta skedde ock redan följande dagen, då adeln i detta vigtiga utskott insatte idel oppositionsmän, hvaremot valen i de öfriga stånden föllo på konungens anhängare. Till utskottets sekreterare förordnades statssekreteraren Elis Schröderheim, biträdd af assessorn i kommerskollegium Carl Erik Lagerheim.

Den 30 Januari öppnades utskottets sammanträden af konungen, då äfven kronprinsen, riksdrotsen, landtmarskalken och de tre
talmännen voro närvarande. Efter aflagd tysthetsed, hvilken ledamöterne bekräftade äfven med sina namnteckningar, gjorde konungen en muntlig berättelse om orsakerna, hvarföre fred ej förr kunnat slutas, hvarefter han öfvergick till freden i Werelä och anmärkte, huru genom stadgandet, att alla äldre traktater till all kraft och verkan upphörde, allt ryskt förmynderskap öfver svenska regeringssättet äfven upphört. Derefter upplästes konungens framställningar till utskottet, hållna i mycket allmänna ordalag, utan någon angifven plan till penningeverkets ordnande.

Sedan utskottet fått del af fullmäktiges i riksgäldskontoret högst nedslående berättelser om den rådande förlägenheten, delade sig utskottet i två beredningsutskott, hvartdera bestående af tre ledamöter från adeln och två från hvarje af de öfriga stånden. Det första sysselsatte sig med statsverket och krigskostnaderna, det andra med riksgäldskontorets förvaltning. Dessa beredningsutskott arbetade så flitigt, att det senare hade sitt betänkande färdigt den 8 och det förra den 9 Februari.

Med detsamma utfärdades, med anledning af några i Stockholm utkomna ströskrifter, en befallning till kanslikollegium om boktryckarnes förständigande att under riksdagen ingenting fick tryckas, som angick konungens och ständernas göromål.

Ställningen var också ganska bekymmersam, och vid öfversigten af statshushållningen under Gustaf III:s regering få vi tillfälle att återkomma till densamma, så väl som till de åtgärder den vid ifrågavarande riksdag föranledde. Utskottet höll emellertid långa och trägna sammanträden den 13—17 Februari, hvarunder dess adliga ledamöter för det mesta rättade sig efter Frietzckys åsigt och de öfrige efter konungens, som fortfor att i utskottet föra ordet. Utskottets betänkande blef slutligen, efter många jemkningar, genom de ofrälse ledamöternes biträde uppstäldt någorlunda i öfverensstämmelse med konungens önskan, ehuru de adlige ledamöterne deremot protesterat, samt den 20 Februari föredraget i ståndens plena, då det bifölls af de tre ofrälse stånden, men bordlades hos adeln och blef sedermera föremål för långa och lifliga öfverläggningar inom detta stånd de båda följande dagarne. Slutet blef likväl, att äfven adeln biföll hemliga utskottets betänkande och 1789 års bevillnings fortfarande till nästa riksdag, dock under reservation af sin rätt att åtaga sig bevillningen endast på vissa år.

Vid åtskilliga tillfällen hade likväl den inom adeln rådande oppositionen visat, huru föga vänligt stämd den var mot konungen. De ofrälse stånden hade redan i början af riksdagen beslutat en tacksägelse-adress till konungen för freden och tillika, att på bankens bekostnad skulle slås en medalj öfver segern vid Svensksund. Tacksägelseadressen bifölls visserligen af adeln och frambars den 6 Februari af en stor deputation, som utgjordes af 48 ledamöter från adeln och 24 från hvartdera af de öfriga stånden; men öfver medaljen ville adeln, att banko-utskottet först skulle höras, och då borgareståndet underrättade adeln om sitt beslut att slå medaljen utan remiss till
utskottet, hördes,
enligt hvad deputationens ordförande, lagman Ekström från Marstrand, vid återkomsten till ståndet berättade, sådana utlåtelser från adelns bänkar, att »anständigheten förbjöd deras upprepande till protokollet». Adeln biträdde dock slutligen äfven detta beslut.

Då examen den 20 februari anstäldes med kronprinsen i närvaro af ståndens deputerade, stannade icke adelns, i likhet med de öfriga ståndens, för att åse den offentliga spisning, hvilken egde rum efter examens slut, utan aflägsnade sig genast, hvilket konungen upptog såsom en vanvördnad mot sin person. Å sin sida beslöt han, att säkerhetsakten skulle i riksdagsbeslutet omförmälas, hvilket icke skett den föregående riksdagen, för att icke reta adeln, som så bestämdt förkastat denna grundlag. Konungen skall ock gifvit adeln sitt löfte att icke af detta stånd fordra någon bekräftelse å denna akt eller ens omnämna densamma; men nu väcktes i borgareståndet motion om att ofrälse stånden skulle genom en stor deputation tacka konungen för inrättningen af högsta domstolen och ofrälse mäns deltagande i rikets allmänna ärendens beredning, hvartill, genom Ahlmans försorg, i bondeståndet gjordes det tillägg, att tacksägelsen äfven skulle omfatta rådsembetets afskaffande i följd af säkerhetsakten, samt intagas i riksdagsbeslutet, hvarom de båda ofrälse stånden äfven förenade sig. Af adeln väntades ett bestämdt afslag, men konungen hade beslutat lemna riksdagen och låta riksdrotsen stanna för att mottaga riksdagens beslut, hvilket skulle undertecknas af hvarje vid riksdagen närvarande ledamot af adeln, innan han fick lemna orten. Härom hade dock adeln fått kunskap och dess förnämste ledamöter läto landtmarskalken förstå, att de hellre ville låta begrafva sig under spillrorna af sina bänkar än underskrifva ett så beskaffadt riksdagsbeslut. Förslaget mötte ock så mycket motstånd af flera bland konungens omgifning, att han medgaf, det tacksägelsen fick införas i ett »de trenne ofrälse ståndens bi-afsked», i stället för i riksdagsbeslutet.

Riksdagen afslutades den 23 Februari och konungens tal uttryckte mycken belåtenhet med dess resultat. I riksdagsbeslutet infördes ständernas tacksägelse för konungens och hertig Carls hjeltemod under kriget; deras beslut om tacksägelseadressen för freden och medaljen öfver segern vid Svensksund; deras glädje öfver att för första gången hafva sett kronprinsen vid tronens sida och ånyo hafva fått inhemta hans framsteg i kunskaper; deras beslut att bevilja en bröllopsgärd i likhet med den af år 1766 att utgå under trenne år, i fall kronprinsen skulle förmäla sig före ständernas nästa sammanträde (han var nu 13 år gammal); deras fägnad öfver bankens goda skick, samt slutligen deras beslut om penningeväsendets reglerande och bevillningens utgående till nästa riksdag. De vanliga afskedshelsningarna mellan stånden instäldes, likasom förhållandet varit 1789, och landtmarskalken och talmännen togo afsked af hvarandra på rikssalen.

Riksdagen hade sålunda varit helt kort. De fördelar, konungen genom densamma vunnit, voro, att tillökningen i riksskulden blifvit
garanterad af ständerna och att rådets afskaffande blifvit gilladt af de ofrälse stånden; men å andra sidan hade spänningen mellan adeln och de ofrälse stånden blifvit ökad och likaså misstroendet mellan adeln och konungen.<footnote>Jfr Hemliga handlingar etc. II: 225—280; Försök till en historia om Sveriges adel. Stockh. 1822, s. 313—330; <i>Wahrenberg,</i> Bidrag till historien om Gustaf III:s senaste regeringsår, s. 352—366; <i>Adlerbeth,</i> Anteckningar. II: 86—102; <i>Tornerhielm,</i> Om riksdagen i Gefle 1792. Stockh. 1863; <i>Nordin,</i> Dagboksanteckningar, i Historiska Handlingar. VI: 219—224.</footnote>

Detta misstroende, som hos ståndet var temligen allmänt, hade hos flera dess medlemmar öfvergått till ett fast beslut att vid första lägliga tillfälle söka tillvägabringa en förändring i regeringssättet; hos några till ett bittert hat mot konungens person.

Redan kort efter 1789 års riksdag hade bland dem, som voro mest förbittrade öfver de våldsamma steg, konungen då tagit, en sammansvärjning bildat sig för att åstadkomma en statshvälfning. Själen i denna sammansvärjning var generalmajoren <i>Carl Fredrik Pechlin,</i> hvilken sedan 1786 nästan ständigt bott i hufvudstaden, och hvars hus under hela denna tid utgjort en föreningspunkt för alla politiska stämplingar, hvari han förstått indraga många yngre personer af både adeln och de ofrälse stånden, under förespegling af ett varmt nit för friheten enligt de nya franska lärorna. Ett utkast till ny regeringsform var ock redan författadt af kanslirådet <i>Jakob von Engeström,</i> en äldre broder till ministern i Warschau. Då ryktet om konungens resa till Aachen och planer mot Frankrike började sprida sig, trodde man tidpunkten vara inne att bringa till verkställighet den beslutade statshvälfningen. Emellertid inträffande riksdagen i Gefle, med alla de hotande anstalter, som dervid af konungen vidtogos, hvarföre adeln ansåg sig böra vara på sin vakt och gjorde sig färdig att möta våld med våld. Riksdagen aflopp dock i allt lugn, och man beslöt derunder att genom en skenbar foglighet insöfva konungen, för att låta honom kasta sig in i företaget mot Frankrike, hvarunder de sammansvurne beräknade att hemma få ostörda utföra sina planer.

Emellertid hade nära nog samtidigt med dessa stämplingar af helt andra personer en annan plan blifvit uppgjord, som gick ut på att genom konungens mördande bereda en regementsförändring. Hufvudpersonen i denna plan var <i>Jakob Johan Anckarström,</i> som varit page hos konungen och sedermera fänrik vid gardet, hvarifrån han 1783 på egen begäran erhållit afsked, med kaptens titel. Under en resa till Gotland 1790 hade han blifvit anklagad för lasteligt tal emot konungen samt invecklades i en lång rättegång, hvarunder han ansåg sig hafva lidit orättvis förföljelse och var i följd häraf förbittrad mot konungen personligen, jemte det han länge ifrat mot kriget, säkerhetsakten, den tryckande beskattningen, de utländska resorna, slöseriet, lyxen, o. s. v. I konungen såg han upphofvet till allt detta samt tillika sin personliga fiende, och mer och mer stadgades hos honom föresatsen att genom
konungens dödande hämnas så väl sina personliga oförrätter som sitt stånds och sitt lands lidanden. Det fattades honom nu blott ett tillfälle att fullborda denna föresats samt vänner, i samråd med hvilka den kunde bringas till verkställighet.

Det senare erbjöds honom genom hans bekantskap vid jultiden 1791 med grefve <i>Clas Fredrik Horn,</i> en son till den Fredrik Horn, som verksamt biträdt Gustaf III vid 1772 års revolution, men sedermera varit bland de arresterade 1789. Sonen hade redan vid 20 års ålder blifvit major vid fortifikationskåren, men i följd af en tvist med sin förman, kommendanten i Christianstad Gustafsköld, begärt och fått afsked 1785. Vek och svärmisk till lynnet samt smittad af de nya franska frihetsidéerna, såg han i konungen det hufvudsakligaste hindret för dessa idéers genomförande inom fäderneslandet och instämde derföre villigt med Anckarström, att ingen förbättring vore att förvänta, så länge Gustaf III utöfvade styrelsen; men då Anckarström lät honom förstå, att ett mord vore bästa utvägen att göra slut på denna styrelse, fann Horn denna utväg alltför omensklig, och man beslöt försöka, om man ej kunde finna någon annan utväg att »slippa konungen».

En af de första dagarne i året 1792 gingo Anckarström och Horn på aftonen ut till Haga, der konungen vistades, och stannade framför ett af slottsfönstren, der de sågo honom stå blek och tankfull. Deras afsigt hade varit att tillse, om man ej der skulle kunna taga och bortföra konungen samt på detta sätt bana väg för en regementsförändring, utan att beröfva honom lifvet; men de frånträdde snart detta förslag såsom outförbart.

Vid denna tid inträffade i Stockholm grefve <i>Adolf Ludvig Ribbing,</i> en son till riksrådet Fredrik Ribbing. Han hade varit kapten vid gardet, men tagit afsked, då han vid tillsättningen af en kompanichefstjenst blifvit förbigången af en yngre kamrat. Så väl härför, som för det han genom någon konungens åtgärd gått miste om ett giftermål, vid hvilket han fäst sina förhoppningar, hade han fattat hat till konungen, jemte det han, såsom deltagare i 1789 års riksdag, delade sitt stånds ovilja mot honom. I medlet af Januari 1792 sammanträffade han med Horn, sin barndomsvän, och med Anckarström på Horns egendom Hufvudsta i närheten af Stockholm, och här meddelade Anckarström båda grefvarne sin föresats att taga konungen af daga. Horn visade ännu motvilja för denna utväg, men Ribbing röjde ingen annan betänklighet än huru mordet kunde med säkerhet för de derom medvetande utföras.

För verkställande af sin föresats infann sig Anckarström de följande dagarne vid en opera, ett skådespel å Dramatiska teatern och en maskerad, der konungen var närvarande och der Anckarström, försedd med laddade pistoler, sökte tillfälle att skjuta honom, men kunde ej finna det.

Så inträffade riksdagen i Gefle, dit Anckarström reste för att der verkställa mordet, men fann lika litet tillfälle dertill. Emellertid gjorde
han der Pechlins bekantskap, men tyckes ej hafva gifvit honom del af mordplanen, hvilket Ribbing äfven skall uttryckligen afrådt.

Några dagar efter Anckarströms återkomst från Gefle blef en maskerad tillkännagifven till den 2 Mars, och han underrättade genast de båda grefvarne, att han nu beslutat verkställa mordet på konungen, samt bad derjemte Ribbing anskaffa folk, som genom trängseln under maskeraden skulle underlätta förehafvandet. Ribbing, som dittills ej tyckes hafva trott Anckarström hafva fullt allvar med sitt förslag, beslöt nu på allt sätt gå honom tillhanda, samt i synnerhet taga sådana mått och steg, som kunde befordra den statshvälfning, hvilken skulle följa på mordgerningen och som vida mer än denna låg Ribbing om hjertat. Genom friherre Carl Fredrik Ehrensvärd, hvilken han från barndomen känt, lät han förbereda öfverstelöjtnanten vid gardet Carl Pontus Lilljehorn, en brorson till vice landtmarskalken vid 1789 års riksdag, samt majoren vid artilleriet Christoffer Aegidius von Hartmansdorff om hvad som förestod, på det de måtte med gardet och artilleriet understödja statshvälfningen. Så inträffade maskeraden, der konungen infann sig och äfven Anckarström med sina pistoler, men då maskeraden i öfrigt var föga talrikt besökt, fick han ej heller nu tillfälle att verkställa mordet.

Den 15 Mars blef en maskerad ånyo tillkännagifven till följande dagen, och då sammanträffade Anckarström, Horn och Ribbing åter på Hufvudsta. Då denna maskerad skulle blifva den sista under våren, beslöt man, att mordet då ovilkorligen skulle verkställas. De båda grefvarne lofvade att draga försorg om Anckarströms familj, i fall han blefve upptäckt, och man kom äfven öfverens att alla tre skulle dagen derpå råkas hos Ribbing, som åtog sig att anskaffa tillräckligt folk till maskeraden.

Följande dagen, den 16 Mars, infann sig Ribbing hos Pechlin och yppade för honom hvad som förestod, men fann honom redan känna hela tillställningen. Ribbing blef mycket väl emottagen af generalen, som sade honom, att blott konungen blifvit undanröjd, skulle statshvälfningen genast verkställas. Till middag hos generalen infann sig samma dag ett stort antal gäster, dels invigde i statshvälfningsplanen, dels Pechlins slägtingar, främmande för densamma. Efter måltiden hölls i Pechlins sängkammare en hemlig rådplägning mellan sammansvärjningens förnämsta ledare. Då uppgjordes följande plan: Så snart man fått veta konungens död, skulle drottningen derom underrättas genom riksrådet Rosen och generalerna Horn och Duvall samt af dem anmodas att, biträdd af en konselj, öfvertaga regeringen under sin sons minderårighet, hvilken genast skulle utropas och hyllas såsom konung samt ständerna sammankallas. Under tiden skulle man genom några frivillige och medelst borgerskapet söka bibehålla ordningen i hufvudstaden, tills trupperna hunno samlas, samt försäkra sig om deras personer, som troddes komma att sätta sig emot den åsyftade förändringen i regeringssättet, såsom Armfelt, Taube, m. fl. Deremot var man mycket obestämd så väl om hvilka borde utgöra konseljen,
som om den nya regeringsformen, hvilken genom ständerna borde åstadkommas, i afseende hvarå Pechlin och Engeström yrkade på den gamla rådkammarens upplifvande, hvaremot sekreteraren i kansliet Ture Johan Bielke, som varit en af de ifrigaste deltagarne i sammansvärjningen, förordade det engelska regeringssättets införande, samt Ribbing och de yngre sammansvurne det franska. De fleste tyckas dock förenat sig om, att några aktade ofrälse personer borde intagas i konseljen, samt att brukspatroner och ståndspersoner borde i riksdagskallelsen anmodas att vid riksdagen sig infinna.

Från denna öfverläggning gick Ribbing direkte hem samt träffade der Horn och Anckarström, för hvilka han omtalade, att Pechlin kände planen och att det nu ej gick an att längre uppskjuta dess verkställande, om man ville undgå att blifva upptäckt. Horn och Ankarström gingo nu hem till den senare, laddade pistolerna och klädde sig derefter båda i svart domino med hvit mask och gingo till maskeraden, der de träffade Ribbing samt en mängd personer, klädde, såsom de, i svart domino, med hvit mask, hvilka här och der i den stora operasalongen, som till maskeradbalen var upplåten, bildade grupper, som tycktes känna hvarandra.

Konungen hade nyss anländt till staden från Haga och satt just, med förste hofstallmästaren friherre Hans Henrik von Essen vid sin sida, och superade i sina smårum å operahuset, då en hoflakej inkom och lemnade honom ett bref. Det innehöll en varning från att deltaga i aftonens maskerad, tilläggande, att brefvet kom från en person, som gillade hvarken konungens politik eller moral, men som afskydde ett lönmord. Brefvet saknade namnteckning, men befans sedermera vara skrifvet af Lilljehorn. Konungen genomläste det två gånger, men gaf ingen del deraf. Kort derefter gick han med Essen till sin loge, der han, omaskerad, var synlig för alla.

Salen var full af folk, som i en mängd olika drägter hvimlade om hvarandra; men konungens uppmärksamhet fäste sig särskildt vid en grupp masker i svart domino, som hviskande närmade sig logen, men kort derefter åter skingrade sig. Nu visade konungen det namnlösa brefvet för Essen, som på det ifrigaste sökte afråda konungen att gå ned i salongen; men konungen ville visa, att han föraktade den erhållna varningen, och några ögonblick derefter syntes han, med Essen vid sin sida, båda klädda i svart domino. Dansen var nu i full gång, och konungen blef genast igenkänd. Med ens fann han sig omgifven af en mängd maskerade i svarta dominor, kände en hand lätt slå sig på axeln under utrop: »Bon jour, beau masque!»<footnote>»God dag, vackra mask!» </footnote> och med detsamma hördes bakifrån ett doft skott. Konungen kände sig träffad i veka ryggen och ropade: »Jag är sårad, tag fast honom»; men nu hördes från flera håll, ropen: »Elden är lös! Taket ramlar! Rädda er!» 
och alla rusade åt dörrarne. Dessa hade emellertid genast blifvit stängda och Armfelt gaf befallning om en allmän demaskering.

Konungen, understödd af Essen och drypande af blod, stapplade emellertid fram till en bänk under ena oxögat, der han hvilade några ögonblick samt gick sedan, med tillhjelp af Essen och pagen De Besche, trappan uppför till sina smårum, der han på en divan lade sig att hvila.

Under tiden hade dåvarande pagen Casimir Reuterskjöld blifvit skickad till hertig Carl att framföra underrättelsen om hvad som händt. Han fann hertigen till sängs, djupt insomnad. Då han väcktes och fick veta anledningen dertill, visade han den största bestörtning samt skyndade att kläda sig och infinna sig hos konungen, hvilken han fann lugn, till och med skämtande. Riksdrotsen tillkallade läkare och flera andra personer infunno sig äfven och alla förvånades öfver den själsstyrka konungen visade.

Följande dagen tillförordnades den regering, som under konungens sjukdom skulle föra riksstyrelsen. Den utgjordes af hertig <i>Carl,</i> riksdrotsen grefve <i>Carl Axel Wachtmeister,</i> riksmarskalken grefve <i>Johan Gabriel Oxenstierna</i> samt öfverstekammarjunkarne friherre <i>Evert Taube</i> och friherre <i>Gustaf Mauritz Armfelt.</i>                .

Man hade genast vidtagit anstalter för att upptäcka gerningsmannen. En summa af 25,000 rdr utfästes såsom belöning härför och en af 10,000 rdr för den, som kunde uppgifva säkra anledningar till hans upptäckande. Den aflossade pistolen, som, jemte en ännu laddad och en skarpslipad knif, anträffats i salongen, föranledde snart upptäckten. Den befans nyligen reparerad, och en pistolsmed, som verkstält reparationen, anmälde, att den skett på kapten Anckarströms begäran, hvarföre denne redan klockan 9 på morgonen den 17 Mars arresterades på sina rum.

Efterspaningarna leddes med stor skicklighet af polismästaren, lagmannen <i>Nils Henrik Liljensparre,</i> och för öfrigt vidtogos flera anstalter för ordningens upprätthållande, ty en stark jäsning rådde inom hufvudstaden. Stockholms borgerskap trädde under vapen, patruller redo kring gatorna både natt och dag och 400 man af lifregementet inkallades till garnisonens förstärkande. Redan den 17 på eftermiddagen blef Anckarström förhörd inför Svea hofrätt. Han vidgick sitt brott utan att visa någon ånger deröfver, dolde ej sina anledningar till missnöje, både i enskildt och allmänt afseende, sade sig hafva velat göra nationen en tjenst genom konungens undanrödjande och försäkrade för öfrigt, att han vore utan medbrottslingar. Han hölls arresterad uti ett af hofrättens rum, för att vara närmare till hands vid förhören, samt belades med black och handklofvar.

Samma dag arresterades äfven Lilljehorn, med anledning deraf att en sockerbagarelärling, som föregående aftonen på Norrmalmstorg mottagit det namnlösa brefvet till konungen, för att tillställas dennes kammartjenare, igenkände Lilljehorn i den person, som lemnat honom
brefvet. Lilljehorn hade på förmiddagen den 17 varit en bland dem som besökt konungen, af hvilken han åtnjutit många välgerningar och som nu kallade honom fram till sängen, visade honom största vänlighet och lät honom kyssa sin hand, då Lilljehorn röjt en utomordentlig bestörtning. Konungen, så väl som alla de närvarande, hade trott denna sinnesrörelse verkad af hans tillgifvenhet för sin välgörare, och när man sedan fick veta, att Lilljehorn varit en af de sammansvurne, yttrade konungen endast: »Jag önskar och vill förlåta.» Emellertid vidgick Lilljehorn genast vid sin arrestering, att han skrifvit det namnlösa brefvet och trott sig derigenom kunna rädda konungens lif, efter hvilken bekännelse om sin delaktighet i sammansvärjningen han hölls arresterad i gardeshögvakten.

Den 18 Mars, som var en söndag, afkunnades i kyrkorna en berättelse om mordförsöket, jemte förböner för konungen, hvarvid menigheten visade stor sinnesrörelse. Genast efter gudstjenstens slut samlades hofrätten och hörde flera vittnen emot Anckarström. Misstankar om en vidt omfattande sammansvärjning började mer och mer sprida sig, och förbittringen mot adeln, som misstänktes hafva bildat denna sammansvärjning, röjde sig allt starkare hos de talrikare samhällsklasserna. Armfelt, underståthållaren Ahlman och revisionssekreteraren Låstbom, hvilken gjorde tjenst såsom justitiekansler, hade upprättat långa listor på misstänkta personer, ransakningen i konungamordet skildes från hofrätten samt uppdrogs åt öfverståthållareembetet eller poliskammaren, och under trumslag afkunnades en proklamation, att en hvar, som kunde uppå sådana skäl, hvilka af hofrätten ansågos laggiltiga, upptäcka någon medbrottsling, skulle derföre erhålla 4,000 rdr i belöning. Polismästaren Liljensparre erhöll full myndighet att låta gripa hvilken som helst han af förekommande anledningar fann misstänkt, dock att sådant genast skulle till regeringen inberättas. En mängd rykten voro tillika i omlopp, såsom att öfver hundra personer voro medvetna om mordet och om en derefter tillämnad statshvälfning, under hvilken många, så i Stockholm som i landsorterna, skulle mördas, i fall konungen genast dött af mordskottet; att staden vore i fara för mordbrand af de sammansvurne, o. s. v.

Redan den 18 arresterades ock Horn och Ribbing, hvilka man visste under den senaste tiden hafva varit mycket tillsammans med Anckarström. De ansattes så hårdt, att de ej sågo annan utväg till räddning än genom en uppriktig bekännelse, med angifvande af alla de visste vara medvetande af sammansvärjningen, hvaremot de försäkrades att sjelfva blifva från lifsstraff förskonade. Efter dessa bekännelser följde en mängd arresteringar och bland andra äfven Pechlins, som skämtade öfver sitt öde, »att alltid vara med», äfven in på sena ålderdomen, och hvarken kunde öfverbevisas eller förmås till någon bekännelse.

Konungen hade emellertid blifvit förd till slottet, och då man bar honom till vagnen, yttrade han skämtsamt: »Jag liknar nu den helige
fadern; man bär mig i procession», samt röjde i allmänhet en sinnesstyrka, som väckte allas beundran. När han erfor, att man trodde sig vara en vidt utgrenad sammansvärjning på spåren, kallade han på aftonen den 18 Mars hertig Carl till sin sjuksäng och ålade honom att med varsamhet och så skonsamt som möjligt låta föra ransakningen för att icke blottställa en mängd ansedda familjer, samt fordrade särskildt, att kronprinsen ej skulle få veta namnen på de misstänkte, emedan konungen icke ville »i hans själ utså frön till hat och förföljelser mot någon». Hertigen ingick gerna på dessa konungens åsigter och sökte inleda en försoning med adeln, hvartill denna var så mycket villigare, som den nu rådande, i hög grad uppretade sinnesstämningen mot detta stånd eljest för detsamma kunnat medföra ganska allvarsamma följder.

Första beviset på detta ömsesidiga tillmötesgående var det företräde, hvilket grefve Brahe, som, alltsedan Fersen efter tilldragelserna 1789 afstått från sin politiska verksamhet, betraktades såsom den missnöjda adelns hufvudman, redan följande dagen begärde och erhöll hos konungen. Han kastade sig på knä vid konungens säng, och konungen räckte honom handen, hvilken grefven ville kyssa; men konungen drog den tillbaka, sägande: »Omfamna mig! Jag känner mig lycklig att återvinna gamla vänner, som skilt sig ifrån mig», hvarefter han omfamnade Brahe och tillade: »Ja, min käre grefve, jag glömmer allt.»

Äfven konungens förre under-guvernör, det gamla riksrådet grefve Nils Adam Bielke, som ej sett konungen sedan sitt utträde ur rådet i Maj 1790, begärde nu företräde, och då han inkom i sjukrummet, sträckte konungen båda armarne emot honom, men kunde ej säga mera än: »Min gamle» — — då gråten qväfde hans röst. Äfven Bielke brast i tårar och hans sinnesrörelse blef sådan, att han vid hemkomsten insjuknade samt afled några veckor efter konungen.

Dennes tillstånd hade i början synts mindre oroande, men, ehuru Anckarström uppgifvit, att pistolen varit laddad med två kulor, utom hagel och spiknubbar, hade man ej funnit och uttagit mer än en nubb nära innanför huden; en annan hade stannat i kläderna. Då en operation för att uttaga kulorna ej kunde företagas, voro de tillkallade läkarne bekymrade för utgången, ehuru sådant doldes för konungen. Han kunde ock utan synbara plågor tidtals lemna sängen och sitta i en länstol, samt tycktes sjelf icke misströsta om sitt vederfående; men den 25 Mars tog sjukdomen en sämre vändning, krafterna aftogo och lynnet blef retligare, misstänksammare. Hans misstankar tycktes nu riktade äfven mot hertig Carl, hvilken han ej ville se. Man tillkallade den 28 Mars hans förre lifmedikus, bergsrådet Dalberg, som genast märkte, att döden ej var långt borta, och ansåg sig böra derå leda konungens uppmärksamhet, hvarföre han äfven bad, att hertig Carl måtte få inkomma, men detta vägrade konungen med häftighet. Dalberg tillstyrkte då att biskop Wallqvist eller någon annan prest, »åtminstone för anständighetens skull», måtte tillkallas. Konungen
upprepade orden »för anständighetens skull» och efterskickade Wallqvist, hvilken, efter ett skriftermål i få ord och några böner, dem konungen med hopknäppta händer och synbar andakt eftersade, gaf honom nattvarden, hvarefter konungen kände sig sömnig och insomnade, hvilken sömn den 29 Mars 1792, klockan 11 förmiddagen, slutade hans lefnad.

Vi skola i det följande söka lemna en närmare teckning af hans personlighet, men förutsända en öfversigt af åtskilliga förhållanden under hans regering, hvilka i det föregående blifvit förbigångna eller endast i korthet omnämnda.
</chapter>

<chapter name="Statsförfattningen och riksstånden.">
<h3>Statsförfattningen och riksstånden.</h3>
I det föregående är visadt, huru efter statshvälfningen den nya <i>regeringsformen af den 21
Augusti 1772</i> tillvägabragtes.

Denna regeringsform, indelad i 57 §§, bekräftade den rena evangeliska läran såsom statens religion, samt innehöll i afseende å konungens rättigheter, att han <i>allena</i> hade i regeringsärenden beslutanderätten. Rådet hade blott att råda, men ej att regera. Likväl, derest i frågor om afhandlingar angående fred, stillestånd eller förbund, vare sig anfalls- eller försvars-, rådet enhälligt skulle öfverensstämma i en mening, som vore stridande mot kongl. maj:ts, då skulle det förblifva vid riksens råds tanke; men voro meningarna åtskilda, så egde konungen antaga den, som han funne bäst och nyttigast. På samma sätt skulle förhållas, om infödd svensk konung ville resa utrikes. Hvarken i fråga om fred, stillestånd och förbund eller konungs tillämnade resa vore det nödigt att höra ständerna. Vore åter konungen utländning, egde han ej resa ur sitt rike utan ständernas vetskap och samtycke. I afseende på arfsrätten till riket åberopades arfföreningarna i Vesterås 1544, i Norrköping 1604 och i Stockholm 1743.

<i>Riksens råd</i> egde konungen utse af infödde riddare eller svenner. Antalet var obestämdt, dock skulle det vanliga utgöra 17, inberäknade riksens höga embeten och generalguvernören i Pomern. Rådet var konungen allena ansvarigt för sina råd. Alla embeten, från öfverstlöjtnant till och med fältmarskalk och dessas vederlikar, både i andeliga och verldsliga ståndet, hade konungen att tillsätta, utan föregånget förslag och utan votering, i sittande råd; varande det rådet obetaget att mot den verkstälda utnämningen göra nödiga påminnelser inför protokollet. Alla öfriga sysslor skulle såsom vanligt tillsättas efter kollegiernas förslag; men konungen egde nämna hvilken af de sökande han funne skickligast, antingen denne fått rum å förslaget eller icke. De lägre tjenster, till hvilka vederbörande embetsmyndigheter före 1680 sjelfve plägat utnämna, skulle äfven framgent af dem få tillsättas. Utländske män skulle ej nyttjas i embeten, utom vid konungens hof, »så framt de icke kunde genom lysande och stora egenskaper göra riket
en stor heder och märkeligt gagn». Till alla tjenster skulle endast skicklighet och erfarenhet föra, utan afseende på gunst eller födsel, då de ej med skicklighet förknippade finnas. Med erkebiskops, biskops och superintendents val skulle förhållas efter vanligheten och konungen ega utnämna en af de tre, som af vederbörande blifvit honom föreslagne. Med kyrkoherdes tillsättande skulle förhållas efter 1720 års regeringsform och sedermera stadfästade författningar. Förtroendesysslor, hvilkas innehafvare konungen egde efter godtfinnande till- och afsätta, innehade öfverståthållaren i Stockholm, kaptenlöjtnanten, löjtnanterne och qvartermästaren vid drabantkåren, öfverstarne vid lifgardet, lifregementet, lifdragonerne och artilleriet, öfverstlöjtnanterne vid lifgardet och artilleriet, generaladjutanterne samt kommendanterne i gränsfästningarna.

Konungen allena egde upphöja välförtjente män i adligt stånd; »men som uti Sverige är stor myckenhet af adel, så lärer kongl. maj:t vara så nådig och inskränka detta antal till 150, hvilka nya ätter adeln ej kan vägra introduktion». Likaledes kunde introduktion ej vägras för dem, hvilka konungen ville benåda med grefligt och friherrligt stånd.

Krigsmakten till lands och sjös skulle aflägga tro- och huldhetsed åt kongl. maj:t, riket och ständerna efter faststäldt formulär. Indelningsverket skulle förblifva orubbadt och derom ingångna kontrakt ej kunna ändras utan af konung och ständer samfäldt. Konungen allena hade högsta befälet öfver rikets hela krigsmakt, hvilken icke finge till större eller mindre del uppbådas utan hans befallning, utom i händelse af oförmodadt infall af rikets fiende, då det genast borde till kongl. maj:t inberättas. Arméns pensionskassa skulle förvaltas af krigsbefälets fullmäktige. »Ej må konungen krig och örlig göra utan riksens ständers ja och samtycke.»

Konungen allena egde draga försorg om de tyska provinserna, att de styrdes enligt tyska rikets lagar, deras välfångna privilegier och westfaliska fredens innehåll.

Konungens hof skulle stå under hans enskilda disposition och dess chef, riksmarskalken, vara en af riksens råd.

Svensk prins skulle vara myndig vid 21 års ålder, men ej få gifta sig utan konungens vetskap och samtycke. »Bryter han deremot, vare ansedd efter Sveriges lag och barnen arflösa.» Ingen svensk prins skulle få hafva lifgeding eller generalguvernement, utan endast underhåll i penningar. Med titlar af hertigdömen kunde prinsarne hedras, dock utan rättighet på de provinser, hvarå titeln lydde. Kronprins, den regerande konungens äldste son eller sonson, skulle vid 18 års ålder inträda i rådkammaren.

Under konungens sjukdom eller frånvaro skulle regeringen föras af de riksråd, han dertill förordnar; men, i händelse han ej hunne sådant förordnande meddela, skulle konungens myndighet i alla ärenden, som fordra skyndsam åtgärd, utöfvas af de fyra äldsta riksråden
och presidenten i kansliet, hvilka fem skulle underskrifva expeditionerna; dock finge ej tjenster tillsättas eller förbund slutas förr, än konungen blifvit så återstäld till helsan, att han sjelf kunde taga befattning med regeringsärendena. Under omyndig konung skulle riksstyrelsen äfven på detta sätt utöfvas, så framt ej den siste konungen genom sitt testamente annorlunda förordnat, då dervid skulle förblifva.

Konungens högsta domsrätt skulle utöfvas af sju riksråd, som i domarevärf brukade varit och gjort sig kända såsom rättvise och lagfarne män, hvilka skulle utgöra <i>justitie-revisionen,</i> der konungen, om han i besluten deltoge, endast egde två röster samt afgörande rösten, när lika många förenat sig om olika meningar. Konungen allena tillkom rättigheten att göra nåd, återgifva ära, lif och gods i alla brott, som ej voro uppenbarligen stridande mot Guds klara ord. Alla kommissioner, deputationer med domsrätt eller extra ordinarie domstolar, vare sig tillsatta af konung eller ständer, afskaffades, såsom »befordringsmedel till envälde och tyranni», och hvarje svensk man skulle njuta rätt att blifva dömd af den domstol, under hvilken han, enligt Sveriges lag, hörer; men om någon medlem af kungliga huset eller af riksens råd, eller ett helt kollegium sig så förginge, att det rörde konungen, riket eller kronans majestät, då skulle en <i>rikets rätt</i> sättas, hvari konungen eller kronprinsen eller den förste af arffurstarne eller den äldste i rådet skulle vara ordförande och hafva till bisittare samtliga riksens råd, fältmarskalken, alla presidenterne i rikets kollegier, de fyra äldste hofrättsråden i alla tre hofrätterna, en general, de två äldste generallöjtnanterne, de två äldste generalmajorerna, den äldste amiralen, de två äldste viceamiralerne, de två äldste konteramiralerne, hofkansleren och de tre statssekreterarne. Justitiekansleren skulle alltid vara aktor och den äldste revisionssekreteraren föra protokollet. Riksrättens dom egde ingen ändra, konungen dock obetaget att göra nåd.

<i>Riksens ständer</i> skulle gemensamt med konungen utöfva den lagstiftande makten. Konungen kunde icke utan ständernas vetskap och samtycke stifta någon ny lag eller afskaffa någon gammal; icke heller ständerna utan konungens samtycke, hvilket äfven gälde om ändringar i grundlagen. Både konung och ständer hade propositionsrätt. Ständernas propositioner skulle af talmännen öfverlemnas till konungen, som hade att med rådet derom öfverlägga och på rikssalen meddela sitt samtycke eller afslag, med skälen för det sistnämnda. Konungens propositioner om lagförändringar skulle först meddelas riksens råd, som hade att till protokollet anföra sina tankar derom, samt derefter ständerna. Bifölle ständerna propositionen, skulle de till konungen afgifva sitt svar på rikssalen; men om de afsloge den, skulle konungen genom deras fyra talmän skriftligen underrättas derom samt om orsakerna dertill. Med förklaringar öfver lagen skulle förhållas som med ny lags stiftande.

Utan ständernas samtycke egde konungen icke pålägga utskrifningar, nya gärder, krigshjelper och andra afgifter, undantagande om
landet blefve af fiender anfallet, då konungen egde taga nödiga mått och steg till detsammas säkerhet och bästa; men när kriget upphörde, skulle ständerna sammankomma och de nya gärder, som för krigets skull blifvit pålagda, genast upphöra. Vore ingen ny bevillning faststäld, sedan ständerna efter tre månaders sammanvaro blifvit hemförlofvade, skulle det förblifva vid den gamla.

Ständerna egde ej sammankomma oftare, än konungen eller, i dess omyndiga år, förmyndareregeringen för godt funne att dem sammankalla, undantagande i händelse tronen blefve ledig till nytt konungaval, då ständerna sjelfmant egde infinna sig 30:de dagen efter den siste konungens död. Deras sammankomster skulle vara högst tre månader, efter hvilken tids förlopp konungen kunde dem hemförlofva. De egde sjelfva nämna ledamöter i de utskott, med hvilka konungen ville öfverlägga om de ärenden, som han anser böra hållas hemliga, och skulle dessa utskottsledamöter hafva alla de rättigheter, som ständerna sjelfva innehafva. I hemliga utskottet skulle ledamöter af alla fyra stånden deltaga. Inga andra protokoll, än de angående sådana ärenden, hvilka konungen med ständerna öfvervägt, må af dem äskas eller till dem öfverlemnas. För riksens ständers utskott skulle statsverkets tillstånd uppvisas. Riksdagsmans förolämpande med ord eller gerning skulle straffas lika med edsöresbrott

Ständerna skulle lemna allan konungsligan rätt efter Sveriges lag oförkränkt samt handhafva, försvara och styrka hvad den konungsliga myndigheten tillhörer, hvar och en åtnjuta sina lagliga rättigheter och välfångna privilegier; utan alla fyra ståndens samtycke inga nya privilegier kunna ett stånd meddelas; städerna i riket bibehållas vid sina gamla privilegier, dock att dessa lämpas efter tidernas omständigheter och det allmännas nytta; riksens ständers bank förblifva under deras egen garanti och vård. Om något otydligt skulle finnas i denna grundlag, skulle man rätta sig efter dess bokstafliga innehåll, till dess rättelser ske af konung och ständer, på sätt i denna grundlag var om lagfordringar stadgadt.

Man kan icke med skäl påstå, att genom denna regeringsform, som tillika uttryckligen förklarade alla sedan 1680 såsom grundlag ansedda stadgar afskaffade, Gustaf III tillvällade sig någon öfverdrifven myndighet. Han åtnöjde sig att undanrödja de inskränkningar i konungamakten, som funnits mest besvärliga och äfven i sig sjelfva voro mest obehöriga. Riksråden blefvo konungens rådgifvare och embetsmän i stället för att vara ständernas fullmäktige. De blefvo icke längre de verklige regenterne, hvilka när som helst kunde öfverrösta konungen, som i sjelfva verket blott regerade till namnet utan någon verklig myndighet, som kunde höja honom öfver partierna eller gifva honom medel att förekomma följderna af dessas söndringar. Genom den nya regeringsformen blef konungen den verklige innehafvaren af den verkställande makten och hade såsom sådan ensam beslutande rätt; men inom den del af rådet, som utgjorde rikets högsta domstol, hade
konungen fortfarande endast två röster, hvarigenom grundsatsen af domaremaktens oberoende utaf den verkställande var erkänd. Likaså var i den nya grundlagen ständernas obehöriga inblandning i embetens tillsättande förebyggd, med konungen endast för några få förtroendeembeten, färre än enligt nu gällande grundlag, tillerkänd rättighet att efter godtfinnande afsätta från embeten. Äfven voro så väl beskattningsrätten som deltagandet i lagstiftningen ständerna förbehållna, och utan deras samtycke kunde konungen icke börja krig. Den väsentligaste inskränkningen i ständernas rättigheter var sålunda den, att deras sammankallande berodde af konungen allena, hvilket för en konung, som iakttoge noggrann hushållning, så att den gällande bevillningen icke behöfde öfverskridas, och som härigenom gjorde sig oberoende af ständernas beskattningsrätt, onekligen innebar en stor maktutvidgning. Särskilda förhållanden gjorde dock den rättighet, konungen i detta afseende förbehållit sig, då för tiden både önskvärd och nödvändig, ty partisöndringen fans ännu qvar och, med den vana främmande makter fått att blanda sig i Sveriges inre förhållanden, skulle hvarje riksdag, hvars sammanträdande var på förhand bekant, blifva ett fält för nya partistrider samt inblandningar och korruptioner af utländska makter, hvarföre ock Gustaf III alltid, när han fann sig föranlåten sammankalla ständerna, höll detta i det längsta så hemligt som möjligt och aldrig ville medgifva bevillningar för vissa år, för att icke tidpunkten för ständernas sammankomst skulle kunna på förhand beräknas.

Samma dag, som den nya regeringsformen utfärdades, afgaf konungen äfven en försäkran att efter densamma styra och regera riket; »afsägande oss härmed, såsom vi det redan gjort, det förhatliga konungsliga enväldet eller den s. k. suveräneteten och anseende städse såsom vår största ära att vara den förste medborgaren ibland ett rättskaffens fritt folk».

Med stöd af stadgandet i den nya regeringsformen, att alla sedan 1680 såsom grundlag ansedda stadgar voro genom densamma afskaffade, tillämpades vid nästa riksdag år 1778 Gustaf Adolfs <i>riksdagsordning af den 24 Januari 1617,</i> enligt hvilken landtmarskalk samt borgare- och bondeståndens talmän skulle tillsättas af konungen, men erkebiskopen vara sjelfskrifven talman för presteståndet.

Likaledes upplifvades <i>1626 års riddarhusordning,</i> med några förändringar, dem adeln antagit och konungen gillat den 9 November 1778, så att ätterna skulle representeras af den äldste inom hvardera, såsom familjens hufvudman, och af hans äldste son efter honom, o. s. v. efter förstfödslorätt, samt val inträda endast då ättens hufvudman var frånvarande i rikets tjenst eller tillhörde rikets råd eller hade annat laga förfall. Blott i den händelse, att han var ensam af sin ätt och af laga förfall hindrad, egde han gifva fullmakt åt en annan adelsman att representera ätten. För öfrigt återstäldes genom denna
riddarhusordning klassindelningen och andra klassen förstärktes med 300 ätter ur den tredje, såsom i det föregående är visadt.

Vid denna riksdag afsade sig <i>krigsbefälet</i> sin petitionsrätt och kallades derefter icke vidare till riksdagarne jemte adeln.

I riksdagsbeslutet gjordes skilnad mellan lagfrågor, i hvilka konungen och ständerna hade gemensam beslutanderätt, samt ekonomiska frågor, öfver hvilka konungen kunde inhemta ständernas yttrande, men rörande hvilka han egde ensam besluta. Någon bestämd gräns mellan dessa olika slags frågor uppdrogs dock icke.

Under mellantiden mellan denna och följande riksdagen skedde väsentliga förändringar i <i>tryckfrihetsförordningen</i> af den 2 December 1766, som då räknades till grundlagarne. Den ansågs upphäfd genom det ofvannämnda stadgandet i den nya regeringsformen om afskaffande af alla sedan 1680 såsom grundlag ansedda författningar, och i administrativ väg utgafs den 26 April 1774 »Kongl. maj:ts förnyade förordning och påbud, angående skrif- och tryckfriheten», hvilken skulle vara ett upplifvande af hvad 1766 var stadgadt; men då i dess § 2 det förklarades vara högmålsbrott att skrifva eller trycka »något, som rörer eller qväljer regeringsformen, konungaförsäkran samt konungens och rikets majestät, höghet och rätt», berodde det helt och hållet på tolkningen af denna mångtydiga §, om fri yttranderätt i allmänna angelägenheter fans eller icke. I allmänhet ansågs dock denna tryckfrihetsförordning ganska frisinnad och konungen skördade mycket beröm derför både inom och i synnerhet utom landet.

Det dröjde likväl icke särdeles länge, innan konungen började visa mindre månhet om den fria yttranderätten. I sjelfva verket fortfor denna månhet endast så länge, som pressen prisade hans egen styrelse och klandrade den föregående; men när den började rikta sitt klander mot hans egna regeringsåtgärder, fann konungen »med missnöje, att förordningen om skrif- och tryckfriheten af den 26 April 1774 mot dess rätta förstånd samt sannskyldiga ändamål i flerahanda slags måtto, så i anseende till ämnen som skrifsätt, öfverskriden och missbrukad blifvit», hvarför han genom en kungörelse af den 6 Maj 1780 förklarade boktryckaren ensam ansvarig för hvad som trycktes, utom beträffande sådana förbrytelser, som tillika voro högmålsbrott, för hvilka ansvarigheten drabbade författare och boktryckare gemensamt. Härigenom blef censuren i sjelfva verket återinförd, ehuru den anförtroddes åt boktryckarne i stället för åt en offentlig myndighet. Denna författning fans emellertid icke tillfyllestgörande, ty genom ett tillägg till densamma af den 3 Maj 1785 förordnades, att, »till ersättning för boktryckarne uti den minskning af sina inkomster, de genom den dem ålagda urskilning nödvändigt måste vidkännas», de ensamme tillerkändes rättighet att utgifva dagblad och periodiska skrifter, hvilket dock ej finge ske utan konungens dertill gifna privilegium, hvari skulle omförmälas de ämnen, som i dagbladet eller skriften finge behandlas, och hvilket kunde efter godtfinnande återtagas. I samma författning blef
äfven teater-censur föreskrifven, hvilken skulle utöfvas af hofkanslersembetet.

Vid 1786 års riksdag beslöto ständerna enhälligt och konungen godkände det förtydligande af riksdagsordningen, att tre stånds sammanstämmande beslut erfordrades för att utgöra ett rikets ständers; men att, om två stannade mot två, skulle frågan förfalla och förblifva i samma skick, som förut, i stället att, enligt 1617 års riksdagsordning, konungen egde bestämma beslutet, om ständerna stannade i skiljaktiga meningar.

Vid samma riksdag beslöts äfven och medgafs af konungen, att, med undantag för de i regeringsformen särskildt omförmälda förtroendetjenster, ingen embets- eller tjensteman finge, utan ransakning och dom vid vederbörlig domstol, från embete eller tjenst afsättas, hvilken förklaring ansågs nödig, ehuru regeringsformen ingenstädes gaf konungen en sådan rättighet.

I det föregående är omtaladt, huru den <i>förenings- och säkerhetsakt</i> tillvägabragtes, hvilken förekom å rikssalen den 21 Februari och utfärdades den 3 April 1789.

I <i>första</i> punkten af denna akt erkände ständerna sig hafva »en arfkonung, som eger full makt att styra, freda, frälsa och försvara riket; börja krig, sluta fred och förbund med utländska makter; göra nåd, återgifva lif, ära och gods; förordna, efter dess höga godtfinnande, om alla rikets embeten, som med infödde svenske män böra besättas, samt skipa och handhafva lag och rätt. De öfriga riksvårdande ärenden skötas på sätt konungen nyttigast synes».

I <i>andra</i> punkten förklarades, att som alla voro lika fria undersåtar, borde ock, under lagens hägn, alla njuta lika rätt, hvarföre ock konungens högsta domstol, i hvilken alla justitierevisions-ärenden afgöras och der konungen eger två röster, skulle bestå af både frälse och ofrälse män, i anseende hvartill antalet af riksens råd derefter skulle ankomma på konungens godtfinnande.

I <i>tredje</i> punkten hette det: »Ett lika fritt folk bör ega lika rätt, och derföre ega alla stånden att besitta och förvärfva jord i deras gemensamma fädernesland», hvarigenom således ofrälse personer berättigades att ega frälsejord; dock bibehölls adeln vid sin gamla rättighet att ensam besitta säterier, rå- och rörs-hemman samt de s. k. insocknehemman i Skåne, Halland och Bleking. Skjutsningsbesväret skulle delas lika på alla hemman i riket, men säterier, rå och rörs samt insocknehemman och boställen vara derifrån befriade.

I <i>fjerde</i> punkten förbehöllos »riksens höga och förnämsta embeten och de som äro i konungens hof» åt adeln; men i öfrigt blefvo skicklighet, förtjenst, erfarenhet och bepröfvad medborgerlig dygd enda och rätta grunden för befordran till alla rikets embeten, högre och lägre, utan afseende på börd eller särskildt stånd.

I <i>femte</i> punkten tillades svenska folket ostridig rätt att med
konungen rådslå, jemka, afslå och öfverenskomma om hvad som funnes nödigt till rikets underhåll.

I den <i>sjette</i> stadgades, att vid riksdagar inga andra ämnen finge hos riksens ständer förehafvas, än dem konungen proponerar.

I den <i>sjunde</i> stadfästades adelns och presterskapets privilegier af år 1723 samt ständernas privilegier och rättigheter i allt, som ej vore stridande mot denna säkerhetsakt.

Slutligen förklarades, att regeringsformen af den 21 Augusti 1772 skulle blifva oförryckt beståndande i allt hvad som ej genom denna akt blifvit ändradt.

Ordalydelsen, synnerligast i första punkten af denna akt, gaf konungen en i det närmaste obegränsad makt, och man försummade icke att anmärka, det uttrycken i denna punkt kunde tolkas så, som vore icke allenast den lagskipande och verkställande makten konungen tillerkänd, utan äfven den lagstiftande, hvilket han dock förklarade icke vara afsedt. Vidare anmärktes, att, då denna punkt bland annat berättigade konungen att »efter godtfinnande förordna om alla rikets embeten», kunde detta tolkas så, som egde konungen efter godtfinnande och utan några laga skäl afsätta alla rikets embetsmän, hvilket föranledde det tillägg vid aktens utfärdande den 3 April, att »alla domare i högre och lägre rätter samt alla mindre embetsmän, som ej innehafva tromans värdighet eller taga del i landtregeringen, icke skola utan laga ransakning och dom, enligt lag och krigsartiklar, sina embeten förlustige varda», hvarigenom emellertid konungens rätt att godtyckligt skilja från embeten honom misshagliga personer betydligt utsträcktes utöfver de förtroende-embeten, som i regeringsformen omnämndes. Slutligen anmärktes äfven, att femte punkten, som gaf svenska folket rätt att »med konungen rådslå, jemka, afslå och öfverenskomma om bevillningar», icke föreskref, att sådant skulle ske af ständerna på riksdagar, hvarföre folkets dyrbaraste rättighet, beskattningsrätten, skulle kunna utöfvas vid sockenstämmor eller liknande sammankomster, samt att i allmänhet författningen var så tvetydig i de begagnade uttrycken, att den kunde tolkas efter behag; men härvid fästes intet afseende.

Onekligen var denna akt både till syftning och ordalydelse så beskaffad, att de ofrälse ståndens bifall dertill väl kan väcka förundran. Det kan svårligen förklaras annorlunda, än att de genom adelns föregående beteende och de misstankar om stämplingar i förbindelse med rikets fiender, hvartill flere dess medlemmar gifvit anledning, blifvit så uppskrämda, att de för rikets räddning ansågo nödvändigt förläna konungen en diktatorisk makt, såsom i den anförda kungörelsen antydes. Man hade för i öfrigt icke sparat på förespeglingar om fördelaktiga privilegier och lättadt tillträde till rikets högre embeten för ofrälse män, och framför allt hade man med mycken framgång förmått hetsa dem emot adeln, hvars beteende också varit sådant, att det väl kunnat framkalla den rådande förbittringen.

<i>Adeln</i> hade vid flera tillfällen varit den styrande i Sverige. Det hade skett under Christinas minderårighet, då adeln haft och förstått genomföra stora anspråk, men då dessa varit rättfärdigade af stora tjenster mot fäderneslandet, hvarföre ock Carl Gustaf hellre förde adeln i krig mot rikets fiender än sjelf inlät sig i strid med densamma. Det hade sedermera skett under Carl XI:s minderårighet, då de stora anspråken bibehöllos och ytterligare tillväxte utan att rättfärdigas af motsvarande tjenster mot riket, hvarföre ock Carl XI förmådde med ofrälseståndens och den lägre adelns tillhjelp störta den anspråksfulla högadeln. Det hade äfven skett under frihetstiden, då adeln genom sin större vana vid allmänna ärendens handläggning och äfven genom sin talrikhet styrde riksdagarne och genom rådet riket; men sedan, under de många och långa riksdagarne, de ofrälse stånden vunnit tillräcklig politisk bildning att kunna mäta sig med adeln, ville de ej längre underkasta sig dess anspråk och företrädesrättigheter, och så uppstodo mot slutet af frihetstiden allvarsamma ståndsstrider, som hotade att göra slut på adelsväldet. Då slöt sig adeln till Gustaf III och hjelpte honom att genomföra statshvälfningen 1772. Han gynnade också i hög grad adeln, men visst icke adelsväldet, och då det snart visade sig, att han ville sjelf styra sitt rike, blef adeln i samma mån honom afvog.

Den hade genom statshvälfningen förlorat mer än något af de öfriga stånden. Dess mest framstående ledare hade under frihetstiden varit Sveriges verklige regenter, och den talrika mindre bemedlade adeln hade i riksdags-korruptionen haft en inkomstkälla, hvilken den nu saknade. De ene så väl som de andre önskade derföre ifrigt att återfå det förra regeringssättet och funno äran att utgöra konungens hof samt deltaga i hans nöjen utgöra en alltför otillräcklig ersättning för de verkliga fördelar, som gått förlorade.

Konungen gjorde likväl sitt bästa för att söka tillfredsställa adelns fåfänga. Nya hoftjenster med hög rang tillsattes och redan i Januari 1773 började han utdela värdigheten af »en bland rikets herrar», hvarmed följde samma rang som riksrådens, den högsta i riket näst medlemmarnes af konungahuset. Den förste, som erhöll denna värdighet, var grefve <i>Fredrik Wilhelm von Hessenstein,</i> konung Fredriks son med fröken Hedvig Taube. Sedermera, vid drottning Sofia Magdalenas kyrkotagning den 27 December 1778 tilldelades samma värdighet åt de tre främste grefvarne, kapitenen vid lätta dragonerne <i>Magnus Fredrik Brahe,</i> då endast 22 år gammal och som ännu ej på något sätt utmärkt sig, generalmajoren <i>Charles Emil Lewenhaupt,</i> sedermera bedröfligt ryktbar såsom landtmarskalk under 1789 års riksdag, samt generallöjtnanten <i>Pontus Fredrik De la Gardie,</i> hvilken, likasom de båda andra, denna utmärkelse tilldelades endast af den tillfälliga anledningen, att han innehade en af de främsta platserna å riddarhuset. Vid detta tillfälle erhöllo ock af mera giltig anledning de båda fältmarskalkarne grefve <i>Gabriel Spens</i> och grefve <i>Gustaf David Hamilton</i> denna värdighet, och sedermera förlänades densamma vid olika tillfällen åt sex
andra personer. I April 1785 erhöll Fredrik Wilhelm von Hessenstein, som redan var romersk riksfurste, värdigheten af svensk furste, och denna värdighet erbjöds sedermera åt riksmarskalken grefve Göran Gyllenstierna, när konungen i December 1787 upplifvade riksdrotsembetet och dermed beklädde riksrådet grefve Carl Axel Wachtmeister. Gyllenstierna, förut den äldste i rådet, ansåg sig förbigången genom tillsättandet af ett embete med högre värdighet än hans och begärde afsked, då konungen sökte tillfredsställa honom genom förlänandet af furste-titeln, hvilken Gyllenstierna dock undanbad sig.

I allmänhet synes Gustaf III, som gerna tog Ludvig XIV till förebild, hafva sökt förvandla den svenska riksadeln till en hofadel, likasom Ludvig XIV dertill förvandlat den franska feodal-adeln; men då Gustaf hade mindre verkliga fördelar att erbjuda, mottog adeln visserligen platser i hans hof, men fortfor icke desto mindre att göra opposition vid riksdagarne och äfven deremellan. Denna motståndsanda röjde sig redan vid 1778 års riksdag, framträdde öppet vid den år 1786 och gick under ryska kriget 1788 hos en del af adeln ända till stämplingar med fienden. Knappast någonsin har Sveriges ridderskap visat sig så föga ridderligt som vid denna tid. Det dref sin afvoghet mot konungen ända till att om honom utsprida de gemenaste smädeskrifter, söka göra hvarje hans steg misstänkt, förlama hans åtgärder till rikets försvar och motarbeta den fosterlandskänsla, som nu framträdde hos de öfriga samhällsklasserna. Genom allt detta framkallade adeln sjelf de våldsamma åtgärder, som mot den vidtogos vid 1789 års riksdag och som svårligen kunnat genomföras, om icke adeln genom sitt föregående förfarande gjort sig förhatlig för de öfriga stånden. Deremot, så mycket man har anledning att ogilla detta förfarande före och i början af riksdagen, kan man icke annat än beundra den manliga fasthet adeln visade, när de våldsamma åtgärderna af konungen vidtogos och då man trodde sig genom de förnämste ledarnes arrestering hafva tystat motståndet, men fann ständigt nya röster kraftigt och vältaligt höja sig att förfäkta lagbunden frihet. Lika prisvärdt var äfven adelns förhållande under 1792 års riksdag, manligt och frimodigt, men tillika lugnt och hofsamt. Dock sjönk adelns anseende åter icke så litet derigenom, att den sammansvärjning, som slutade med mordet å Gustaf III, räknade nästan alla sina deltagare bland detta stånd.

<i>Presteståndet</i> åter stod under hela Gustaf III:s regering troget på konungens sida, ehuru det icke saknade anledningar till missnöje. Ett sådant var i synnerhet den handel med pastorat, som, under det Elis Schröderheim var föredragande för sådana ärenden, drefs i hög grad oförsynt. Ofta egde denna pastorathandel rum för att bereda inkomster åt unge adelsmän bland konungens omgifning, någon gång äfven till bestridande af utgifter för allmänna behof, hvartill medel saknades. Så såldes, på hertig Fredriks begäran, Öhrs stora pastorat i Dalsland för att bereda betalning för galonerna på musikanternes
paraduniform vid Vestmanlands regemente, hvars chef hertigen var! Någon gång skänktes äfven pastorat, för att gynna vissa konungens eller hans vänners vänner, eller på rekommendation af dessa. Så medgaf konungen, på begäran af friherre Evert Taube, som länge egde hans förtroende, att dennes broder, löjtnanten Carl Edvard Taube, skulle få ett pastorat, hvarigenom han förr skulle vinna inkomst än på den civila eller militära vägen, och så blef f. d. löjtnanten inom några få år öfverhofpredikant, pastor primarius i Stockholm och ordensbiskop.

Dessa förhållanden väckte dock slutligen så mycket missnöje bland presterskapet, att konungen fann för godt genom ett kungligt bref af den 21 Augusti 1786 stadga nya grunder för presterliga befordringar, samt inrättade tillika en särskild ecklesiastikberedning, för hvilken instruktion utfärdades den 1 November detta år. Prosten <i>Carl Gustaf Nordin,</i> denna instruktions författare, och som i allmänhet hade väsentligaste förtjensten af denna förändrings tillvägabringande, blef ock ledamot af denna beredning, som fortfor till 1789, då, efter rådets upphäfvande och inrättandet af rikets allmänna ärenders beredning, den ecklesiastika beredningens göromål äfven efter hand öfvergingo på denna, och biskop <i>Olof Wallquist</i> blef, såsom chef för en särskild inrättad ecklesiastikexpedition, föredragande för alla dithörande mål. Genom denna reform lugnades presterskapet, som förut var uppskrämdt genom rykten om stora förändringar med ståndet, hvilka konungen skulle haft i sigte, såsom att gifva presterne penningelön, inskränka deras representation vid riksdagarne till biskoparne o. s. v. Bland den adliga oppositionen på 1780-talet var ock den åsigt rådande, att presternes representation vid riksdagarne borde upphöra, hvilket troligen i sin mån bidrog att under 1789 års riksdag fästa presteståndet närmare vid konungen. Ståndet hade då ock två konungen uppriktigt tillgifne, ehuru mot hvarandra föga vänskapligt sinnade ledare i Wallquist och Nordin, båda med stor förmåga, hvilken de ock till konungens fördel på bästa sätt använde. För öfrigt sökte konungen genom nya andeliga hoftjensters tillsättande och frikostigt utdelande af ordnar åt presterskapet tillfredsställa dess fåfänga, i likhet med hvad som skedde i afseende å adeln.

<i>Borgareståndet</i> var i ännu högre grad än presteståndet konungen tillgifvet och visade vid flera tillfällen denna sin tillgifvenhet. Vi hafva i det föregående omtalat, huru Stockholms borgerskap under ryska kriget åtog sig att bestrida vaktgöringen i hufvudstaden, samt huru konungen, för att visa sin tacksamhet härför, lät uppresa en obelisk framför slottet, att föreviga minnet af den tjenst borgerskapet härigenom gjorde staten, hvilket åter af detsamma besvarades med beslutet att åt konungen resa en ärestod. Mot slutet af Gustaf III:s regering tycktes likväl förhållandet mellan honom och Stockholms borgerskap blifva mindre vänskapligt än förut, hvartill anledningen synes varit, att konungen emot borgerskapets privilegier tillsatt borgmästaretjenster utom förslag, samt att den sista riksdagen under Gustaf III:s
regering hölls i Gefle, i stället för i hufvudstaden, hvilket dess borgerskap betraktade såsom antydande ett misstroende till detsamma. Denna misstämning hos Stockholms borgerskap verkade dock ej på ståndet, som till och med visade sig ännu mera konungskt än förut. Den 23 Februari 1789 hade ock konungen utfärdat en »försäkran för rikets borgerskap och städerna i allmänhet», hvari alla de privilegier, fri- och rättigheter, som i äldre och senare tider dem tilldelats, blefvo bekräftade.

<i>Bondeståndet</i> visade, synnerligast sedan konungen gått dess önskningar till mötes genom medgifvandet af en friare bränvinsbränning, honom samma tillgifvenhet som de öfriga ofrälse stånden. När anfall från Danmark hotade Sverige under senare hälften af året 1788, hade allmogen villigt och kraftigt biträdt konungen vid landets försvar samt dervid visat en fosterlandskärlek, som bildade en ganska berömvärd motsats till adelns afvoghet mot konungen och liknöjdhet för försvarsanstalterna. Förbittringen mot adeln röjde i sig ock nu starkast hos allmogen och verkade äfven, att ståndet vid 1789 års riksdag slöt sig allt närmare till konungen samt villigt underkastade sig den af honom utsedde sekreterarens ledning, hvilken äfven lika verksamt utöfvades under den följande riksdagen i Gefle. Konungen visade ock sin tacksamhet genom förordningen »om kronohemmans försäljande till skatte, samt de förmåner och rättigheter, hvarunder skattehemman hädanefter skola innehafvas», af den 21 Februari 1789, och genom sin »försäkran och stadfästelse å svenska och finska allmogens fri- och rättigheter», af den 4 April samma år.

Genom den förra af dessa författningar försäkrades innehafvare af hemman, som från kronan blifvit eller framdeles kunde blifva försålda, äfvensom af urgamla skattehemman, om lika orubblig egande- och lika fri dispositionsrätt som frälseman öfver frälsehemman. Vid försäljningar af kronoskattehemman skulle för framtiden intet hembud deraf göras till kronan. Egare af skattefrälsehemman försäkrades om lika egande- och dispositionsrätt öfver sitt hemman, som i samma författning var tillagd skattehemman i allmänhet, samt åboer å kronohemman att, så länge de till hus och jord väl och försvarligen häfda deras åboende hemman, skulle de och deras barn derå sitta odrifne samt framför andra ega företrädesrätt att hemmanet till skatte köpa.

Genom den senare författningen försäkrades, att ingen af den besutna krono- och kronoskatte-allmogen skulle fängslas, derest icke domaren eller annan konungens embetsman efter lagliga skäl och anledningar pröfvat nödigt om dess person sig försäkra, dock kunde den, som å bar gerning eller flyende fot finnes, gripas och i förvar tagas. Riksdagsmän af bondeståndet skulle väljas af bönder, besutne å krono- eller egare af kronoskatte- och frälseskatte-hemman inom det härad, som riksdagsmän afsänder, samt valet ske efter hemmantalet och af socknarnes fullmäktige inför häradshöfdingen, då han är ofrälse, men inför en af hofrätten utsedd ofrälseman i de domsagor, der
häradshöfdingen är frälseman. Vid konungens onåd och tjenstens förlust förbjödos häradshöfdingar eller andra embetsmän att på något sätt blanda sig i valen eller hindra allmogens oinskränkta valfrihet. Allmogen tilläts att inom riket föra och afsätta »sin egen och sina grannars afvel och slöjder», men ej af andra köpa deras afvel och varor, för att deraf göra upplag. Alla uppodlingar af kärr, mossar och oländig mark på skattehemmans egor befriades för evärdeliga tider från all skattläggning och alla slags utlagor. Sockenhandtverkare af skräddare-, skomakare- och smeds-yrkena skulle allmogen till sin betjening å landet få bibehålla och nyttja. Hvarje hemmansbrukare berättigades att till hemmanets häfdande få antaga och nyttja så många arbetare af egna barn och tjenstehjon, han finner nödigt, men icke att skydda öfverflödige, dem han ej kan sysselsätta. All våldsam värfning förbjöds på det allvarligaste; »dock må icke någon i nödfall eller krigstider undandraga sig rikets försvar, då det fordras och omtränges».

För öfrigt erhöll allmogen genom säkerhetsakten samma rättighet att köpa och innehafva frälsejord, som tillerkändes ofrälse personer i allmänhet, hvilket allt innefattade så väsentliga förbättringar i allmogens fri- och rättigheter, att den hade rika anledningar till tacksamhet mot Gustaf III.
</chapter>

<chapter name="Rättsväsendet och förvaltningen.">
<h3>Rättsväsendet och förvaltningen.</h3>
Lagstiftningen under Gustaf III:s regering gick hufvudsakligen ut på att förmildra alltför stränga straff och i allmänhet att lämpa lagen efter de mera humana åsigter, som mer och mer gjort sig gällande. I de »punkter», om hvilka konungen vid 1778 års riksdag underrättade ständerna, yttrade han i fråga om lagstiftningen, att »kongl. maj:t varit på det högsta sorgfällig att utrota de missbruk, som vore stridande både mot lagen och ett fritt folks rätt och som kunde i mindre lyckliga tider tjena till en enskild eller publik förföljelse, båda stridande mot en rättskaffens frihet». Konungen hade derföre kort efter statshvälfningen genom en förordning af den 27 Augusti 1772 afskaffat alla pinliga förhör samt befalt öfverståthållaren, landshöfdingarne och hofrätterne att låta förstöra och undanrödja alla verktyg, som varit använda vid sådana förhör, så väl som de pinorum, hvari de blifvit verkstälda. Likaledes hade konungen, genom en författning af den 16 Juli 1776, förbjudit husvisitationer efter lurendrejadt gods, emedan han ansett sådant strida mot den säkerhet, hvarje medborgare borde ega i sitt hus och hem. Då konungen ofta funnit, huru de ringaste utlåtelser, äfven de som under dryckenskap blifvit fälda, varit föremål för angifvelser, såsom för högmålsbrott, hade han, genom nådigt bref af den 25 September 1777, befalt domstolarne i riket att, när sådana brott vid någon domstol angifvas, ofördröjligen till Justitierevisionen inberätta, hvari brottet bestått och hvilken det angifvit, hvarefter
konungen skulle bestämma, huruvida efter sig företeende omständigheter målet skulle alldeles nedläggas eller ransakningen fortgå.

Vid samma riksdag antogos ock, enligt konungens förslag, åtskilliga förändringar i allmänna lagens stadganden, i ändamål att mildra densamma samt att afskaffa sådant bevisningssätt, som störde förtroendet medborgare emellan, hvarom en kunglig förordning utfärdades den 20 Januari 1779.

I samma anda var ock ett kungligt bref af den 17 Oktober 1778, angående utvägar till förekommande af barnamord, hvari mera mildhet påböds mot barnaföderskan, att hon ej af fruktan för offentlig vanära skulle drifvas att söka undgå den genom mord å barnet.

Sedermera förekommo under Gustaf III:s regering inga lagstiftnings-åtgärder af större vigt; men vid 1786 års riksdag gaf konungen tillkänna, att han åt flere för kunskap, erfarenhet och nit kände män uppdragit att med allmänna lagen jemföra alla till efterlefnad gällande särskilda stadgar och förordningar, samt i förslag till ett sammandraget lagverk under allmänna lagens balkar och kapitel upptaga hvad deraf till allmän efterrättelse tjenar.

Hvad <i>lagskipningen</i> beträffar, vidtog konungen en ganska allvarsam undersökning med Göta hofrätt den 1 Oktober 1773, då han yttrade, att han vid flera tillfällen funnit sig nödsakad förehålla hofrätten den mindre laggrannhet, som vid åtskilliga angelägna måls skötande blifvit ådagalagd; han hade i flera landsorter nog allmänt hört klagas öfver en mindre skyndsam rättvisa; han hade blifvit underrättad, att en stor del af underdomarena, som lydde under hofrättens inseende, ofta vårdslöst och äfven ganska sällan sjelfve förrättade sina vigtiga domaresysslor, utan läto dem vårdas af unga och oerfarna extra ordinarier; han hade hört, att mål rörande uppbördsverket, som till hofrätten inkommit, ej varda så skyndsamt undersökta och afdömda, som uppbördsverket och en allmoges förmenta lidande kräfde. Riksråden Stockenström och Hermanson, jemte statssekreteraren Hegardt, å justitiekanslers-embetets vägnar, förordnades att göra sig underrättade om dessa förhållanden samt huruvida hofrätten tillhöll sina underhafvande att fullgöra sina skyldigheter; huru de sysslor, som af hofrätten tillsattes, blifvit utdelade och fullgjorda, samt huru de, som hos hofrätten haft något mål anhängigt, blifvit i sin ordning till skyndsamt och rättvist slut förhulpne, om hvilket allt berättelse skulle till konungen afgifvas. Dom föll den 11 December 1775, och fyra af hofrättens ledamöter blefvo då afsatta.

En ny hofrätt, med en president, 2 hofrättsråd, 5 assessorer och nödig underbetjening, inrättades i Vasa den 29 Juni 1776, då konungen förklarade, att sådant skett, emedan Åbo hofrätt, »oaktadt all använd berömlig flit», icke på långt när kunnat afhjelpa alla inkomna ärenden. Två nya lagmans- och tre nya häradsrätter blefvo då äfven tillsatta genom de förra lag- och domsagornas klyfning.

Den vigtigaste  förändringen i lagskipningen skedde emellertid, då
riksens råd afskaffades den 15 Maj 1789, dess samtliga ledamöter afskedades och i stället inrättades en <i>högsta domstol</i> eller <i>justitie-revision,</i> bestående af 12 lagkunnige ledamöter, hälften frälse och hälften ofrälse, hvaraf 8 skulle på en gång vara tjenstgörande och tjenstgöringstiden i enlighet härmed af ledamöterna mellan sig fördelas, dock så, att alltid halfva antalet af de tjenstgörande skulle vara frälse och hälften ofrälse. Riksdrotsen grefve <i>Carl Axel Wachtmeister</i> förordnades till ständig ordförande i denna domstol. En särskild öfverdomstol för hela krigsmakten till lands och vatten inrättades sedermera, under benämning af <i>krigs-hofrätt</i> den 14 Mars 1791.

Vid samma tillfälle, som rådets justitieafdelning förvandlades till en högsta domstol, inrättades en <i>rikets allmänna ärenders beredning,</i> för att i öfriga mål, som tillhört rådets handläggning, meddela utlåtanden till kongl. maj:t. Äfven här förordnades riksdrotsen till ordförande.

Rådet, hvilket, såsom en återstod af det genom 1772 års statshvälfning upphäfda regeringssättet, Gustaf III alltid betraktat med ett visst misstroende, hade han sålunda nu, sedan han genom säkerhetsakten ytterligare utvidgat sin myndighet, fullständigt afskaffat. Det hade ock aldrig hos honom haft något synnerligt inflytande. Genast efter statshvälfningen hade han, såsom i det föregående är anmärkt, gjort en bestämd skilnad mellan <i>rådet,</i> som blef rikets högsta domstol och hvars befattning hufvudsakligen inskränktes till justitie-ärendena, samt <i>konseljen,</i> med hvilken konungen rådgjorde rörande de öfriga regeringsärendena och som visserligen äfven var en afdelning af rådet, men der riksråden endast hade att yttra sin mening om de ärenden, som af statssekreterarne föredrogos, utan något egentligt inflytande å dessa.

De inflytelserikaste personerna i början af Gustaf III:s regering voro hans förre guvernör, f. d. riksrådet grefve <i>Carl Fredrik Scheffer,</i> hvilken, ehuru han icke återinträdt i rådkammaren, konungen ofta rådfrågade i allt, som rörde den inre styrelsen, samt dennes yngre broder, kanslipresidenten grefve <i>Ulrik Scheffer,</i> som både å embetets vägnar och genom konungens förtroende var hans rådgifvare i hvad som angick förhållandena till utländska makter. Båda brödernes inflytande var nyttigt ej mindre för riket än för konungen, och tiden för detta inflytande var också den både för Gustaf III sjelf och för hans rike lyckligaste delen af hans regering.

Flere nyttiga förvaltningsåtgärder vidtogos under detta tidskifte. Hospitalen och barnhusen i riket fingo en särskild öfverstyrelse i <i>serafimerordensgillet.</i> Arbetsinrättningar och fattigvårdsanstalter utvidgades och förbättrades, till tiggeriets förekommande. Alla rikets län erhöllo särskilda läkare, som stäldes under inseende af collegium medicum. Brandförsäkringsverk inrättades för rikets öfriga städer, i likhet med det redan i hufvudstaden varande. Stockholms polis ordnades efter utländskt mönster af öfverståthållaren Carl Sparre och fick en utmärkt
chef i polismästaren Liljensparre. Tabellverket förbättrades och de dertill af presterskapet insända förteckningar ansågos såsom de på sin tid fullkomligaste i Europa.

Den 1 Juli 1773 utfärdades en ny kansliordning, enligt hvilken kanslikollegium skulle bestå af en president, hvartill ett riksråd borde förordnas, en eller flera rikskansliråd, som äfven borde tagas från rådet, en hofkansler, 4 statssekreterare och ett obestämdt antal kansliråd. Till kansliet räknades äfven nedra justitierevisionen, bestående af en justitiekansler och samtlige revisionssekreterarne, hvilka hade att bereda och inför rådets justitieafdelning föredraga dithörande ärenden. Det öfriga kansliet var deladt i fyra statsexpeditioner: utrikes, krigs-, inrikes- samt handels- och finansexpeditionerna, hvardera med en statssekreterare till chef samt bestående för öfrigt af expeditionssekreterare, protokollssekreterare, registratorer, kanslister och kopister. Under utrikes expeditionen hörde allt, som angick utrikes makter samt rikets tyska besittningar; under krigsexpeditionen hvad som rörde krigsmakten till lands och vatten; under inrikes expeditionen hvad som skulle utfärdas angående landstaterna, presterskapet, undervisningsverken och bergverken; under handels- och finansexpeditionen alla ärenden angående myntväsendet, allmänna krediten, penningerörelsen, kronans spanmålsförråd, bankoverket, manufakturer, handel, sjöfart och saltsjöfiskerier. Under kanslikollegiets öfverinseende hörde för öfrigt riks- och antiquitets-arkiven, kongl. biblioteket, postverket samt akademierna och de öfriga läroverken.

Sedan öfverståthållaren i Stockholm friherre <i>Carl Sparre</i> inkommit i rådet i December 1775, fick han öfverinseendet öfver krigsväsendet både till lands och vatten samt var länge den egentlige krigsministern, dervid mer och mer biträdd af öfversten <i>Johan Christofer Toll</i> i hvad som rörde landtförsvaret, samt af öfversten, sedan 1780 generalamiralen <i>Henrik af Trolle</i> i hvad som angick flottan, hvilka båda efter hand så stego i konungens förtroende, att den mindre medgörlige Sparre fans öfverflödig.

För finanserna hade Gustaf III under detta tidskifte af sin regering en ganska framstående rådgifvare i <i>Johan Liljencrantz,</i> som 1773 blef statssekreterare för handels- och finansärendena samt genomförde flera vigtiga förbättringar i rikets penningeväsende, ehuru han icke kunde förekomma den oreda deri, som mer och mer tilltog i följd af konungens misshushållning.

Efter 1778 års riksdag började dåvarande expeditionssekreteraren, sedan 1782 statssekreteraren i inrikes expeditionen <i>Elis Schröderheim,</i> som under riksdagen till konungens synnerliga belåtenhet varit bondeståndets både sekreterare och ledare, stiga allt högre i hans ynnest och vi hafva i det föregående anmärkt, att pastorathandeln då drefs mest oförsynt och ett visst lättsinne vid regeringsärendenas skötande började efterträda det förra allvaret.

Vi hafva äfven redan anmärkt, att med Ulrik Scheffers afgång
från kanslipresidentembetet inträdde ett nytt tidskifte i Gustaf III:s regering, hvarunder han alltmera lät sig hänföras af sin lifliga inbillning och inlät sig i allt äfventyrligare företag, som slutligen ledde till ryska kriget och en ny statshvälfning medelst säkerhetsaktens genomförande.

Första beviset för denna nya riktning var, att konungen, vid sin resa till Italien i September 1783, dit han befalt Carl Sparre vara sig följaktig, för att skilja honom från befattningen med krigsväsendet, förordnade en »beredning till iståndsättande af försvarsverket till lands och sjös», hvars synliga ändamål var att fördela statsanslagen för försvarsverket mellan de särskilda grenarne af detsamma och förordna om medlens användande, men som i sjelfva verket gick ut på att hafva här och flottor fullt rustade för ett tillämnadt krig mot Danmark i Juli 1784. Den nye kanslipresidenten grefve <i>Gustaf Filip Creutz,</i> generalamiralen <i>Henrik af Trolle,</i> statssekreteraren för krigsärendena <i>Johan Gustaf von Carlson</i> och öfversten <i>Johan Christofer Toll</i> voro ledamöter af denna beredning, och särskildt hade Toll inseende öfver verkställigheten af beredningens befallningar i allt, som rörde landtarmén. Han stod ock från denna tid ganska högt i konungens förtroende och var den verklige krigsministern, ända till dess han, såsom redan är berättadt, föll i onåd i Augusti 1788. Trolle, som i lika hög grad åtnjöt konungens förtroende, afled redan i Mars 1784 och fick till efterträdare såsom öfveramiral och ledamot af beredningen öfversten grefve <i>Carl August Ehrensvärd,</i> som dock ej synes varit lika invigd i konungens hemligaste planer.

Toll, som i November 1786 utnämndes till konungens förste generaladjutant, egde onekligen en stor administrativ förmåga och för försvarsverket gjordes under dessa år ganska mycket; men i allmänhet sköttes regeringsärendena nu mindre omsorgsfullt än förut. I stället för de äldre, bepröfvade, erfarne embetsmän, som förut omgifvit konungen, användes nu unge, oförsökte, hvilka endast hade att tacka konungens ynnest för sin befordran, och han sjelf egnade åt sina politiska planer, åt litteraturen och i synnerhet åt teatern så öfvervägande sitt intresse, att deraf föga återstod för regeringsomsorgerna.

När härtill kom den mer och mer i ögonen fallande misshushållningen, så började missnöje alltmera allmänt efterträda den varma tillgifvenheten konungen rönt under de första åren af sin regering, och följderna häraf visade sig ock vid 1786 års riksdag; men i stället att genom en omsorgsfullare förvaltning undanrödja anledningarna till detta missnöje, betraktade konungen det endast som ett fronderi, framkalladt hos adeln af maktlystnad och åtrå efter korruptionsmedlen under frihetstiden, hvilket det till en stor del också var, samt hos de öfriga samhällsklasserna af den jäsning, som vid denna tid rådde hos de flesta nationer, samt trodde sig genom vunnen krigsära och ökad makt kunna qväfva eller tysta detta missnöje.

I ett hänseende sökte han dock, inseende faran att stöta sig både med adeln och presterskapet, genom en reform undanrödja missnöjet
hos det senare, då han 1786 gjorde slut på pastorathandeln samt införde de nya grunder för presterliga befordringar och den nya beredning af kyrkoärenden, som här ofvan äro omnämnde. Biskopen <i>Olof Wallquist</i> och prosten <i>Carl Gustaf Nordin</i> voro härefter hans rådgifvare i kyrkoärenden, likasom de nitiskt biträdde konungen att leda presteståndet, och genom deras inflytande åstadkommos ock åtskilliga förbättringar i den del af förvaltningen, som rörde kyrkans ärenden.

Deremot verkades ingen förbättring i finansförvaltningen, då förste stallmästaren friherre <i>Erik Ruuth</i> i November 1786 blef statssekreterare efter Liljencrants. I sjelfva verket blef konungen nu sin egen finansminister, likasom han efter Ulrik Scheffers afgång från kanslipresidentembetet varit den verklige ministern för utrikes ärendena, och denna konungens förvaltning var icke fördelaktig för någotdera af dessa ärenden, allraminst för finanserna, som råkade i allt större oreda. Efter ryska kriget, som efter all anledning företogs i väsentlig afsigt att få konungens skulder bortblandade med krigskostnaderna, fann sig Ruuth icke längre kunna bibehålla statssekreterare-embetet för finanserna, utan i Oktober 1790 delades, såsom förut är nämndt, finansdepartementet mellan tre embetsmän, då lagmannen <i>Anders Håkansson</i> stäldes i spetsen för finansexpeditionen.

Äfven krigsärendena delades nu mellan tre föredragande, då statssekreteraren i krigsexpeditionen <i>von Carlson</i> fick föredraga befordringsärendena, statssekreteraren och landshöfdingen i Åbo län <i>Ernst Gustaf von Willebrand</i> öfriga ärenden rörande armén, samt statssekreteraren och öfversten vid arméns flotta <i>Carl Olof Cronstedt</i> flottans ärenden.

Riksdrotsen grefve <i>Carl Axel Wachtmeister</i> egde fortfarande konungens förtroende i allt hvad som rörde rättsväsendet, inom hvilket område revisionssekreteraren och generalauditören <i>Herman af Låstbom</i> samt landshöfdingen i Stockholms län <i>Samuel af Ugglas</i> äfven voro mycket använde, likasom polismästaren <i>Nils Henrik Liljensparre</i> vann stort rykte i denna egenskap.

Ett betydande inflytande på förvaltningen och icke till dess fördel hade konungens gunstling, öfverstekammarjunkaren och generalmajoren friherre <i>Gustaf Maurits Armfelt,</i> som också i hög grad begagnade och ej sällan missbrukade detta inflytande, hvilket mot slutet af Gustaf III:s regering tycktes något aftaga, men under konungens sista sjukdom åter tillväxte.

I allmänhet röjde förvaltningen under Gustaf III:s regering mera inverkan af konungens personlighet, än den rönt alltsedan Carl XI:s tid, hvilken konung dock inverkade derå i helt annan anda än Gustaf III.
</chapter>

<chapter name="Statshushållningen.">
<h3>Statshushållningen.</h3>
I det föregående är visadt, huru under frihetstiden genom Mössornas och Hattarnes olika statshushållningssystem rikets
penningeväsende råkat i allt större oreda. Kopparen, såsom en af Sveriges förnämsta utförselartiklar, hade länge varit värdebestämmare i det svenska penningeväsendet, och koppardalern, på hvilken räknades 4 mark, var det egentliga hufvudmyntet, ehuru silfvermynt tillika begagnades och 3 daler kopparmynt räknades på hvarje daler silfvermynt, samt 3 daler silfvermynt eller 9 daler kopparmynt på en rdr silfver eller specie, hvilken således motsvarade 36 mark kopparmynt. Under de äldre Mössornas försigtiga styrelse hade den vid Carl XII:s död befintliga riksskulden nedgått till 6,146,270 daler silfvermynt; men sedan Hattarne vid 1738 års riksdag kommit till väldet och inlåtit riket först i det finska och sedan i det pomerska kriget, hade riksskulden vid 1764 års slut stigit till 55,782,289 d. s. Banken hade under denna tid blifvit allt starkare anlitad, och Hattarne hade trott sig kunna skapa penningar genom att oupphörligt öka beloppet af bankens sedlar. Dessa, lydande å minst 300 daler kopparmynt, upphörde redan 1745 att af banken inlösas med hårdt mynt, och i stället utgåfvos sedlar å 6, 9 och 12 daler kopparmynt. Sedelstocken, som 1745 ännu ej öfversteg 10 millioner d. s., hade 1762 vid pomerska krigets slut uppgått till 47 millioner, under det bankens metalliska fond ej utgjorde mer än 2 1/2 millioner, hvilket missförhållande man dock sökte hålla ytterst hemligt. Förtroendet till bankens sedlar hade emellertid då så sjunkit, att en rdr specie, i stället att motsvara 36 mark kopparmynt, stigit i värde till 108 mark. När så Mössorna vid 1765 års riksdag kommo till styret, trodde de sig afhjelpa detta missförhållande genom en våldsam indragning af den utelöpande sedelstocken, hvilken ock vid 1769 års slut var minskad med 17 millioner d. s., hvaraf en omstörtning i alla af penningeväsendet beroende förhållanden framkallades, hvilken väckte så allmänt missnöje, att Hattarne år 1769 åter blefvo rådande.

Frågan om »realisation» eller bestämmande af ett visst belopp i daler kopparmynt för specieriksdalern, efter hvilket banken inlöste sina utelöpande sedlar, förekom nu, utan att leda till någon påföljd, och förnyades vid nästa riksdag, då sekreta utskottet i ett betänkande af den 14 Juli 1772 tillstyrkt såsom realiseringsgrund, att 15 daler kopparmynt i bankens sedlar skulle inlösas med en rdr silfver; men innan detta betänkande kom till ståndens pröfning, inträffade statshvälfningen, och redan fyra dagar efter densamma aflät Gustaf III till ständerna en uppmaning, att »genom författningar om deras bank sätta densamma i stånd att, ju förr desto hellre, bidraga till penningeverkets återställande i dess lagliga ordning». Ständerna, under hvilkas förvaltning och garanti den nya regeringsformen fortfarande stält banken, åtnöjde sig emellertid att i riksdagsbeslutet uppdraga åt kongl. maj:t att »låta vidtaga alla de försigtiga steg och anstalter, som kunna leda till det länge påsyftade ändamål, att penningen måtte blifva ett säkert och faststäldt varumått; att verkligt mynt i rörelsen måtte erhållas; att allmänna krediten måtte få en fast fot att stödja sig på; att vinglerier genom myntets ostadiga värde måtte afskaffas, samt en redig både
penninge- och varuhandel åter stadgas, till styrka för landet, till näringars uppkomst och till afböjande af allt oskäligt ocker på rike och medborgare».

I anledning häraf tillsattes en finansberedning, bestående af sju för insigt i ämnet kända män, med riksrådet Falkenberg till ordförande. De förenade sig i det yttrande, att ingen realisation af bankens sedlar ännu på många år kunde påtänkas. En af beredningens ledamöter, kommerserådet <i>Johan Liljencrantz,</i> var dock af olika mening och understödde den med sådana skäl, att konungen slöt sig till hans åsigt och utnämnde honom till statssekreterare i den genom den nya kansliordningen inrättade handels- och finansexpeditionen. Han fick försvara sitt förslag inför riksråden Höpken, Hiärne, Stockenström, Ulrik Scheffer, Falkenberg och Bunge, hvilka förordnades att granska detsamma, och, ehuru äfven de icke kunde förena sig derom, stadfästade konungen år 1773 den föreslagna realisationsplanen och uppdrog åt Liljencrantz att bringa den till verkställighet. Ännu förgingo dock tre år, innan de förberedande åtgärderna och öfverläggningarna med bankofullmäktige voro fulländade, så att först den 27 November 1776 utfärdades den kungliga förordningen »till stadga och säkerhet i rikets mynt och penningeväsende».

Kongl. maj:t — hette det i denna förordning — hade funnit detta ändamål blott så kunna vinnas, att, i stället för de då brukliga bankotransportsedlarne på kopparmynt, allmänna rörelsen blefve försedd med ett till sitt gångbara värde behörigen stadgadt guld- och silfvermynt och att de derpå grundade bankosedlar alltid måtte kunna med speciemynt inlösas. Alla länders erfarenhet hade bestyrkt, att ett mynt, som, af hvad orsak som helst, erhållit ett förhöjdt räknevärde, ej kan, utan största olägenhet, åter bringas till det ursprungliga förhållandet. Kongl. maj:t hade derföre funnit rådligast och med rikets ständers afsigt mest öfverensstämmande, att det gångbara värdet af 72 mark eller 18 daler kopparmynt, hvartill svensk specieriksdaler likasom af sig sjelf sig satt, må tjena till grund för alla penningeliqvidationer så väl mellan enskilda personer som med banken och publika verk, äfvensom vid omsättning af bankens kopparmyntsedlar i specieriksdalrar, hvarefter, sedan denna utvexling någon tid fortgått, de flera då brukliga olika räknevärden af daler, mark och öre kopparmynt eller silfvermynt skulle afläggas och riksdalersberäkningen allmänneligen antagas. Riksdalern skulle delas i 48 skillingar och hvarje skilling i 12 runstycken. En specieriksdaler skulle således motsvara 6 daler silfvermynt eller 18 daler kopparmynt; en skilling 4 öre s. m. eller 12 öre k. m., och ett runstycke 1/3 öre s. m. eller 1 öre k. m.

Kort efter denna förordning utfärdades en ny af den 6 December samma år, hvarigenom kronans genom myntvärdets fall mer och mer försämrade ränteinkomster i penningar faststäldes, de före 1719 införda vid det belopp, de enligt 1715 års myntbestämning egt, då 3 daler s. m. blifvit förklarade lika med en rdr, hvaremot alla senare
penningeutlagor till kronan skulle beräknas efter det nu faststälda värdet af 6 d. s. på en rdr. Härigenom fann sig konungen i stånd att förbättra embets- och tjenstemännens löner.

För att sätta banken i stånd att med hårdt mynt inlösa sina sedlar efter den faststälda kursen af 72 mark kopparmynt på riksdalern, öfvertog kronan rikets hela utländska skuld, 3,500,000 rdr holländsk kurant, för hvilken banken stod i borgen, och lemnade banken 1,200,000 rdr holl. kur., hvilket nya lån blifvit för realisationens verkställande upptaget. Konungen hade emellertid härigenom åtagit sig ansvarigheten för hela den dåvarande utländska skulden 4,700,000 rdr holl. kur., motsvarande ungefär 2,400,000 rdr specie, hvarföre ock Ulrik Scheffer uppmanade till noggrant iakttagande, att statsutgifterna ej finge öfverstiga inkomsterna, samt till anslående af en säker fond för räntebetalningarna och amortering, hvarförutan allt förtroende skulle förloras och riket komma i obotlig förlägenhet — en uppmaning, som dock ej följdes i vidsträcktare mån, än att riksgälden skildes från statsverket, hvilket äfven Liljencrantz yrkat, och stäldes under en särskild <i>riksgäldsdirektion,</i> med Ulrik Scheffer till ordförande samt försedd med egen fond till riksgäldens successiva betalning. Den njöt det förtroende, att betydliga kapital der insattes mot 4 eller 5 procents ränta, och ett förslag uppgjordes, huru riket inom 20 år, utan någon ny och utomordentlig bevillning, skulle befrias från både den utländska skulden och den inom landet; men sådant förutsatte dock ostörd fred och noggrann hushållning, hvilket likväl, såsom vi i det föregående funnit, ingalunda blef förhållandet.

Realisationen lättades emellertid i väsentlig mån genom gynsamma handels- och sjöfartsförhållanden, i följd af Sveriges neutralitet under amerikanska frihetskriget, hvilken neutralitet hufvudsakligen var konungens förtjenst, och vid 1778 års riksdag yttrade rikets ständer, att »kongl. maj:t genom sitt nådiga och försigtiga bemödande återstält stadga och säkerhet i rikets myntvärde. Det hade således varit kongl. maj:t förbehållet att inom en kort tid verkställa hvad rikets ständer under nära 30 år fåfängt eftersträfvat, hvarföre de betygade för sig och hemmavarande medbröder, för samtid och efterverld, underdånig tacksamhet och vördnad för detta kongl. maj:ts storverk».

»Till penningerörelsens lättande och nyttiga näringars upplifvande» utfärdade äfven kongl. maj:t den 26 Maj 1773 privilegium, gällande i 12 år, för ett af enskilda personer bildadt bolag, kalladt <i>diskont-kompaniet i Stockholm,</i> och den 24 Mars 1783 utfärdades ett dylikt privilegium för ett <i>diskont-kontor i Göteborg.</i>

Under 1778 års riksdag uppgjordes slutliqvid mellan kronan och banken. Statens skuld till banken hade 1773 uppgått till något öfver 8,600,000 rdr silfver, men sedermera genom afbetalningar minskats, så att den år 1778 utgjorde 5,248,438 rdr, hvilken summa nu afskrefs, hvarefter banken hade ett behållet kapital af 1,798,539 rdr specie. Dess metalliska fond hade nu så ökats, att den, från att 1776 utgöra
1,907,052, följande året stigit till 4,670,052 rdr specie. Under åren 1775—1789 inkom ock i riket, till följd af lyckliga handelskonjunkturer, silfver till ett värde af 7,153,000 rdr specie, hvaraf för staten 2,838,000 och för enskilde 4,315,000 rdr.

De gynsamma penningeförhållandena räckte dock, åtminstone hvad statsverket beträffar, icke så särdeles länge. Statsutgifterna tillväxte år ifrån år, och det blef allt svårare att finna utvägar till deras betäckande. I December 1782 anmälde Liljencrantz, att, sedan statskontoret anlitat alla möjliga tillgångar för att betäcka det fjerde qvartalets alla utgifter, funnos dock på årets stat anslagna utgifter obesörjda till ett belopp af öfver 600,000 rdr. Nya lån måste derföre upptagas, och sedan man väl inkommit på denna bana, ökades skuldsättningen år ifrån år, så att från 1778 till 1787, då Liljencrantz nedlade sin befattning såsom finansminister, upptogos utrikes lån till belopp af 5,503,219 rdr specie, samt under åren 1787 och 1788, då Erik Ruth innehade denna befattning, ytterligare 1,273,611 rdr, så att utrikes skulden ökats med 6,766,830 rdr, hvarå dock åtskilliga afbetalningar skett, så att utrikes skulden i sin helhet år 1789 uppgick till 8,180,005 rdr specie. Under tiden hade äfven inrikes skulden stigit till 2,145,473 rdr, så att hela riksskulden då utgjorde 10,325,478 rdr specie.

Detta förhållande framlades af konungen för hemliga utskottet vid 1789 års riksdag, hvilket fann konungen icke hafva egt någon del i den äldre skulden samt den nya hafva tillkommit genom realisationens befordrande, genom utgifterna för försvarsverkets iståndsättande och genom kriget. I följd af detta tillkommo emellertid 3,310,000 rdr för 1788 års fälttåg, utom kostnaden för vestra orternas försvar, hvilken ännu icke kunde till siffran uppgifvas, samt slutligen äfven 7,300,000 rdr för 1789 års fälttåg till lands och sjös, så att hela skuldsumman, hvarå konungen begärde ständernas garanti, uppgick till 21 millioner rdr specie. Tillika medgaf han, att all rikets gäld öfverlemnades till ständernas förvaltning, hvilken under konungens beskydd skulle utöfvas genom ett ständernas verk, bestående af deras valda fullmäktige, med ansvar inför ständerna. I det föregående är visadt, huru den begärda garantien, efter heta strider synnerligast hos adeln, beviljades af ständerna, hvarefter förvaltningen af riksskulden den 17 April 1789 från riksgälds-direktionen öfverflyttades på <i>rikets ständers riksgälds-kontor,</i> som kort derefter berättigades att utgifva obligationer på större och mindre summor, med 3 procents ränta, stälda på ett eller två år, hvilka efter sitt fulla belopp skulle få mottagas i all kronans uppbörd och äfven till tulls klarerande.

Kontoret möttes i början af allmänhetens förtroende. Det kunde upptaga större inrikes lån än dess föregångare; men de utländska lånenegociationerna ville ej rätt lyckas och allt, som på denna väg erhölls, måste för öfrigt användas till omsättning af de gamla lånen. Enligt sin instruktion hade kontoret rättighet att utgifva 600,000 rdr i kreditsedlar; men denna summa upptogs af konungen redan i hans första
reqvisition. Den 23 Maj begärde han summans ökande till en million och den 2 Juni ytterligare en million, mot löfte att i banken insätta en fjerdedel deraf i silfver till inlösningsfond. Fullmäktige invände väl, att 2 millioner utgjorde verkets inkomster för nära två år och att, om så stor sedelmassa utsläpptes, skulle sedelstocken till största delen komma att utgöras af kontorets sedlar, hvarigenom brist på bankomynt till omsättning- och inlösen af riksskulden skulle uppstå; men efter ett handbref från konungen, som påminte dem om rikets fara, fogade de sig efter hans önskan, utan att likväl sedermera erhålla mer än 86,000 rdr till inlösningsfond. Härefter började förtroendet för det nya penningeverket aftaga, och redan i Augusti begynte riksgäldskontorets sedlar få lägre värde än bankens. Vid årets slut voro riksgäldssedlar utgifna till ett belopp af 5 millioner rdr, och vid 1790 års utgång hade detta belopp ökats till 8,440,000 rdr. De utgåfvos först å 5 rdr, men sedermera på lägre belopp, ända till 12 skilling. Vid början af året 1791 instäldes sedlarnas inlösen och räntan indrogs, hvilket ytterligare minskade förtroendet, så att riksgälds-sedlarnes värde blef allt mindre i förhållande till bankens.

Håkansson, som nu efter Ruuth trädt i spetsen för finans-förvaltningen, yrkade en realisation af riksgäldssedlarne genom öfverflyttande af riksgäldskontorets skulder på banken, som deremot skulle få kontorets inkomster, bestående i den förra riksgälds-direktionens fonder, den vid 1789 års riksdag medgifna tillökade bevillning samt de subsidier, med hvilka konungen lofvat understödja verket, när de utföllo. Riksgälds-sedlarne skulle utbytas mot bankens, och riket på detta sätt åter få blott ett gångbart sedelmynt. Detta förslag förutsatte likväl, att regeringen hade tillräckligt inflytande på bankens styrelse för att af den understödjas vid dess genomförande, hvilket dock visade sig ej vara förhållandet, hvarföre det måste frånträdas.

Emellertid sammankallades ständerna till riksdagen i Gefle 1792, för att vinna deras garanti af den ytterligare ökade statsskulden. Konungen uppgaf de öfverskjutande krigskostnaderna, för hvilkas betäckande tillgångar saknades, till 12 1/2 millioner rdr; men som dessa ej kunde behörigen redovisas samt troddes kunna tåla betydliga afdrag genom behållningar i förråd m. m., så föreslog hemliga utskottet garanti för endast 8 1/2 millioner, hvilket konungen medgaf. För att betäcka denna nya skuld ökade man kreditsedelmassan, i det riksgäldskontoret inlöste de poletter, hvilka krigskommissariatet i Finland under kriget utgifvit till ett belopp af 1,307,460 riksdaler — de s. k. Fahnehjelmarne, emedan dessa assignationer, som gingo och gälde lika med riksgäldssedlar, voro undertecknade af krigskommissarien Per Göran Fahnehjelm. Vidare fick statsverket en ersättning på fyra år af tillsammans 1,280,000 rdr, och slutligen skulle utredningens obligationer till ett belopp af nära 4 millioner inlösas inom tio år med en tiondedel årligen, genom hvilket allt riksgäldssedlarne beräknades det tionde året uppgå till ett belopp af 11 1/2 million rdr. Genom en kongl.
kungörelse af den 16 Mars 1792 förordnades, att i alla skuldfordringsmål och liqvider finge ränta, då den var förskrifven högre än 4 procent om året, betalas till hela beloppet med kreditsedlar, ehuru kapitalet var förskrifvet i bancomynt, samt att borgenär, som uppsade utlånadt kapital i bankomynt, var pligtig af gäldenären mottaga betalning i kreditsedlar med 6 procents uppgäld, — ett försök att upprätthålla riksgäldssedlarnas värde, som alltför mycket ingrep i enskildes eganderätt och derföre väckte mycket missnöje. Det var emellertid Gustaf III:s sista finansåtgärd, ty samma dag träffades han af det skott, som vållade hans död.

I nära samband med Gustaf III:s finansförvaltning stod hans bränvinslagstiftning, hvilken i det föregående blifvit omnämnd och som i politiskt hänseende röjde icke mindre menlig inverkan än i sedligt, emedan den var den första af Gustaf III:s regeringsåtgärder, som minskade den tillgifvenhet, varmed han af de talrikare samhällsklasserna förut varit omfattad, samt blef för hans fiender ett verksamt medel att stämma sinnena emot honom. I allmänhet hade Gustaf III:s finanser och hans försök att förbättra dem ett icke ringa inflytande äfven på de politiska förhållandena, med hvilka de stodo i en vexelverkan, som icke var fördelaktig för någondera. Hans krigslystnad och sträfvanden att genom eröfringar göra sig berömd förmådde honom att på rustningar, som utan dessa sträfvanden kunnat undvikas, använda stora summor, hvilka väsentligt bidrogo att, jemte hans misshushållning i öfrigt, försämra hans finanser, och, för att förbättra dessa medelst subsidier från främmande makter, visade han sig, synnerligast mot slutet af sin regering, färdig att kasta sig in i det ena äfventyrliga politiska företaget efter det andra. Äfven på hans inrikes politik hade hans finanser en betydande inverkan, ty hans sträfvanden efter ökad myndighet föranleddes till stor del af de ökade utvägar han derigenom erhöll att bereda sig ökade inkomster. Hade Gustaf III bättre förstått att rätta sina utgifter efter tillgångarna och bättre ihågkommit, att han var konung öfver ett fattigt folk, så hade han otvifvelaktigt stått i ett vida renare ljus inför efterverlden.

Om den del af Gustaf III:s statshushållning, som omfattade handeln och näringarna, måste deremot omdömet utfalla långt fördelaktigare.

Sveriges <i>handel</i> erhöll under Gustaf III:s regering betydande tillväxt och omfattning, hvartill förtjänstfulla åtgärder från regeringens sida väsentligt bidrogo. Genom en kungörelse af den 21 Juli 1774 blef spanmålshandeln frigifven, till stor fördel för både handeln och jordbruket. Den 15 Augusti 1775 utfärdades en kungörelse angående Marstrands förklarande för frihamn, der både svenska medborgare och utländingar fingo, med lika rätt och frihet samt utan afseende å några förbud och inskränkningar, idka hvilken loflig näring och handel som helst. Genom den neutralitet, svenska regeringen iakttog under kriget mellan England, å ena, samt dess kolonier i Nordamerika och Frankrike, å andra sidan, och det skydd, som derunder gafs den svenska
handeln, erhöll denna en högst betydande tillväxt. I synnerhet var detta förhållandet med den rörelse, som drefs af ostindiska kompaniet, hvars oktroj förnyades på 20 är. Värdet af laddningen på hvarje af dess skepp steg till flera millioner och vinsten var så stor, att under åren 1780—1784 utdelades ända till 298 procent af det insatta aktiekapitalet. Göteborg, hufvudsätet för denna rörelse, tilltog ock under denna tid betydligt i välmåga och folkmängd. Sedan ön S:t Barthelemy blifvit genom den i det föregående omnämnda traktaten med Frankrike den 19 Juli 1784 förvärfvad åt Sverige och i September 1785 förklarad för en frihamn, utfärdades den 31 Oktober 1786 privilegier för ett svenskt vestindiskt kompani.

För <i>sjöfartens</i> lättande anlades kanaler mellan Östersjön och Mälaren förbi Södertelje, samt mellan sjön Barken i Dalarne och Mälaren vid Strömsholm, äfvensom Trollhätte kanal erhöll nya slussar och Hjelmare kanal iståndsattes. En ny seglationsordning utfärdades den 15 Juli 1774, och till uppmuntran för sjöfolket förklarades, genom en kungörelse af den 7 November 1777, att de personela utskylder, som sedan år 1765 varit svenska kofferdi-sjömän ålagda, skulle upphöra. Under 1786 års riksdag betygade ock borgareståndet genom en särskild deputation sin tacksamhet för det konungen »bragt Sveriges handel och sjöfart till en oförmodad höjd».

<i>Jordbruket</i> befordrades genom allmännare införande af storskiftesdelningar, genom spanmålshandelns frigifvande, genom den i säkerhetsakten ofrälse personer medgifna frihet att förvärfva frälsehemman, genom den betryggade besittning af kronohemman och eganderätt till sådana, försålda till skatte, som meddelades genom förordningen den 21 Februari 1789, samt genom de fri- och rättigheter, som i författningen af den 4 April samma år tillförsäkrades svenska och finska allmogen. Till förebyggande af de svåraste följderna utaf inträffade missväxter grundlades 1786 allmänna magasinsinrättningen, och den 10 Mars 1790 utfärdades en författning rörande en omsorgsfullare vård af och tillsyn öfver skogarna i riket.

För <i>bergverken</i> vidtogos äfven flera nyttiga åtgärder. Kopparen, som dittills utfördes rå och oförädlad, skulle nu förädlas inom landet. Sala silfvergrufva gaf, genom en förbättrad smältnings-process, större afkastning, än den gifvit på 50 år, och för befordrande af den förädlade jern- och ståltillverkningen i Eskilstuna införskrefvos flere utländske arbetare. Redan 1778 hade ock utskeppningen af jern och koppar betydligt tilltagit.

<i>Fiskerierna</i> gåfvo under Gustaf III:s regering betydande afkastning och sysselsatte många. Sillfisket var så rikligt, att knappt någon klippa fans i Bohusläns skärgård, der ett fartyg kunde lägga till, som ej hade ett eller flera sillsalterier och trankokerier. Den 21 Juli 1774 utfärdades ett kungligt reglemente för Nordsjö-fiskerierna samt salterierna i Göteborg och Bohus län, och den 1 Juni samma år meddelades privilegium för ett kompani att idka hvalfiskfångst vid kusterna af Grönland.

I allmänhet visade Gustaf III en berömvärd omsorg om rikets handel och näringar, och om man med skäl kan förebrå honom att alltför litet rätta sina utgifter efter tillgångarne samt att i detta hänseende vara en misshushållare, bör man å andra sidan göra honom den rättvisan, att han sökte efter bästa förmåga öka rikets tillgångar genom den förkofran han beredde dess handel och näringar. De fördelar, som tillerkändes borgerskapet och i synnerhet den jordbrukande allmogen i samband med säkerhetsakten, kunna ock sägas i icke ringa mån uppväga de olägenheter den medförde, om de också ej kunna ursäkta sättet, på hvilket den genomdrefs.
</chapter>

<chapter name="Krigsväsendet.">
<h3>Krigsväsendet.</h3>
Åt försvarsverket egnade Gustaf III ganska nitiska omsorger. Hvad <i>landthären</i> beträffar kunde han i sin berättelse till ständerna vid början af 1778 års riksdag gifva tillkänna, att armén blifvit rekryterad, så att föga återstod i det antal, hvaraf svenska krigsmakten borde bestå. Reglementen hade blifvit utfärdade för härens bättre öfning och krigstukt; regementena försedda med sina behof af beväringsbeklädnad, tross och utredning; fältartilleriet, kanongjuterierna, krutbruken och gevärsfaktorierna förbättrade samt flera anstalter vidtagna till hästafvelns upphjelpande. Genom träffade öfverenskommelser med rust- och rotehållarne hade kavalleriet samt de flesta infanteriregementen blifvit satta på rörlig fot och i det tjenstbara stånd, att de, vid ankommande order, kunde aftåga till anvisad ort.

I berättelsen vid 1786 års riksdag hette det, att försvarsverket till lands blifvit förbättradt och att början måst ske i sjelfva grunden. Kongl. maj:t hade öfversett och förbättrat krigskollegiets instruktion, »hvarigenom orsakerna till oredor och vidlyftigheter blifvit undanröjda, en väg utstakad, ett mål föresatt, huru denna hälft af rikets försvar skall föras, och tiden är nu föresedd med visshet, då fullbordan infaller. Kongl. maj:t har förenat kännedom af både sjö- och landtförsvaret sins emellan, så att den tid aldrig mera må återkomma, då dessa till ett ändamål ämnade verk hindra eller skada hvarandras nyttiga gång». Å fästningsverken på Sveaborg samt vid Tavastehus, Carlskrona, Christianstad, Landskrona, Varberg, Ny-Elfsborg och Marstrand hade arbetena de senare åren fortgått med fördubblad omsorg, och inom desamma hade arsenaler och kruthus blifvit dels nybyggda, dels iståndsatta. Arméns tross och utredning hade blifvit fullt iståndsatta, pontoner, fältbagerier och laboratorier anskaffade, ansenliga förråd af tält, beklädnadsämnen, remtyg, gevär och ammunition anskaffade, samt all omsorg egnad åt arméns öfning. Sedermera, den 15 September 1791, utfärdades en tågordning för kommenderingar af lands- och sjömilis.

Den 8 November 1773 utfärdades nytt reglemente för arméns pensionskassa. Pension skulle för officerare, underofficerare och öfrige
delegare i pensionskassan utfalla efter 30 verkliga tjensteårs förlopp, så vida någon ej blifvit skadad under tjenstgöring, då pension erhöllos oberoende af tjenstetiden. För officerare och underofficerare vid lifdrabantkåren, lifgardet och fortifikationen var pensionsbeloppet högre än för motsvarande grader vid de öfriga kårerna. Den 16 Juli 1783 faststäldes ett nytt reglemente för pensioner och gratialer ur amiralitetskrigsmanskassan till flottans befäl och manskap.

I det äldre reglementet för denna pensionskassa af den 10 Jan. 1757 hade officerarne fått sig medgifven rättighet till <i>ackord,</i> d. v. s. att af efterträdaren betinga sig en viss summa för att genom öfvergången på pensionsstat lemna honom rum, hvilket haft till följd, att nästan alla militära tjenster tillträddes medelst ackord eller, med andra ord, köptes — ett förhållande, som naturligtvis var i hög grad nedslående för de obemedlade, om de ock egde aldrig så öfverlägsen militärisk duglighet; Gustaf III blef derföre snart betänkt på att undanrödja detta oskick. Genom ett kongl. bref af den 21 Juni 1773 afskaffades alla ackord för förtroendetjenster, och den 21 Mars 1774 skedde det för öfriga militära befattningar. Ingen, som ej tjenat 25 år, räknade från det tjugonde årets ålder, var berättigad att vid afskedstagandet få ackord, hvilket från direktionen öfver arméns pensionskassa skulle till honom utbetalas med samma belopp, som han, enligt förut gällande reglementen, för sin innehafvande befattning verkligen i ackord betalt. Vid befordran eller flyttning till annan befattning fick derefter intet ackord ega rum. Konungen hade, innan denna författning utfärdades, hört officerarne vid alla regementen, hvilka biträdt förslaget, och den nya författningen väckte synnerlig belåtenhet hos alla, samt hoppades, att derefter förtjenst, kunskaper och erfarenhet skulle blifva de enda befordringsgrunderna, oberoende af penningetillgångarna.

Sådant blef dock ej förhållandet. De, som stodo väl hos konungen eller hans gunstlingar samt hade dåliga affärer, hvilket ofta var händelsen, förstodo att åt sig utverka rättigheten att »undantagsvis» få försälja sina innehafvande befattningar, och dessa undantag blefvo slutligen så många, att nästan alla lediga platser inom armén bortackorderades samt ackorden uppgingo till mer än dubbelt så högt belopp, som innan den författning utkom, genom hvilken de afskaffades. Så såldes öfverstelöjtnants-platsen vid Östgöta regemente för 25,000 rdr, i stället att den var taxerad till 8,000 rdr enligt den upphäfda förordningen. Priset på ett regemente hade 1734 stigit till 17,000 rdr och på ett kompani till 8,000. Tjensteköpen fortgingo för öfrigt icke blott inom armén, utan lika öppet och allmänt såldes äfven pastorat, såsom förut är nämndt, borgmästare- och domarebefattningar, äfven professorstjenster, och för en plats som förste kammarpage hos konungen betaltes 7,000 rdr. Huru det tillgick, när man ville på denna väg gynna någon omtyckt person, synes, bland annat deraf, att då Toll i Juni 1780 blef utnämnd till chef för södra skånska
kavalleriregementet, som blifvit ledigt derigenom att hertig Carl fått lifregementet, mot ackord af 17,000 rdr till dess chef generallöjtnanten grefve Fredrik Horn, ålades Toll till hertigen betala 10,000 rdr, men fick ersättning derför genom den på regementet löpande andel i de 150 öfvertaliga fänriks- och kornettplatser, hvilka konungen medgifvit att tillsättas mot ackord af 4,000 daler kopparmynt för hvardera.

Huru konungen sökte befordra tjenstbarheten inom armén genom införande af passevolans vid de särskilda regementena och huru detta blef ett tvisteämne vid 1786 års riksdag, är förut berättadt.

I allmänhet egnade Gustaf III mycken omsorg åt befordrandet af arméns tjenstbarhet samt biträddes dervid verksamt både af friherre <i>Carl Sparre,</i> som från 1775 till 1783 var den egentlige krigsministern, och af <i>Toll,</i> som från sin utnämning till generaladjutant af flygeln 1776 och året derpå till ledamot i krigskollegium, der han förestod passevolans-ärendena, med öfverlägsen förmåga och outtröttligt nit arbetade på utvecklingen af arméns tjenstbarhet. Mycket gjordes ock derför, men deremot var den rådande andan hos befälet icke på långt när sådan, som den bort vara, hvilket bäst visade sig i början af ryska kriget. Orsaken låg väl icke ensamt i politiskt missnöje, utan till väsentlig del äfven i det för verkliga förtjenster föga uppmuntrande, ofta orättvisa befordringssättet. Konungen visade en alltför påtaglig förkärlek för adliga officerare framför ofrälse, hvilket framkallade en välberättigad missbelåtenhet hos de senare och hvarför han rönte föga tacksamhet hos de förre.

<i>Flottan</i> erhöll under Gustaf IlI:s regering en långt betydligare tillökning än armén och tycktes af honom betraktas såsom Sveriges egentliga hufvudvapen. De franska subsidierna användes ock hufvudsakligen för flottans förbättrande, och flera nyttiga åtgärder vidtogos i detta hänseende.

Amiralitetskollegium hade, sedan örlogsflottans förflyttning till Carlskrona under Carl XI:s regering, der haft sitt säte; men åtskilliga anmärkningar hade förekommit mot dess förvaltning. Den 22 September 1773 anbefaltes åtskilliga förändringar i örlogsflottans styrelse, hvilket skulle vidtaga från 1774 års början. Vice amiralen grefve <i>Anton Johan Wrangel,</i> som tillika var chef för flottans första fördelning, stäldes i spetsen för den militära detaljen. Ny instruktion utfärdades för varfsamiralen, som skildes vid chefskapet för en af flottans fördelningar, för att kunna odeladt egna sin tid åt varfvets styrelse. Ett nytt reglemente för redogörelsen vid varfvet och artilleriet blef då ock anbefaldt till efterlefnad. Antalet af civila embetsmän vid flottan blef minskadt och de qvarvarandes löner ökades. De i amiralitetskollegium tjenstgörande amiraler fingo titel af amiralitetsråd och fingo icke förestå fördelning eller kompani. En af de vid flottan varande vice amiraler skulle vara kommendant, en flaggman vara chef för kofferdikarlsfördelningen och en annan för marinkåren. För de öfriga fördelningarna förordnades öfverstar till chefer.

Vid ett besök i Carlskrona i September 1775 fann konungen emellertid dessa förändringar icke tillfyllestgörande, utan anbefalte genom ett kungligt bref af den 29 September detta år, att amiralitetskollegium skulle flyttas till Stockholm, »på det kollegium och amiralerne måtte till ort och ställe åtskiljas, så att kollegium med dem ej vidare komme att dela ansvaret för göromålen, utan båda sedermera blifva försatta uti närmare tillstånd att vårda det hvardera tillkommande åliggande». Förflyttningen anbefaltes att ske vid 1776 års utgång.

År 1770 hade blifvit faststäldt, att <i>örlogsflottan</i> i Carlskrona skulle utgöras af 21 linieskepp, hvaribland 5 om 70 kanoner och 16 om 60 kanoner; 2 fregatter om 36 och 2 om 30, samt 4 om 24 kanoner; 2 briggar om 12 och 1 om 10 kanoner; 2 bombkitsar, 2 brännare och 2 sjukskepp, eller tillsammans 38 större och mindre fartyg, utom jakter. Ännu 1776 hade dock flottan icke hunnit till denna styrka; men nu befaltes, att hvarje år ett skepp skulle sättas på stapeln och ett aflöpa.

I Stockholm låg <i>galerflottan,</i> bestående af helgalerer, halfgalerer, hästgalerer, pråmar, kanonslupar och galerespingar, under befäl af riksrådet, vice amiralen friherre <i>Christofer Falkengréen,</i> som vid amiralitetskollegiets förflyttning till Stockholm 1776 der blef president, samt af örlogsflottans officerare för öfrigt. Några galerer förlades äfven i Göteborg och bildade der, jemte ett linieskepp och 2 fregatter, som ditsändes från Landskrona, en särskild eskader.

Dessutom låg vid Sveaborg <i>arméns flotta,</i> bestående af skärgårdsfartyg med de finska namnen hemmema, turuma, udema och poyema, under särskildt befäl, med benämningar lånade från armén. Detta befäl skulle också vara förtroget med kriget till lands, ty arméns flotta ansågs, såsom redan dess namn angaf, utgöra en del af armén. Vid Gustaf III:s anträde till regeringen hade ännu denna flottas skapare <i>Augustin Ehrensvärd</i> högsta befälet deröfver.

Den 10 Februari 1777 utfärdades en kunglig befallning om galerflottans förening med arméns flotta under gemensam benämning af arméns flotta. Den förra skulle derefter kallas arméns flottas svenska eskader och den senare dess finska. Sedan 1775 hade <i>Henrik af Trolle</i> såsom generalmajor fått öfverbefälet öfver arméns flotta.

Nya anmärkningar hade emellertid förekommit mot flottans öfverstyrelse, och den 6 Juni 1780 utfärdades till amiralitetskollegium ett kungligt bref, hvari det hette att, »då vi måst erfara, huru, oaktadt stora penningesummor tid efter annan med vår och rikets dryga känning blifvit använda å vår örlogsflottas iståndsättande, densamma likväl icke hunnit bringas till den fullkomlighet, som vi, i jemförelse med derå använda omkostnader, haft skäl att vänta», så hade kongl. maj:t nu funnit skäligt att »sätta hela verket under en generalamirals vård och styrelse». Till generalamiral utnämndes <i>Henrik af Trolle,</i> och den instruktion, som för honom utfärdades, innehöll, att han ensam skulle vara kongl. maj:t ansvarig för örlogsflottans bestånd och förkofran, så
i anseende till materielen som personalen och hushållningen både i fred och under krig, hvarigenom amiralitetskollegiets myndighet ganska väsentligt inskränktes.

Trolle visade sig ock vara en ganska driftig flottans styresman och, biträdd af <i>Fredrik Henrik af Chapman</i> såsom skeppsbyggmästare och varfsamiral, satte han under de följande åren flottan i betydligt bättre skick än förut. Den erhöll ock nu bättre öfning genom de örlogseskadrar, som hvarje år utsändes för den beväpnade neutralitetens upprätthållande.

Vid början af året 1788 funnos vid örlogsflottans hufvudstation i Carlskrona 26 linieskepp förande från 64 till 70 kanoner, och 10 bland dessa förde 36-pundiga kanoner å de undra samt 24-pundiga å de öfra batterierna, i stället att de äldre skeppen hade 24-pundiga å de undra och 18- eller 12-pundiga på öfra batterierna. Dessutom funnos vid denna station 8 fregatter om 40 kanoner, och 2 om 32, samt 2 kutterbriggar om 16 och 2 kuttrar om 12 kanoner, utom 12 avisfartyg och flera obevärade. I Göteborg lågo 3 fregatter om 40 kanoner, jemte några smärre fartyg. Arméns flottas svenska eskader i Stockholm räknade 28 galerer, 3 kungsfartyg, 30 kanonslupar och 28 galerespingar. Dess finska eskader vid Sveaborg utgjordes af 2 fregatter, 3 hemmema, 8 turuma, 3 udema, 1 poyema, 2 pråmar, 40 kanonslupar, 8 mörsarebarkasser, 15 kanonbarkasser, utom chefs- och sjukfartyg.

Öfverbefälet öfver flottan innehades sedan Trolles död i Mars 1784 af öfveramiralen grefve <i>Carl August Ehrensvärd;</i> befälet i Carlskrona af amiralen grefve <i>Anton Johan Wrangel,</i> vice amiralen <i>Carl Tersmeden</i> och varfs-amiralen <i>Fredrik Henrik af Chapman;</i> i Göteborg af vice amiralen friherre <i>Jakob Cederström;</i> i Stockholm af öfverste <i>Ulrik Gottlieb Ehrenbill;</i> vid Sveaborg af öfversten <i>Michael Anckarsvärd.</i>

Skärgårdsflottans betydliga tillökning under kriget och båda flottornas förluster derunder äro i det föregående omtalade, likasom äfven att skärgårdsflottans seger vid Svensksund i Juli 1790 väsentligt bidrog till fredens afslutande. Båda flottorna utmärkte sig genom mod i striderna och skicklighet i manövrerna, men örlogsflottan uträttade dock icke på långt när hvad man af densamma väntat och äfven haft skäl att vänta, hvartill väl hufvudsakliga orsaken låg deri, att hvarken hertig Carl eller hans närmaste biträde, konteramiralen Otto Henrik Nordenskiöld, en ganska skicklig sjöofficer i öfrigt, röjde någon öfverlägsen förmåga i ledningen af det hela, hvarå äfven konungens befallningar icke sällan menligt inverkade.
</chapter>

<chapter name="Kyrkan och undervisningsväsendet.">
<h3>Kyrkan och undervisningsväsendet.</h3>
Efter medlet af 18:de århundradet, som gerna ville gälla såsom företrädesvis upplysningens tidehvarf, inträdde inom den europeiska kristenheten i allmänhet en förändrad riktning, som röjde sig
hufvudsakligen i underkännandet af all annan religiös grund än förnuftet. Den nya läran eller s. k. <i>neologien</i> ville dock äfven anses såsom kristendom och gjorde sig icke liten möda att filosofiskt bevisa kristendomens förnuftsenlighet. Dess läror blefvo emellertid under dessa bemödanden betydligt reducerade, och hvad man, efter att hafva förklarat såsom vantro eller fåkunnighet allt, som låg utom förnuftets fattning, ännu kallade kristendom inskränkte sig till några allmänna föreställningar om ett högsta väsende, om själens odödlighet och om dygden, såsom en sedlig fullkomlighet, hvilken menniskan af egen kraft förmådde tillegna sig. Man förnekade icke tillvaron af kristendomens höge stiftare, men man erkände icke i honom den gudomlige återlösaren, utan endast en vis och dygdig menniska, hvilken Gud förlänat menskligheten, för att gifva oss en förnuftsenlig lära samt utgöra för oss ett dygdemönster, och hvilken med sin död bekräftat så väl sin läras sanning som sin vandels helighet. Dygden blef hufvudämnet i predikningarna, och menniskokärlekens utöfning framstäldes såsom kristendomens grundtanke. Detta var dock ännu neologiens vackra sida, ty den öfvergick hos många, som genom en högre upplysning ansågo sig stå öfver hopen, till ett fritänkeri, som förkastade all religion och särskildt gjorde bibelns läror till föremål för sina anfall eller sitt gyckel; hos ännu flera till en religiös liknöjdhet, som ansåg hvarje tanke på ett så allvarsamt ämne onödig och besvärlig. I Sverige började neologien, så väl som fritänkeriet och den religiösa liknöjdheten, vinna större insteg efter Lovisa Ulrikas hitkomst, och den ton, hon införde vid sitt hof, spridde sig så långt dess inflytande räckte. Gustaf III, uppfostrad i samma anda, uppmuntrade visserligen icke hvarken fritänkeriet eller indifferentismen, men han var dock för mycket barn af sin tid att icke tillhöra neologerne, hvilkas läror började mer och mer sprida sig äfven inom presterskapet, hvartill de många unga ädlingar, som af Gustaf III infördes på den presterliga banan, icke så litet bidrogo. Man sträfvade företrädesvis efter vältalighet i predikningarna, och Lehnberg, som näst konungen erkändes såsom Sveriges störste vältalare, var ock Sveriges mest berömde predikant. Hvarken han eller de öfrige omtyckte predikanterne framstälde emellertid några från kristendomen afvikande läror, men de höllo sig nära nog uteslutande vid dess moral och undveko så mycket som möjligt att framhålla de af dess dogmer, som icke godkändes af den nya upplysningen.

Inom de bildade klasserna spridde sig neologien och indifferentismen alltmera, hvaremot fritänkeriet
tyckes vunnit färre anhängare, och till massan af folket synes den nya riktningen föga hafva sträckt
sig. Tvärtom framträdde nu, såsom en protest mot neologien och indifferentismen, det s. k. <i>läseriet.</i>

Mot slutet af 1760-talet uppkom i Herjedalen ett slags religiös förening, hvilken omkring år 1770 utbredde sig till Helsinglands norra socknar och hvars medlemmar kallades <i>läsare,</i> emedan de ansågo för sitt största nöje, för hvilket de försakade alla andra, att flitigt läsa
bibeln, Luthers skrifter och några strängt renläriga arbeten från den föregående tiden. Bland dem röjde sig emellertid icke litet svärmeri. Vid deras konventiklar hände det icke sällan, att i synnerhet qvinnorna föllo i en extas, som slutade med konvulsioner och högljudda förmaningsrop, hvilket allt ansågs för omedelbara verkningar af den Heliga Anda. Vid deras nattsällskap för att fira »lambsens bröllop» föreföllo äfven föga uppbyggliga uppträden; men i allmänhet röjde de dock ett ganska varmt religiöst intresse, hvilket eljest visst icke hörde till tidens anda.

I senare hälften af 18:de seklet uppträdde äfven de s. k. <i>Skevikarne,</i> hvilken benämning de erhöllo efter gården Skevik på Vermdön, som blifvit dem förärad af en förmögen anhängare utaf deras lära och der den föga talrika sekten hade sitt tillhåll. De ansågo statskyrkan såsom ett Babel, hvilket de måste fly, förklarade offentlig gudstjenst, sakrament och prestembete öfverflödiga, inneslöto sig inom en gemensam boning, som liknade ett kloster, samt hade en föreståndare, som ledde deras angelägenheter, och vissa ordensregler, dem alla sektens medlemmar måste noggrant iakttaga. Dessa medlemmars antal aftog emellertid mer och mer, och genom testamente af samfundets sista anhängare tillföll Skevik Vermdö församlings fattigkassa.

En annan sekt, <i>Åkianerne,</i> så kallade efter sektens stiftare, bonden Åke Svensson, uppkom i Småland 1784. De voro ett slags socialistiske svärmare, som mellan sig införde egendoms-gemenskap samt ogillade äktenskapet, offentlig gudstjenst, sakrament och läroembete. Då de uppträdde såsom störare af allmän ordning, vidtogos mot dem laga åtgärder, hvarefter sekten skingrades.

Under frihetstiden hade, genom en författning af den 27 Augusti 1741, reformerta trosbekännare fått rättighet att uppföra egna kyrkor i sjöstäderna, med undantag af Carlskrona. Längre ville man då icke sträcka religionsfriheten; men vid 1778 års riksdag gjorde ständerna hos konungen framställning om fri religionsöfning för alla utländingar, som i riket ville inflytta, såsom »öfverensstämmande med den nästan uti alla välbestälda stater införda och menskligheten hedrande samvetsfriheten», hvilket föranledde utfärdandet af den kungliga kungörelsen af den 24 Januari 1781, hvarigenom, under vissa vilkor, fri religionsöfning medgafs alla främmande kristna trosförvandter, utan att dock de stränga straffen för infödde svenska undersåtares affall från statsreligionen borttogos. Påfven Pius VI aflät till konungen ett tacksägelsebref för den åt katolikerne i Sverige beviljade religionsfriheten och 1783 öppnades katolsk gudstjenst i Stockholm. Äfven judarne fingo, genom ett reglemente af den 27 Maj 1782, fri religionsöfning så till vida, som dem tilläts att bosätta sig i Stockholm, Göteborg och Norrköping samt der inrätta synagogor.

Vid Gustaf III:s anträde till regeringen funnos ännu, såsom en qvarlefva från den katolska tiden, en stor mängd helgdagar; men genom en förordning af den 4 November 1772 föreskrefs, att Kyndelsmesso-, Michaelis- och Allhelgona-dagarne väl skulle bibehållas, men,
om de inföllo på en söckendag, i stället firas på nästföljande söndag. Maria besökelsedag, Skärtorsdagen, Apostladagarne och Gångdagarne åter skulle såsom helg- och predikodagar helt och hållet indragas.

Den 18 Maj 1773 tillsattes en kommission af 21 ledamöter för utarbetande af en förbättrad bibel-öfversättning samt försågs tillika med instruktion, angående grunderna för detta öfversättnings-arbete. Den nu 80-årige erkebiskop Magnus Beronius förordnades till ordförande i kommissionen samt, efter hans död 1775, hans efterträdare i erkebiskops-embetet Carl Fredrik Mennander. Sammanträdena höllos först i Stockholm, men sedermera från 1775 i Upsala, och frukten af kommissionens arbete blef en proföfversättning af hela bibeln, som utkom styckevis under åren 1774—1792. Språket i densamma fans likväl alltför mycket moderniseradt, äfvensom åtskilliga andra anmärkningar förekommo mot sjelfva öfversättningen, så att, då kommissionen år 1793 slutat sitt arbete, detta icke vann antagande.

Bättre framgång hade icke heller det förslag till ny psalmbok, hvilket, sedan presteståndet vid 1778 års riksdag framställ en önskan om psalmbokens förbättrande, domkapitlet i Upsala följande år fått befallning att utarbeta. Det blef ej fulländadt förr än 1793, då den nya profpsalmboken, vanligen kallad »Upsala profpsalmbok», utkom, men fans, likasom bibelöfversättningen, alltför mycket moderniserad och blef icke heller antagen.

Vid 1789 års riksdag väckte konungen fråga om granskning och omarbetning af ritualerna i kyrkohandboken, till mera öfverensstämmelse med tidehvarfvets smak och språkets vunna odling, hvilken reforms behöflighet presteståndet erkände, men rådde dock att dervid gå varsamt tillväga. Biskoparne och konsistorierna inkommo emellertid med betänkanden och förslag till ändringar i handboken, och följden blef ett förslag till ny kyrkohandbok, som utgafs i Upsala 1793, men icke heller blef antaget.

Bland det högre presterskapet voro under Gustaf III:s regering följande de mest framstående: erkebiskoparne <i>Carl Fredrik Mennander</i> (Augusti 1775—Maj 1786), presteståndets talman vid 1778 års riksdag, berömd såsom teolog, historie- och naturforskare, genom hvars försorg en förbättrad upplaga af finska bibeln utkom och Åbo akademis museum grundades (Mennander hade före sin utnämning till erkebiskop varit biskop i Åbo), samt <i>Uno von Troil,</i> son af erkebiskopen Samuel Troilius och sjelf erkebiskop från Augusti 1786 till Juli 1803, presteståndets talman vid riksdagarne 1786, 1789, 1792 och 1800, en reslig man af vackert yttre, lärd och författare af »Skrifter och afhandlingar till upplysning i svenska kyrko- och reformations-historien», 5 delar, som utkommo 1790 och berömmas för noggrannhet i uppgifterna, samt till »Bref rörande en resa till Island», som erhållit flera upplagor; biskopen i Skara <i>Thure Weidman</i> (1789—1828), en myndig, högt aktad biskop, som styrde sitt stift ganska sjelfrådigt och ej tyckte om motsägelser, men som ock uträttade mycket, synnerligast för allmänna
undervisningens befordrande, för öfrigt känd såsom god hushållare både med statens och egna medel; biskopen i Vesterås <i>Lars Benzelstjerna</i> (1759—1800), sonson af erkebiskop Erik Benzelius den äldre, och son af landshöfdingen Lars Bentzelstjerna samt Hedvig Svedenborg, en syster till Emmanuel, en from, stilla och försigtig man, med stora kunskaper i teologi, österländska och grekiska språken; biskopen i Vexiö <i>Olof Wallquist</i> (September 1787—April 1800), en af Sveriges verksammaste biskopar, likasom han var en af Gustaf III:s mest framstående embetsmän, bland hvilka vi skola återfinna honom och då närmare anföra hans förtjenster både om kyrkan och staten; biskopen i Åbo <i>Jakob Gadolin</i> (Juni 1788—September 1802), berömd astronom och matematiker, skarpsinnig, klok och försigtig, som teolog fördragsam, som stiftstyresman foglig, för öfrigt ganska verksam vid riksdagarne, i hvilka alla han deltog ända från den år 1756 till den i Norrköping 1800; biskopen i Lund <i>Olof Celsius</i> (1777—1794), hvilken vi i det föregående omnämnt bland svenska historieskrifvare och som gjorde sig icke mindre berömd såsom biskop, verksam, nitälskande för de klassiska studierna, så väl som för den lärda bildningen i allmänhet, men icke lätt inom sitt stift tålande någon annan myndighet än sin egen; biskopen i Göteborg <i>Johan Wingård</i> (Juni 1780—Januari 1818), jemte Wallqvist och Celsius en af de mest framstående biskoparne under Gustaf III:s regering, samt särskildt berömd såsom en af sin tids ypperste andelige talare. Född i Bräckegård inom Bohus län i April 1738 och son af rusthållaren Didrik Wingård, röjde han redan i barnaåren en afgjord presterlig kallelse, och ännu visas vid hafskusten i närheten af hans födelsebygd en jordfast sten, från hvilken han som barn brukade hålla sina predikningar, till allas undran, som hörde dem. Föräldrarne läto honom ock följa sin böjelse samt höllo honom först i Uddevalla skola och sedan i Göteborgs gymnasium, der han blef känd af dåvarande biskopen i Göteborg Georg Wallin, som derefter blef hans välgörare. Medelst understöd från honom kunde han begifva sig till Upsala akademi, der han tog filosofiska graden 1764, hvarefter han prestvigdes 1766 och blef huspredikant hos riksrådet Höpken, genom hvars förord han följande året blef extra hofpredikant hos kronprinsen Gustaf. Efter Adolf Fredriks död var Wingård den förste, som predikade för enkedrottningen, hvars bevågenhet han härigenom förvärfvade, så att han 1773 utnämndes till hennes öfverhofpredikant och biktfader, blef kyrkoherde i Jakobs och Johannis församlingar inom hufvudstaden 1775, fick vid biskopsvalet i Göteborgs stift nära enhällig kallelse och utnämndes till biskop derstädes den 1 Juni 1780, hvarefter det ena prebendet efter det andra tillerkändes honom, så att han slutligen såsom biskop var tillika kyrkoherde i fyra stora pastorat, innefattande icke mindre än elfva kyrkosocknar<footnote>Han påstods emellertid sträfva efter ett ytterligare prebendepastorat, hvilket dock ej lyckades, men gaf anledning till en karrikatyr, föreställande biskopen med händerna omfattande två tornspiror och fötterna hvilande på två andra samt gapande öfver en femte.</footnote>. Hans presterliga
befordringar hade sålunda följt ovanligt raskt på hvarandra, och derföre hade han att tacka dels sitt vinnande personliga väsende, som gjorde honom i hög grad omtyckt ej blott af konungen, hvilken alltid visade sig som hans gynnare, utan äfven af alla samhällsklasser med hvilka han kom i beröring, dels äfven sina sällsynta predikogåfvor i den nya riktning, som nu företrädesvis vann bifall. Det var ock för sin stora förmåga som andlig talare, Wingård af Gustaf III inkallades bland de första ledamöterna af svenska akademien i April 1786, då konungen yttrade, att Wingård »på ett sällsamt sätt med all vältalighetens behaglighet tolkat de himmelska sanningar, samt tjent språket och smaken, då han med ovanliga gåfvor uppfylt det vigtiga kall han bekläder» — hvilket yttrande väl kan betraktas såsom angifvande arten af Wingårds predikningar.

Biskopen i Kalmar <i>Martin Georg Wallenstråle,</i> en son till biskopen i Göteborg Georg Wallin, var äfven en af de mera framstående biskoparne under Gustaf III:s regering, nitiskt handhafvande ordningen, så väl inom stiftet i allmänhet som särskildt vid dess läroverk ända till sin död i Juni 1807. När Kalmar stift blef ledigt i Juni 1789, skref Schröderheim, som då icke längre hade föredragningen af de presterliga befordrings-ärendena, till konungen: »Eders maj:t har behagat befalla mitt yttrande angående konsistorium i Kalmar, huruvida biskopsförslaget kunnat uppsättas utan nådiga order. Enligt kyrkolagen och flera författningar har konsistorium dertill rättighet två månader efter dödsfallet, och det har blifvit iakttaget. Under min förvaltningstid nyttjade jag, vid alla sådana händelser, första tillfälle att begära ers maj:ts order om valen. Biskop Wallqvists frånvaro har nu hindrat honom att göra detsamma. Emellertid är förslaget godt. Dahlerus är en redlig och from man, ganska välsinnad undersåte. Wallenstråle har den nåden att vara känd. Han är glad, vällustig, alltid behöfvande, äregirig, med ett ord en skicklig biskop i mitt sinne. Han är visserligen äfven välsinnad i sin politik och kanske mest ortodox der. Sedan jag är alldeles sekulariserad, borde jag ej yttra mig derom; men jag har alltid fruktat hierarkien och jag anser den mest farlig i en monarki under en konungs tid, som sjelf stiftat regeringssättet, der adeln är fattig och till en stor del okunnig; der borgerskapet i de flesta städer är utan industri och der allmogen, god och redlig, tror på presten som på Gud. Jag har derföre, men icke för min skull, fruktat de framsteg, presternes tilltagsenhet fått göra och att de fått bemäktiga styret af sina angelägenheter. Jag är likväl trankilare nu än förr, ty biskopen i Vexiö (Wallqvist) har vyer, som gå utom ståndets krets, är för slug att blifva ifrare, för vällustig att blifva Tartuffe och för litet prest att icke lemna ståndet åt vår Herre, om ståndets förmåner hindra hans enskilda.» Denna skrifvelse från en af
konungens vid presterliga befordringar mest anlitade förtroendemän lemnar icke så liten ledning för bedömandet, huru då tillgick med dessa befordringar, hvilka egenskaper man företrädesvis fordrade hos en biskop och hvilket skrifsätt man ansåg sig kunna begagna till konungen, äfven vid afgifvandet af infordrade embets-yttranden. Gustaf III:s embetsmän tyckas icke mindre än han sjelf hafva omfattat den Voltaireska regeln, att »alla skrifarter äro goda, utom den tråkiga».

Superintendenterne i Carlstad, Hernösand och Visby blefvo 1772 förklarade för biskopar, hvarföre ock d. v. superintendenten <i>Göran Clas Schröder</i> nu blef den förste biskopen i Carlstad, men afled redan i Januari 1773 och fick till efterträdare <i>Daniel Herveghr,</i> hvilken varit ledamot af presteståndet under riksdagarne 1769 och 1771 samt blef det sedermera under de båda nästföljande och under 1786 års riksdag, jemte Olof Celsius, ansågs tillhöra oppositionen. Han var för öfrigt känd såsom god både mekaniker och predikant, utmärkte sig i bibelkommissionen, af hvilken han var ledamot, såsom kunnig filolog, hade äfven goda musikaliska kunskaper och var mycket bevandrad i vitterheten. Han dog i September 1787 och efterträddes af <i>Herman Schröderheim,</i> en yngre broder till statssekreteraren, genom hvars inflytande han erhöll inkomsterna af icke mindre än nio särskilda församlingar, öfver hvilka han hade »herdavården», jemte styrelsen af sitt stift, och borde derföre vara väl både sysselsatt och — försörjd. Han afled i November 1802.

I Hernösand blef <i>Olof Kjörning</i> den förste biskopen 1772 och efterträddes 1778 af <i>Erik Hesselgren,</i> som förestod detta stift till sin död i December 1803.

I Visby var <i>Gabriel Timotheus Lütkeman</i> den förste biskopen sedan 1772, fick 1788 Gustaf III:s förordnande att förestå landshöfdinge-embetet på Gotland under inträffad ledighet, hvilket troligen utgör enda exemplet på en sådan förening af verldslig och andelig myndighet inom Sverige allt sedan medeltiden, samt afled i Mars 1795.

*

Den nära beröringen mellan kyrkan och läroverken fortfor äfven under Gustaf III:s regering. I den nya författningen om hvad som borde iakttagas vid prestsysslors besättande, af den 21 Augusti 1786, fästes stor vigt vid lärda meriter. Akademieadjunkter, 8 de äldste docenterne vid Upsala samt 4 de äldste vid hvardera af Åbo och Lunds akademier, äfvensom de vid gymnasier och skolor tjenstgörande lärare, tillerkändes rätt att vid presterliga befordringar räkna dubbla tjensteår, och i allmänhet betraktades presterlig befordran såsom ett slags pensionering af lärare vid akademierna och elementarläroverken.

Gustaf III visade redan såsom kronprins ett lifligt intresse för kanslersbefattningen vid Upsala akademi, hvilken ständerna tillåtit honom öfvertaga. Då ständernas stora deputation i sitt »betänkande om orsakerna till våra goda lagars elaka verkställighet», af den 15 Augusti
1766, bland annat klagat öfver ämbetsverkens »ovitterhet och vankunskap», skyndade kronprinsen genast till Upsala, för att inhemta dervarande lärofäders tankar om det akademiska lärosättets förbättrande, deltog med synnerlig uppmärksamhet i öfverläggningarna derom och afgaf till protokollet sitt särskilda yttrande, i hvilket han ganska allvarsamt klandrade de rådande missbruken, särdeles adelns försummelse att vinnlägga sig om bildning, samt uppgaf tillika ett förslag till undervisningens förbättrande, hvilket af konsistorium upptogs såsom dess gemensamma mening.

Detta förslag kom dock ej till verkställighet, och kanslerns af konsistorium biträdda anmärkningar tyckas föga hafva uträttat, att döma af följande utaf trovärdig berättare<footnote><i>Ehrensvärd,</i> Dagboksanteckningar, I: 10.</footnote> lemnade skildring af förhållandena vid Upsala akademi i Maj 1776: »I Upsala klagades öfver studiernas förfall och ett hotande barbari. Denna ohyggliga spådom tyckes dagligen vinna allt mer och mer i sanning, då man ser på den ungdomens lefnad, som nu tillskapas. Okunnighet hos dem som lära och olust hos dem, som skola läras, gifva icke stora framsteg. Omtanke att få belefvenhet, för att vinna insteg uti ett ungt hof, der all ungdom antages och accueilleras, blir det enda föremålet. Man lär sig snarare dansa än läsa sitt namn. Man börjar sedan att påtänka utvägar att köpa tjenster, den ena knappt erhållen förr än den andra efterfikas. Ingendera göres, och man får förtjenster utan att hafva tjent. Så går det med adeln. I Upsala är nu ingen enda adelsman, som lär sig vetenskaper. Man lär sig litet språk för att kunna tala vid hofvet, eller förstå teaterarbeten; man lär sig dansa för att få figurera i balett, och något rida, i ett lyckligt hopp att visa sig i skjutsridning eller, det yttersta målet för all ambition, synas i en ringränning. De af ofrälse ståndet öfverge vetenskaperna, efter de hvarken gifva bröd eller anseende. Lyckan har icke gynnat Sverige såsom många andra länder, der man uppodlar lärdomen för lärdomens skull och för egen heder; här måste man arbeta för uppehället, dagsverkskarlen är lyckligare än filosofen, ty den förre sökes och den senare nödgas söka. Teologien, hvilken själen betalar, och medicinen, hvilken kroppen betalar, äro de enda kunskaper, som nu uppbrukas. Begge gifva de sin föda, men fåfängt eftersöker man nu i Upsala ämnen till män, som förr gjort det så ryktbart och så i Europa ansedt, till Celsius, Elvius, Klingenstierna, Rosén, Linné, Rudbeck, Wallerius, Strömer och flere. Deras arbeten knappt kännas, och Klingenstiernas och Strömers utvalda samlingar ligga och förmultna i vanvårdade gömmor. Ingen mekanikus uppammas att bli vår skicklige Thunbergs efterträdare. Den tanken har vunnit insteg, att man utan studier kan i vetenskaper vinna skicklighet, och ett helt rikskollegium har utlåtit sig, att tvänne våra största mekanici, Polhem och Thunberg, börjat som olärde och slutat sina arbeten till Europas förundran. Derföre skall en vetenskap,
som icke utan studier kan vinna framgång, vanskötas, och man väntar omedelbara presenter af sådana sällsynta snillen, som knappt födas hvart hundrade år, hvilka med underbyggda studier ännu gått längre än de hunnit och törhända icke lemnat efterverlden prof och bevis genom dåraktiga maskiner och inventioner huru stora förstånd kunna misstaga sig och genom detta misstag, ofta sätta sig under de medelmåttiga. Vår modellkammare och Trollhätte slussverk gifva äfven så många bevis af denna sanning, som de lemna verlden prof af hvad store, tilltagsne och långtänkte genier kunna uträtta».

Jemför man dessa båda framställningar med hvarandra, så finner man, å ena sidan, att Gustaf III redan såsom kronprins både insett de allvarligare studiernas börjande förfall och äfven angifvit orsakerna dertill, men likväl sedermera, åtminstone under de första åren af sin regering, då likväl de flesta förbättringar i andra grenar af styrelsen vidtogos, icke gjort något för att afhjelpa de öfverklagade förhållandena vid akademien, hvilka snarare ytterligare försämrats. Å andra sidan finner man dock äfven, att man orättvist tillskrifvit Gustaf III och den under hans regering mer och mer tilltagande flärden detta förfall, som börjat redan innan han kunnat utöfva någon inverkan derå.

Äfven såsom konung visade Gustaf III åtminstone tidtals rätt mycket intresse för Upsala akademi, då han der tillbragte flera veckor i sänder, bevistade dagligen professorernes föreläsningar icke blott i politik, historia och vitterhet, utan äfven i teologi, filosofi, lagfarenhet, astronomi, matematik, fysik, kemi, botanik, m. m., lät tillställa disputationsöfningar i sin närvaro både på latin och svenska, befalte sin kanslerssekreterare Nils von Rosenstein att under kriget oafbrutet till högqvarteret inberätta lärosätets angelägenheter, om hvilka konungen med honom brefvexlade, samt sökte genom sitt vistande i Upsala upplifva förtroendet för detta universitet och uppmuntra rika och förnäma föräldrar att sända dit sina söner, i stället att låta dem uppfostras i Frankrike, såsom mer och mer blifvit vanligt. Emellertid, med undantag af den uppmuntran åt lärdomen, som gafs i den ofvannämnda författningen angående nya grunder för presterliga befordringar, samt en skrifvelse till biskop Celsius i Lund, angående de lärda språkens vård vid Lunds akademi af den 24 Juni 1786, söker man i offentliga handlingar från Gustaf III:s regering förgäfves några åtgärder till de högre eller de lägre läroverkens förkofran eller allvarligare studiers uppmuntran.
</chapter>

<chapter name="Vetenskaperna.">
<h3>Vetenskaperna.</h3>
Samma orsaker, som under Gustaf III: s regering visade sig hinderliga för allvarliga studier i allmänhet, hindrade äfven en rikare utveckling af de vetenskapliga. Man kan visserligen icke utan orättvisa beskylla Gustaf III att ej hafva visat något intresse hvarken för vetenskaperna eller deras idkare, ty, såsom nyss anmärktes, under sina
besök i Upsala bevistade han flitigt äfven de vetenskapliga föreläsningarna och hedrade vid flera tillfällen mera framstående vetenskapsmän med särskilda utmärkelser; men det intresse, han egnade vetenskaperna, visades dem icke för deras egen skull, dertill var hela hans bildning alltför ytlig, utan för det beröm deras hägn under »upplysningens tidehvarf» gaf hvarje regent, som derigenom utmärkte sig, och den heder, berömde vetenskapsmän tillskyndade det land de tillhörde.

Någon vetenskapernas förkofran finner man emellertid icke i Sverige under Gustaf III:s regering, utan snarare ett visst tillbakagående, föranledt dels af den öfvervägande riktning åt vitterheten, hvilken konungen företrädesvis uppmuntrade, dels af den alltmera öfverhandtagande flärden, hvari konungen och hans omgifning alltför mycket föregingo med sitt exempel.

Hvad de särskilda vetenskaperna beträffar, stod <i>teologien</i> icke längre främst bland dessa. Den idkades nu hufvudsakligen såsom brödstudium, för vinnande af presterlig anställning; men det var visst icke öfverlägsenhet i teologisk kunskap, som under Gustaf III:s regering beredde presterliga befordringar, ty under största delen af densamma florerade pastorathandeln eller gåfvos pastorat åt unge adelsmän, hvilka man på detta sätt sökte bereda en utkomst, som på andra vägar var för dem svårare att vinna, och befordringar till högre presterliga värdigheter bestämdes icke af öfverlägsenhet i kunskaper, utan företrädesvis af egenskapen att vara »välsinnad».»

Den teologiska litteraturen var ock under Gustaf III:s regering föga rik. I <i>dogmatik</i> utgåfvos åtskilliga arbeten af prosten <i>Anders Ekmarck</i> (född 1741, död 1822), af domprosten i Skara <i>Anders Knös</i> (f. 1721, d. 1799), lektorn i Carlskrona <i>Samuel Johansson Alnander</i> (f. 1731, d. 1772), teologie professorn, sedermera biskopen i Visby <i>Johan Möller</i> (f. 1738, d. 1805), en af den tidens flitigaste författare synnerligast i dogmatik och teologisk polemik, lektorn i Hernösand <i>Johan Hartman Eberhardt</i> (f. 1727, d. 1796), teologie adjunkten, sedermera biskopen i Visby <i>Carl Johan Eberstein</i> (f. 1758, d. 1838), m. fl. De vigtigaste arbetena i <i>exegetik</i> voro den här ofvan omnämnda bibelkommissionens öfversättningar af särskilda delar utaf bibeln. Så öfversattes Mose böcker, Josua bok, Domareboken, Samuels böcker, Jobs bok, Psalmerna och Profeterne af <i>Carl Aurivillius,</i> professor i österländska språken vid Upsala akademi (f. 1717, d. 1786); Salomos Sedespråk, Deboras segersång och Psaltaren af <i>Johan Adam Tingstadius,</i> som efter Aurivillius blef professor i österländska språken och sedermera 1803 biskop i Strengnäs (f. 1748, d. 1827), samt gamla testamentets historiska böcker af <i>Olof Domey</i> (f. 1726, extra ordinarie teologie professor i Upsala 1787, d. 1796). En »Inledning till den Heliga skrifts läsning», utgifven 1775 af det år 1771 för utgifvandet af religiösa skrifter stiftade samfundet <sp>Pro fide et Christianismo</sp> (för tron och kristendomen) och författad af dåvarande lektorn i Gefle, sedermera professorn i dogmatik vid Upsala akademi <i>Erik Jonas Almqvist</i>
(f. 1729, d. 1808), blef mycket berömd, och vigtiga bidrag till bibelns rätta förstånd lemnade de »Strödda samlingar utur naturkunnigheten, till den Heliga Skrifts upplysning», som i Upsala 1785—1794 utgåfvos af dåvarande skolmästaren på Vermdön, sedermera teologie professorn i Upsala <i>Samuel Ödmann</i> (f. 1750, d. 1829). <i>Predikosamlingar</i> utgåfvos af prosten <i>Carl Johan Brag</i> (f. 1735, d. 1781), öfverhofpredikanten <i>Gabriel Rosén</i> (f. 1720, d. 1784), och prosten <i>Lorens Christofer Retzius</i> (f. 1745, d. 1818); men den tidens mest berömde predikanter, biskopen <i>Johan Wingård,</i> och dåvarande kyrkoherden i Kungsholms församling, sedermera biskopen i Linköping <i>Magnus Lehnberg,</i> utgåfvo icke sina predikningar (den senares utkommo först efter hans död).

<i>Filosofien</i> företedde i Sverige under Gustaf III:s regering en ännu mindre rik litteratur än teologien, tvärt emot hvad man bort vänta under det »filosofiska århundradet», då filosofien stäldes främst bland vetenskaperna och således intog den plats teologien förut innehaft. Wolfs och Lockes filosofiska system började nu efter hand undanträngas af Kants. Såsom en af de sista Wolfianerne uppträdde <i>Johan Peter Sleincour</i> (f. 1714, d. 1785), sedan 1765 professor i ethik och politik vid Upsala akademi, dock mera såsom lärare än som författare. Lockianer voro <i>Per Niklas Christiernin</i> (f. 1725, d. 1799), professor i logik och metafysik vid Upsala akademi sedan 1772; <i>Johan Gottmark</i> (f. 1726, d. 1812), teologie lektor och prost; <i>Per Köhlmark</i> (f. 1750, d. 1839), lektor i Carlstad; <i>Olof Bjurbäck</i> (f. 1750, d. 1829), biskop i Carlstad 1805; <i>Nils von Rosenstein</i> (f. 1752, d. 1824), svenska akademiens ständige sekrererare sedan dess stiftelse 1786, hvars »Försök till en afhandling om upplysningen», vid nedläggandet af presidiet i vetenskapsakademien 1789, prisades af skalden <i>Carl Gustaf Leopold,</i> äfven lockian, såsom »den mest filosofiska bok på vårt språk». Som kantian uppträdde <i>Daniel Boëthius</i> (f. 1751, d. 1810), professor i praktisk filosofi vid Upsala akademi 1783. Läroböcker i filosofi utgåfvos för öfrigt af <i>Johan Benedikt Busser</i> (f. 1729, d. 1799), teologie lektor i Linköping, och <i>Johan Wilhelm Faxe,</i> (f. 1730, d. 1790), prost och kyrkoherde. Såsom framstående författare i estetik uppträdde redan under Gustaf III:s regering <i>Carl August Ehrensvärd</i> och <i>Thomas Thorild,</i> till hvilka vi återkomma i framställningen af vitterhetens och konstens utveckling under detta tidskifte.

I <i>lagkunskap</i> utkommo under Gustaf III:s regering åtskilliga afhandlingar af <i>Lars Johan Colling</i> (f. 1714, d. 1785), professor i Lund, <i>Lars Tengvall</i> (f. 1746, d. 1809), professor i Lund, <i>A. Hernberg,</i> professor i Upsala, <i>Fale Burman</i> (f. 1758, d. 1789), lektor i Hernösand, <i>Christer Berck,</i> professor i Upsala, <i>A. C. Westdal, B. Nyström,</i> m. fl., äfvensom författningssamlingar utgåfvos af <i>Erik Bredberg, M. H. Brummer</i> och <i>Jakob Albrecht Flintberg</i> (f. 1750, d. 1804), jemte åtskilliga utan uppgifven utgifvare. Några vetenskapliga juridiska arbeten af betydenhet eger man dock ej från detta tidskifte.

<i>Svenska historien</i> hade fortfarande sina mest framstående bearbetare i <i>Sven Lagerbring, Olof Celsius</i> och <i>Anders Botin,</i> hvilka i det föregående blifvit omnämnde och hvilkas arbeten till en del tillhöra nu ifrågavarande tiderymd. En annan hithörande författare, som begynt sin verksamhet under frihetstiden, men hvars mest kända historiska arbeten utkommit under Gustaf III:s regering, är <i>Carl Reinhold Bergh,</i> född i Stockholm 1706, anstäld i kansliet 1732, kommissionssekreterare vid beskickningen i Frankrike 1739, der han stannade i sju år, sekreterare i antiqvitets-arkivet 1750, kansliråd 1755, ledamot af vetenskaps- och vitterhets-akademierna samt af vetenskaps-societeten i Upsala, död i December 1777, författare till flera numismatiska och biografiska afhandlingar, hvilka blifvit en af senare biografer ofta anlitad källa, rik på anekdoter och enskildheter.

<i>Anders Schönberg</i> tillhör äfven de författare i svenska historien, som blifvit uppfostrade under frihetstiden, men hvilkas förnämsta arbeten utkommit under ett senare tidsskifte. Han var född i Vestmanland 1737, blef rikshistoriograf 1760, tog verksam del i alla riksdagar från 1760 till 1792, blef ledamot af vetenskaps-akademien 1767 och af vitterhets-akademien 1773, samt utnämndes till kansliråd 1776 och dog 1811 i Gestrikland, der han på ålderdomen bosatt sig. Hans vigtigaste arbete är hans »Historiska bref om det svenska regeringssättet i äldre och nyare tider», som började utgifvas åren 1777 och 1778, men undertrycktes af Gustaf III, som ej tyckte om författarens frisinnade åsigter, så att detta arbete i sin helhet ej utkom förr än 1850.

Bland historieskrifvare från Gustaf III:s tid, hvilka icke kunna sägas till någon del äfven tillhöra frihetstiden, bör i främsta rummet nämnas <i>Jonas Hallenberg,</i> född i November 1748 i Hallaryds socken inom Småland, der fadern var bonde. Upptagen såsom fosterson af sin morbroder, lektorn Anders Hallenberg i Vexiö, kom han vid 23 års ålder till Upsala, der han snart gjorde sig berömd för sina kunskaper och tog filosofiska graden 1776. Kallad till docent i historien, ansågs han ega välgrundade anspråk att, vid inträffande ledighet, blifva professor i denna vetenskap, men förbigicks, när ledigheten inträffade 1781, af den flera år yngre vice bibliotekarien Erik Michael Fant, hvarefter Hallenberg lemnade universitetet och ingick i tjenstgöring vid riksarkivet samt utnämndes till rikshistoriograf 1784. Han hade då redan börjat utgifva »Nya allmänna historien ifrån XVI:de sæculi början», 3 band, 1782—1785, och »Handlingar till Gustaf II Adolfs historia»» första samlingen, 1784, som utgjorde en förberedelse till hans stora arbete »Svea rikes historia under konung Gustaf Adolf den stores regering», hvaraf fem band utkommo under åren 1790—1796, men som måste afbrytas af brist på uppmuntran från allmänheten, som fann detta verk alltför torrt och grundligt. Det är ock onekligen icke egnadt att vinna talrika läsare; men då det lika onekligt är ett af de sakrikaste och grundligaste arbeten i Sveriges historia, som hos oss utkommit, måste man beklaga, att det icke på allmän bekostnad
fortsattes och Hallenberg derigenom uppmuntrades att fortgå på den historiska författarebanan. Nu egnade han i stället sin håg och sin ovanliga arbetsförmåga åt numismatik och filologi samt skref lärda afhandlingar derom. Särskildt vittna hans »Historiska anmärkningar öfver Uppenbarelseboken», 3 band, 1800, om hans djupa insigter äfven i österländska språken. Vid vitterhets-akademiens upplifvande 1786 hade han blifvit kallad att intaga ett af de tre rum, öfver hvilkas besättande akademien sjelf egde att bestämma, och höll 1787 sitt inträdestal, med en »Undersökning, huruvida forntidens historiska arbeten kunna nu för tiden tjena häfdatecknare till eftersyn». När chefs-platsen vid myntkabinettet blef ledig 1802, sökte och erhöll Hallenberg denna befattning, fick titel af kansliråd 1812 och adligt diplom 1818, men tog aldrig introduktion å riddarhuset. Ännu en gång, vid öfver 70 års ålder, återvände han till historiskt författarskap, då han 1819—1822 utgaf »Anmärkningar öfver Lagerbrings Svea rikes historia». Han afled vid 86 års ålder i Oktober 1834, föga uppskattad af den större allmänheten, men af de lärde erkänd som en af sin tids lärdaste män.

<i>Erik Michael Fant,</i> Hallenbergs gynnade medtäflare om professorsplatsen i historien, var född i Eskilstuna, der hans fader, den berömde predikanten Michael Fant, då var kyrkoherde, i Januari 1754. Redan vid 27 års ålder blef han 1781 professor i historien vid Upsala akademi samt visade sig snart vara en ganska flitig författare, om man ock ej i öfrigt kan tillerkänna honom någon synnerlig öfverlägsenhet. Utom ett stort antal mer eller mindre omfattande historiska arbeten har han författat en mängd uppsatser i den tidens periodiska skrifter, redigerat början af den stora samling af källskrifter för svenska medeltiden, som utkommit under titel »Scriptores rerum svecicarum medii ævi» (Svenske historieskrifvare under medeltiden), samt utgifvit icke mindre än 328 akademiska afhandlingar, mest i historiska ämnen.

Andre författare, som under Gustaf III:s regering egnat sig åt svensk häfdateckning, äro: <i>Erik Tuneld</i> (f. 1709, d. 1788), den i det föregående omnämnde författaren till »Geografi öfver Sverige»; som 1784 utgaf en »Historia om svenska rikshöfvidsmannen Engelbrecht», i 3 delar; <i>Carl Gustaf Warmholtz,</i> f. i Stockholm i December 1713, utnämnd af konung Fredrik till hessiskt hofråd 1741, adlad 1756, men icke å riddarhuset introducerad, död i Mars 1785, bekant genom sitt stora verk »Bibliotheca historica Sveogothica, eller förteckning uppå så väl tryckte som handskrifne böcker, traktater och skrifter, hvilka handla om svenska historien eller derutinnan kunna gifva ljus, med kritiska och historiska anmärkningar», af hvilket de 7 första delarne utgåfvos 1782—1793 och de 8 sista 1801—1817; <i>Herman Schützercrantz</i> (f. 1713, d. 1802); grefve <i>Johan Ludvig Hård</i> (f. 1720, d. 1798), dömd till döden 1756, men lyckligen undkommen till Preussen; författare till »Memoires d'un gentilhomme suédois» (En svensk adelsmans anteckningar), som utkommo i Berlin 1788 och hvarur ett utdrag utgafs i svensk öfversättning under titel »Berättelse om grefve
Hårds fångenskap i Ryssland», 1789; »Berättelse om finska kriget 1741—1743, öfvers.», 1789 och »Om prins Henriks resor till Sverige och Ryssland 1770, 1776»; <i>Samuel Loenbom</i> (f. 1723, d. 1776), amanuens i riksarkivet, författare till »Magni Stenbocks lefverne», 4 delar, 1757—1765: »Handlingar till Carl XI:s historia»; 15 samlingar, 1763—1774, »Svenska Archivum», 3 delar, 1766—1772, m. fl.; <i>Carl Hildebrandson Uggla</i> (f. 1725, d. 1803), kammarherre, ledamot af vetenskaps-akademien, författare till »Svea rikes rådslängd», 8 afdelningar, 1791—1793; <i>Johan Hartman Eberhardt</i> (f. 1727, d. 1796), lektor i Hernösand, sekreterare i bibelkommissionen, förf. af »Försök till en pragmatisk historia om frälseståndet i Sverige», 1769; <i>Johan Adam Rehbinder</i> (f. 1733, d. 1809), lagman, förf. till en fortsättning af Stiernmans »Matrikel öfver Sveriges rikes ridderskap och adel, från 1755 till 1781», m. fl. likartade arbeten; <i>Georg Gezelius</i> (f. 1735, d. 1789), kyrkoherde i Lillkyrka och Ödeby i Nerike, hofpredikant, författare till »Biografiskt Lexikon öfver namnkunnige och lärde svenske män», 3 delar, 1778—1787; <i>Elis Schröderheim</i> (f. 1747, d. 1795), Gustaf III:s bekante statssekreterare, genom sina minnestal öfver Hans Henrik von Liewen, Gustaf Filip Creutz, Axel Gabriel Leijonhufvud, Axel von Axelson och Anders Johan von Höpken, 1781—1790, samt genom sina »Anteckningar till konung Gustaf III:s historia», utgifna 1851, tillhörande Sveriges historiske författare; <i>Carl Gustaf Nordin</i> (f. 1749, d. 1812), prost, slutligen biskop i Hernösand, en af de 18 i svenska akademien, förf. till ett stort antal der hållna minnesteckningar 1787—1811, samt utgifvare af »Carl XI:s dagbok» 1808; friherre <i>Shering Rosenhane</i> (f. 1754, d. 1812), statssekreterare, ledamot af vetenskaps- och vitterhets-akademierna, förf. till »Svea rikes konungalängd», m. fl. arbeten; <i>Jakob Tengström</i> (f. 1755, d. 1833), Finlands förste ärkebiskop, förf. till en »Historisk afhandling om svenska sjömakten i äldre tider och i synnerhet under konung Erik XIV», 1781, samt till ett »Minne öfver biskopen i Linköping Johannes Terserus», 1786; <i>Christian Wåhlin</i> (f. 1761, d. 1829), teologie professor och domprost i Lund, förf. till. »Fäderneslandets historia och statskunskap för begynnare», som från 1787 till 1811 erhållit elfva upplagor och varit en af våra mest begagnade skolböcker; <i>Carl Gustaf Tornquist,</i> öfverstelöjtnant, förf. af »Utkast till svenska flottans sjötåg», 1788, omfattande tiden från 1522 till 1719.

Bland denna tids författare i svenska historien bör slutligen äfven nämnas <i>Gustaf III</i> sjelf, för hans på fransyska författade Memoirer, begynta 1765, då han var 19 år gammal, hans »Personalier öfver konung Adolf Fredrik», 1771, hans »Äreminne öfver Lennart Torstensson», 1786, samt några icke fulländade uppsatser om tilldragelserna 1768, om riksdagen 1769 och om statshvälfningen 1772. Emellertid, om ock Gustaf III älskade historiskt författarskap och äfven sjelf idkade det, var hans inverkan derå icke fördelaktig, dels emedan det trycktvång, han införde å allt politiskt skriftställen, hindrade hvarje mera
frisinnad framställning af samtida eller dermed gemenskap egande förhållanden; dels emedan han företrädesvis uppmuntrade »äreminnet», en historisk afart, som under hans regering inkom i svenska litteraturen och började uttränga den enkla, oveldiga framställningen af historiska tilldragelser. Likasom man denna tid i predikningar satte vältalighet i främsta rummet och uppbyggelsen först i det andra, satte man äfven i äreminnet vältaligheten främst, och sanningen fick ofta vika för de granna fraserna. Vi hänföra ock ej här äreminnena till den historiska vetenskapen, utan till vitterheten, och skola vid framställningen af dennas utveckling under Gustaf III:s regering återkomma till detta nya vitterhetsslag.

En art af historiskt författarskap, som under detta tidskifte erhöll större utveckling än under något föregående, var <i>memoirerna,</i> anteckningarna af händelserna för dagen, angifvande antecknarens uppfattning deraf, utan anspråk att utgöra någon genomförd historisk skildring. De äro i allmänhet af stort intresse för kännedomen om det inre af den tidens historia, men kunna icke utan mycken försigtighet begagnas såsom historiska källor, emedan de flesta deribland bära alltför mycket pregeln af partisinne och, såsom icke afsedda för offentliggörande, äfven sakna den borgen för tillförlitlighet i uppgifter, som i annat fall kunna ligga deri. De hafva ock först i en senare tid efter författarnes död blifvit utgifna och kunna således icke ens betraktas såsom slutresultatet af dessas uppfattning, utan blott såsom angifvande densamma för den tid då de skrefvos.

Bland dessa memoirer böra, med hänseende till så väl deras författare som deras omfattning, i främsta rummet nämnas »Riksrådet och fältmarskalken m. m. grefve <i>Fredrik Axel von Fersens</i> historiska skrifter, utgifna af <i>R. M. Klinckowström</i>», 8 delar, Stockholm 1867—1872. De omfatta hela frihetstiden och Gustaf III:s regering ända till och med Fersens arrestering å Fredrikshof 1789 samt äro åtföljda af talrika bilagor, till bestyrkande af förekommande uppgifter. De äro onekligen af stort värde, äfven med hänseende till sjelfva framställningssättet, och rika på nya upplysningar rörande den tid de omfatta; men man får dock ej glömma, att de alltid angifva tilldragelserna ur det partis synpunkt, för hvilket författaren så länge stod i spetsen, hvarföre de ock, i hvad de röra Gustaf III:s regering, röja alltför mycken fiendtlighet mot konungen och alltför påtaglig benägenhet att tyda till det värsta hvad han företog sig.

<i>Gudmund Göran Adlerbeth,</i> som sedan 1778 var Gustaf III:s handsekreterare, åtföljde honom under resan till Italien 1783 och stod högt i hans förtroende, har i »Historiska anteckningar», utgifna af <i>G. Andersson</i> i 3 delar, Örebro 1856, 1857, mera oveldigt, ehuru icke utan spår af den bitterhet, tilldragelserna vid 1789 åra riksdag framkallade hos adeln i allmänhet, lemnat en utförlig skildring af dessa tilldragelser samt en mera kortfattad af den föregående delen utaf Gustaf III:s regering, så väl som af återstoden deraf, äfvensom dessa anteckningar
omfatta den följande förmyndarestyrelsen samt Gustaf IV Adolfs regering till 1807 års slut.

<i>Elis Schröderheim</i> har äfven efterlemnat »Anteckningar till Gustaf III:s historia», utgifna 1851 och innefattande »början till en uppsats om Gustaf III:s regering», en skildring af hans förhållande till frimureriet, en uppsats »om tillkomsten af borgerskapets privilegier vid 1789 års riksdag», samt en »om Gefle riksdag», alltsammans i den lätta, underhållande stil, som Gustaf III så mycket hos Schröderheim värderade, samt rika på karaktärsteckningar, i dubbel bemärkelse pikanta, men hvilkas färgläggning dock är alltför mycket beroende af den tecknades personliga förhållande till tecknaren.

<i>Gustaf Johan Ehrensvärd,</i> född i Februari 1746, son af chefen för artilleriet, generalmajoren friherre Carl Ehrensvärd, en yngre broder till fältmarskalken grefve Augustin Ehrensvärd, redan 1767 anstäld som kammarherre hos dåvarande kronprinsen, sedermera konung Gustaf III, förste direktör för den af konungen upprättade svenska teatern 1773—1776, derefter svenskt sändebud i Holland 1780 och vid preussiska hofvet 1782, död 1783, har lemnat högst värdefulla, sakrika och i allmänhet oveldiga skildringar af tilldragelserna och de handlande personerna under den tid, hans åren 1877 och 1878 af <i>E. V. Montan</i> utgifna »Dagboksanteckningar förda vid Gustaf III hof» omfatta, nemligen från den 20 Maj till den 1 Oktober 1776, Juli—December 1779 och Januari—Juli 1780.

<i>Adolf Ludvig Hamilton</i> (f. 1747, d. 1802), likasom Ehrensvärd kammarherre hos Gustaf III, har äfven efterlemnat »Anteckningar rörande Sverige, från 1718 till 1800», hvilka ofta varit åberopade i skildringar af denna tids historia, men ännu icke blifvit tryckta.

<i>Johan Gabriel Oxenstierna,</i> skalden, som efter Creutz' död fick öfvertaga en del af det då delade kanslipresident-embetets åligganden, har i »Mitt minne, eller sammandrag af händelser i det allmänna, och dagbok från riksdagen 1786», lemnat flera upplysande bidrag till kännedomen om denna tids tilldragelser.

<i>Johan von Engeström</i> (f. 1743, d. 1807), protokollssekreterare, invecklad i ransakningen angående mordet å Gustaf III och under hela dennes regering tillhörande oppositionen, har i »Historiska anteckningar och bref från åren 1771—1805», utgifna af <i>E. V. Montan</i> 1877, tecknat förhållandena ur oppositionens synpunkt och således framstält konungens tillgörande i så mörk dager som möjligt.

<i>Lars von Engeström,</i> den förres yngre broder (f. 1751, d. 1826), under Gustaf III:s regering svensk chargé d'affaires i Wien 1782—1787 och sedermera svensk minister i Polen 1787—1792, slutligen 1809 statsminister för utrikes ärendena och grefve 1813, har i »Minnen och anteckningar», utgifna af <i>Elof Tegnér</i> i 2 band 1876, framstält sin uppfattning af tilldragelserna under åren 1770—1823 samt derom meddelat en mängd enskildheter af intresse och i synnerhet ett stort antal anekdoter om mer eller mindre framstående personer.

<i>Olof Wallquist,</i> biskop i Vexiö, hvilken i det föregående ofta blifvit omnämnd såsom en bland Gustaf III:s förtroendemän mot slutet af hans regering, har efterlemnat en »Berättelse om riksdagen i Stockholm 1789», införd i 5:te delen af »Historiska handlingar», Stockholm 1866. Den är särdeles rik på upplysningar rörande denna märkvärdiga riksdag, under hvilken Wallquist var, jemte Nordin, den egentlige ledaren inom presteståndet och i allmänhet djupt invigd i konungens planer. I Wallquists »Minnen och bref», utgifna af E. V. Montan 1878, förekomma »Anteckningar om riksdagen i Gefle 1792», som äfven äro ganska upplysande, likasom man i hans bref finner en mängd uppgifter af värde för kännedomen om tiden från 1786 till 1799.

<i>Carl Gustaf Nordin,</i> prost och slutligen biskop i Hernösand, hvilken vi likaledes i det föregående vid flera tillfällen omtalat såsom en af Gustaf III:s förtroendemän, har i sina »Dagboksanteckningar för åren 1786—1792», utgifna i 6:te delen af Historiska handlingar, Stockholm 1868, lemnat rika bidrag till kännedomen om den tid, dessa anteckningar omfatta.

Åtskilliga andra anteckningar om och från detta tidskifte förekomma visserligen äfven; men de äro dels icke tryckta, dels utgifna utan åsatt författarenamn, samt hafva i allmänhet alltför mycket karakteren af partiskrifter för att kunna åberopas såsom källor för den tids historia de beröra.

I <i>allmänna historien</i> var <i>Hallenbergs</i> ofvannämnda arbete, »Nya allmänna historien ifrån XVI:de sæculi början», i 3 band, 1782—1785, det vigtigaste som under detta tidskifte utkommit i Sverige, emedan det var grundadt på ganska omfattande källforskning. Det var ock tilltaget i så stor skala, att de utgifna 3 banden ej gå längre än till 1542. Af mindre betydenhet äro <i>Fants</i> arbeten i allmänna historien, hvilken för öfrigt under denna tid bearbetades endast i läroböcker och i några särskilda dithörande afhandlingar af <i>Johan Hartman Eberhardt,</i> hvilken vi i det föregående omnämnt bland författarne i teologi och i svensk historia; af <i>Magnus Svederus,</i> fältprost (f. 1748, d. 1836); af <i>Anders Lanærus,</i> prest (f. 1738, d. 1810), m. fl.

I <i>Kyrkohistorien</i> är »Svea rikes kyrkohistoria ifrån år 828 till år 1000», Lund 1785, och »Den svenska kyrkohistorien ifrån år 1000 till 1022», Lund 1792, af biskop <i>Olof Celsius,</i> hvilken förut blifvit omnämnd bland författare i svenska historien, det vigtigaste arbetet under detta tidskifte. Erkebiskopen <i>Uno von Troil</i> utgaf 1790, 1791, »Skrifter och handlingar till upplysning i Sveriges kyrko- och reformationshistoria» i 5 delar, och <i>Olof Wallquist</i> har i »Ecclesiastique samlingar», 8 flockar, 1788—1795, lemnat flera bidrag till svenska kyrkans och läroverkens historia; men för öfrigt har författarskapet i detta ämne under nu ifrågavarande tidskifte inskränkt sig till några läroböcker.

<i>Geografien</i> bearbetades denna tid flitigast af <i>Daniel Djurberg,</i> rektor vid Clara skola i Stockholm (f. 1744, d. 1834), hvars geografiska
läroböcker voro länge mycket anlitade, men kunna numera, likasom hans geografiska arbeten i allmänhet, betraktas såsom en för länge sedan öfvervunnen ståndpunkt. Under ifrågavarande tidskifte voro emellertid Djurbergs arbeten de enda geografiska af någon betydenhet, som här utkommo.

Sveriges <i>topografi</i> vann under denna tid ytterligare belysning genom åtskilliga arbeten af <i>Abraham Hülphers,</i> direktör (f. 1734, d. 1797); af <i>Johan Benedikt Busser,</i> lektor i Linköping (f. 1729, d. 1799); af <i>Johan Fischerström</i> (f. 1735, d. 1796), patriotiska sällskapets sekreterare och ekonomiintendent, mest bekant genom sitt förhållande till skaldinnan Hedvig Charlotta Nordenflycht; af <i>Johan Fredrik Bagge, Erik Fernow, Gustaf Tidgren, Erik Hammarström.</i>

Äfven utkommo åtskilliga <i>resebeskrifningar</i> af <i>Uno von Troil,</i> då gymnasieadjunkt, sedermera erkebiskop; af <i>Jonas Apelblad,</i> lagman (f. 1717, d. 1786); af <i>Jakob Jonas Björnståhl,</i> professor i österländska språken vid Lunds akademi (f. 1731, d. 1779); af <i>Anders Sparrman,</i> professor i naturalhistorien (f. 1748, d. 1820); af <i>Carl Peter Thunberg,</i> professor i botaniken vid Upsala akademi (f. 1743, d. 1828). Af den flitige <i>Gjörvell</i> utgafs dessutom 1780, 1790 och 1791 åtskilliga öfversatta resebeskrifningar.

<i>Naturvetenskaperna</i> voro i Sverige ännu i början af Gustaf III:s regering representerade af sådana storheter som <i>Linné</i> och <i>Torbern Bergman.</i> Konungen visade ock, att han uppskattade deras storhet. När Linné dog 1778, meddelade Gustaf III de då församlade ständerna detta dödsfall såsom en nationalförlust, och då Fredrik den store tillbjöd Bergman en ledamotsplats vid akademien i Berlin, med vida större förmåner, än han egde i Upsala, mellankom Gustaf III, för att bevara honom åt det svenska lärosätet, samt förklarade, att han »skulle anse såsom en personlig förnärmelse emot sig, såsom konung, om denne ryktbare man lemnade fäderneslandet».

Att sådana mäns bortgång skulle lemna ett betydligt tomrum och beteckna ett slags aftagande äfven inom den vetenskap, de på ett så lysande sätt representerat, var naturligt. Dock fortlefde deras anda i deras lärjungar, och något egentligt aftagande inom naturvetenskaperna finner man icke förr än mot slutet af Gustaf III:s regering, då i följd af den mer och mer öfverhand tagande vittra riktningen, intresset för naturvetenskaperna, så väl som för vetenskaperna i allmänhet, började mera märkbart försvagas.

Botaniken representerades fortfarande af en <i>Carl von Linné,</i> den store Linnés ende son, hvilken, född 1740, redan 1763 erhållit konungens afväntningsbref på faderns lärostol och 1778 blef hans efterträdare såsom professor i botaniken vid Upsala akademi samt äfven utgaf åtskilliga botaniska arbeten af värde, ehuru hans förtjenster om denna vetenskap visserligen icke kunde på något sätt jemföras med faderns. Han dog ock redan i November 1783 ogift, och med honom utgick Linnés ätt på manssidan. För öfrigt utgåfvos under detta
tidskifte mer eller mindre omfattande botaniska arbeten af <i>Anders Johan Retzius,</i> professor i Lund (f. 1724, d. 1821); <i>Carl Fredrik Hoffberg,</i> hofmedicus (f. 1729, d. 1790); <i>Carl Peter Thunberg,</i> den yngre Linnés efterträdare såsom botanices professor i Upsala; <i>Anders Dahl,</i> botanices demonstrator i Åbo (f. 1751, d. 1789); <i>Samuel Liljeblad,</i> professor i Upsala (f. 1761, d. 1815), hvars »Utkast till Sveriges Flora», som utgafs 1792, sedermera erhållit flera upplagor, m. fl.

Såsom författare i <i>zoologi</i> uppträdde <i>Anders Johan Retzius,</i> med en »Inledning till djurriket», 1772, och några smärre zoologiska arbeten; <i>Adolf Modeer</i> (f. 1739, d. 1799), patriotiska sällskapets sekreterare, författare till ett stort antal nationalekonomiska arbeten, skrifter för allmogen samt afhandlingar så i zoologi som mineralogi; <i>Johan Gustaf von Carlson,</i> statssekreterare för krigsexpeditionen, slutligen president i Wasa hofrätt (f, 1743, d. 1801), <i>Per Gustaf Linrot</i> (död 1809), asessor och regements-fältskär, samt några andra. Inga af dessa arbeten hafva dock varit af någon större betydenhet.

I <i>kemien</i> egde Sverige under detta tidskifte äfven utom Torbern Bergman en vetenskapsman af första ordningen, som under sin lifstid var föga känd, åtminstone inom sitt eget fädernesland, men sedermera blifvit verldsberömd — apotekaren i Köping <i>Carl Wilhelm Scheele.</i> Född i Stralsund i December 1742, egnade han sig tidigt åt apotekareyrket och var i sex år lärling på ett apotek i Göteborg, hvilket han lemnade 1767 för ett i Stockholm, der han stilla och obemärkt fortsatte sina kemiska studier och egnade en stor del af nätterna deråt. Bergmans rykte som kemist drog Scheele till Upsala 1773, dock ej som student, utan fortfarande som apotekarelärling, och han gjorde sig der bemärkt och värderad både af Bergman och Gahn, likaledes en af Sveriges ganska framstående kemister, inlemnade till vetenskapsakademien flera afhandlingar, som vunno sådant bifall, att akademien 1775 kallade honom till ledamot — en heder, som hvarken förr eller sedan tillfallit en apotekare-lärling. Ett par år derefter fick han öfvertaga apoteket i Köping och 1777 utgaf han sitt berömda arbete om »Luften och elden», hvilket, först utgifvet på tyska, sedermera blifvit öfversatt på nästan alla europeiska språk, utom på — svenska. Det gaf, genom upptäckten af syret, hela kemien en förändrad gestalt och gjorde Scheele så känd i den vetenskapliga verlden, att vetenskapsakademien i Turin, Medicinska societeten i Paris, Naturforskare-sällskapet i Berlin samt de vetenskapliga samfunden i Verona och Erfurt kallade honom till ledamot. Inom Sverige var han likväl så litet känd, att, då Gustaf III fick höra en med namnet Scheele hafva blifvit invald i flera utländska vetenskapliga samfund, togo både han och hans rådgifvare för afgjordt, att denne berömde Scheele måste vara ett bergsråd med detta namn, som bodde i trakten af Jönköping, och konungen skickade honom vasaorden, under det att den anspråkslöse apotekaren i Köping ända till sin död i Maj 1786 icke erhöll annan svensk utmärkelse än sitt inkallande i vetenskapsakademien. Efter hans död blefvo hans vetenskapliga
arbeten samlade och utgifna på latin i Leipzig 1788 och på tyska i Berlin. Utom syret upptäckte han äfven qväfve, chlor och fem andra enkla kroppar. Hans undersökningar om mineralierna ledde till upptäckten af en vacker grön färg, Scheeles-grönt. Han uppfann vidare ett förbättradt sätt att framställa benzoesalt, införde den kemiska analysen i djur- och växtriket och lade, genom sina undersökningar, grunden till djurkemien, som sedermera utbildades af Berzelius, samt har genom allt detta med fulla skäl blifvit kallad en vågbrytare för den nyare kemien.

Såsom författare i <i>kemi och mineralogi</i> uppträdde för öfrigt <i>Per Adrian Gadd</i> (f. 1727, d. 1797), den förste kemie professorn i Åbo; <i>Gustaf von Engeström</i> (f. 1738, d. 1813), bergsråd, en äldre broder till de här ofvan omnämnde Johan och Lars von Engeström; <i>Adolf Modéer; Johan Gottlieb Gahn</i> (f. 1745, d. 1818), assessor i bergskollegium, Linnés, Bergmans och Scheeles lärjunge, Berzelii lärare, berömd genom flera vigtiga kemiska och tekniska upptäckter; <i>Peter Jakob Hjelm</i> (f. 1746, d. 1813), mynt-guardien och föreståndare för bergskollegiets kemiska laboratorium; <i>Johan Gadolin</i> (f. 1760, d. 1852), professor i Åbo; <i>Anders Gustaf Ekeberg</i> (f. 1767, d. 1813), kemie laborator i Upsala.

<i>Bergsvetenskapen</i> erhöll ytterligare utbildning synnerligast af <i>Sven Rinman</i> (f. 1720, d. 1792), bergsråd. Andre författare i denna vetenskap under ifrågavarande tidskifte voro: grefve <i>Johan Georg Lilljenberg</i> (f. 1713, d. 1798), president i bergskollegium; <i>Alexander Funck</i> (f. 1716, d. 1797), bergsråd; <i>Johan Carl Gurney</i> (f. 1740, d. 1808), öfvermasmästare, förf. till »Handledning i svenska masmästeriet», 1791; <i>Bengt Reinhold Geijer</i> (f. 1758, d. 1815), öfverdirektör vid kontrollverket, m. fl.

I <i>medicin</i> utkommo under detta tidskifte flera arbeten af <i>Johan Haartman</i> (f. 1725, d. 1787), professor i Åbo; <i>Arvid Faxe</i> (f. 1733, d. 1793), amiralitetsläkare i Carlskrona; <i>Nils Dalberg</i> (f. 1736, d. 1820), bergsråd, Gustaf III:s lefmedicus; <i>Carl Magnus Blom</i> (f. 1737, d. 1815), provinsialläkare i Hedemora; <i>Johan Lorens Odhelius</i> (f. 1737, d. 1816), öfverläkare vid serafimerlasarettet i Stockholm; <i>Peter Dubb</i> (f. 1750, d. 1834), amiralitets-medicus i Göteborg; <i>Anders Johan Hagströmer</i> (f. 1753, d. 1830), medicinalråd, generaldirektör öfver lazaretten; <i>Gabriel Erik von Haartman</i> f. 1757, d. 1815), slutligen statsråd och ordförande i collegium medicum i Finland m. fl.

Inom de <i>matematiska vetenskaperna</i> företedde detta tidskifte ingenting anmärkningsvärdt utöfver hvad de i föregående del omnämnde författarne utgåfvo.

I <i>krigsvetenskap</i> utkommo arbeten af <i>Alexander Mikael von Strussenfelt</i> (f. 1716, d. 1797), generalmajor; grefve <i>Fredrik Horn</i> (f. 1725, d. 1796), general, i det föregående vid flera tillfällen omnämnd; <i>Carl Jakob von Qvanten</i> (f. 1734, d. 1789), öfverste; <i>Salomon Gyllenskepp</i>
(f. 1754, d. 1789), kapten vid flottan; <i>Fredrik Sjöbohm</i> (f. 1753, d. 1829), öfverste, m. fl.

I <i>skeppsbyggnadskonsten</i> utgaf den berömde skeppsbyggmästaren, vice amiralen <i>Fredrik Henrik af Chapman</i> flera arbeten af stort värde.

<i>Vetenskaps-akademien</i> fortsatte under detta tidskifte oafbrutet sin verksamhet; men <i>Vitterhets-akademien,</i> som afstannat efter 1756 års riksdag och efter 1772 års statshvälfning åter kommit i verksamhet, instälde den åter, efter sin stiftarinnas Lovisa Ulrikas död, 1782. I April 1786 upplifvades den af Gustaf III under namn af <i>Vitterhets-, Historie- och Antiquitetsakademien,</i> hvarvid dess befattning med svenska vitterheten och språket upphörde och tillades svenska akademien; men i stället anvisades fornforskning och medaljvetenskap såsom föremål för vitterhetsakademiens omsorger, hvarjemte akademien skulle öppna täflan för afhandlingar och vitterhet på grekiska, latin, italienska och fransyska.
</chapter>

<chapter name="Vitterheten.">
<h3>Vitterheten.</h3>
Det lifliga intresse, Gustaf III under hela sin regering egnade svenska vitterheten, utgör en bland de vackraste sidorna af hans verksamhet, kanske den enda bland dem alla, hvilken man kan följa med oblandad tillfredsställelse. Äfven i afseende härå har man dock, likasom i så mycket annat, som blifvit yttradt om denne konung, gått för långt både i loford och tadel, då man, å ena sidan, påstått den vitterhet, som egde en så rik blomstring under hans regering, vara hans skapelse, och, å den andra, beskylt honom att hafva infört den öfvervägande fransyska riktningen deri. I sjelfva verket, var hvad man kallat Gustaf III:s vittra tidehvarf en förbättrad fortsättning af Dalins, som utgjort dess utgångspunkt och som visserligen i sina vitterhetsstycken följde franska mönster, hvilka då öfverallt ansågos såsom de yppersta, men tillika rensade språket från en mängd utländska ord och ordvändningar samt derföre med skäl blifvit berömd såsom en det svenska språkets förbättrare.

I samma riktning fortgingo Gustaf III och de öfrige, som på hans tid utbildade den svenska vitterheten. En senare vitterhetsidkare, fullt behörig domare i denna fråga,<footnote><i>Beskow,</i> Om Gustaf III såsom konung och menniska, I: 87.</footnote> har anmärkt, huru det blifvit en trosartikel i vår vitterhetshistoria, att Gustaf III företrädesvis ifrade för införande af allt fransyskt i språk och litteratur, liksom i seder och bruk. Man synes hafva glömt, att den svenska adeln, alltsedan drottning Christinas tid, hufvudsakligen sökte sin bildning i Frankrike, emedan all s. k. högre odling då i Europa var eller ansågs vara fransysk. Svenskarnes benämning af »nordens fransmän» är långt äldre än Gustaf III. Tessin hade hört den redan i sin ungdom. Carl XII älskade som yngling franska skådespel och läste ännu i Bender Corneilles
dikter, Fredrik och Adolf Fredrik talte i sällskap vanligen fransyska, klädde sig efter fransyskt mönster och sökte skicka sig efter den vid alla hof införda Versailles-etiketten. Lovisa Ulrikas, likasom hennes broders Fredrik den stores, bildning var fullkomligt fransysk; likaså hela svenska adelns och särskildt hofvets. Skalden Gyllenborg har berättat, huru, när Gustaf III skapade den svenska skådebanan, »hofvet och hufvudstaden, som stifta den allmänna smaken, voro så intagna af det främmande språket, att man knappast förmådde tänka på svenska». Det var Gustaf III, som här bröt banan och på skådeplatsen införde svenska minnen, »Sveriges hjeltar och riddersmän». Långt ifrån att anbefalla en blind fransysk härmning, ifrade han för, att den svenska vitterheten skulle täfla med den då mest berömda i Europa och, om möjligt, öfverträffa densamma.

I stället att lägga Gustaf III till last den öfvervägande franska riktningen i hans tids vitterhet, bör man sålunda snarare vara honom tacksam för att han sökte gifva den så mycken svensk riktning, som lät förena sig med hans egen och hans samtida vitterhetsidkares helt och hållet franska bildning, och då man icke kan tillägga honom äran att hafva skapat en ny vitterhetsskola, bör man väl ock fritaga honom från beskyllningen att hafva skapat bristerna i den skola, hvilken han fortsatt och sökt förbättra i en riktning alldeles motsatt den, för hvilken man klandrat honom.

Emellertid, om man ock varit af olika meningar rörande värdet af den vitterhet, som under Gustaf III:s regering uppblomstrade, hafva dock äfven hans hätskaste vedersakare ej kunnat förneka det varma intresse, hvarmed han omfattade denna vitterhet och dess idkare. Han, som eljest dref etikett-frågor ända till ytterlighet och som i öfrigt så uteslutande tog sin omgifning ur adeln, upptog likväl Kellgren och Leopold i sin förtroliga umgängeskrets, gaf Bellman och Lidner, som likväl tillhörde en helt annan vitterhetsskola, än den han egentligen uppmuntrade, flera bevis af sin välvilja, och äfven Thorild, hvars åsigter såsom samhällsförbättrare voro så stridande mot konungens, rönte hans uppmuntran. Äfven under de brydsammaste förhållanden, som väl kunnat odeladt upptaga konungens uppmärksamhet, såsom när han under hösten 1788 kom såsom flykting från Finland och reste omkring i landet, för att vädja till allmogens fosterlandskärlek, skref han till Leopold att skicka honom några vittra arbeten och till Nils von Rosenstein om de vittra akademiernas angelägenheter. Äfven när, under fortsättningen af ryska kriget, förhållandena voro som mest bekymmersamma, fortsatte han träget sin brefvexling med Leopold angående bådas vittra sysselsättningar och begärde, bland annat, dennes råd i afseende å en öfversättning af andra sången i Voltaires Henriad, hvilken konungen begynt, men hvari han befarade, att man skulle finna hans svenska nog förfranskad, samt sade sig hafva funnit största svårigheten deri att med styrka uttrycka saker genom motsvarande ord, som saknas i vårt språk, hvarför han måst öfverhoppa somliga verser! »Jag
ärnar nu», tillägger han, »arbeta på två pjeser, till hvilka jag har utkastet i min portfölj och hvaraf repetitionerna skola roa mig i vinter, om jag någonsin kommer tillbaka med armar och ben från de lustpartier, vi här göra med vara goda vänner ryssarne.» Dessa förtroliga bref utgöra bästa förklaringen af den beundran, som egnades Gustaf III af snillena bland hans omgifning. De äro icke skrifna från konungen till hans handsekreterare, utan från ett snille till ett annat, med erkännande af en jemlikhet ur högre synpunkt än rangens, och Gustaf synes här mest stor, då han aflägger all yttre storhet, för att endast låta den inre framlysa, hvilken han visst ej saknade, men som hos honom var i allmänhet uppblandad med alltför mycket smått, af hvilket den fördunklades.

Det synbaraste beviset af sitt intresse för svenska språket och dess odlare gaf Gustaf III genom stiftelsen af <i>Svenska akademien.</i> Likasom den vetenskapliga forskningen under frihetstiden erhållit en gemensam medelpunkt i vetenskaps-akademien, hade den af Lovisa Ulrika stiftade vitterhets-akademien varit afsedd att utgöra en sådan för vitterhetsidkarne; men dess verksamhet, som aldrig varit synnerligen liflig, hade alldeles afstannat efter drottningens död 1782, och då Gustaf III beslöt återupplifva denna akademi, inskränkte han tillika omfånget af dess verksamhet, som dittills varit alltför omfattande att kunna åstadkomma några större resultat. Hans nya skapelse, svenska akademien, skulle derefter egna en särskild vård åt svenska vitterheten samt »dess yppersta och angelägnaste göromål vara att arbeta på svenska språkets renhet, styrka och höghet». Den skulle tillika utgöra en förening af Sveriges mest framstående vitterhetsidkare, utan afseende å deras samhällsställning i öfrigt. Snillet skulle vara ensamt bestämmande för inträdet i denna akademi, och rikets högsta embetsmän finna sig lika hedrade att sättas vid sidan af dess största snillen, som dessa att här betraktas såsom de förres jemlikar. Den af Richelieu stiftade franska akademien var tagen till mönster för den svenska, men då den förra räknade 40 ledamöter, ansågs, med hänseende till skilnaden i båda ländernas folkmängd, och författares antal, den senares kunna inskränkas till 18, och titeln »en af de aderton i svenska akademien» har också alltsedan betraktats såsom en hederstitel för hvilken som burit den, utan afseende på hans plats inom samhället för öfrigt, hvilket äfven utgör ett bevis, att Gustaf III:s afsigt att genom denna sin skapelse hedra sitt lands snillen icke blifvit förfelad.

Konungen invigde den 5 April 1786 den nya akademien, med ett tal, i hvilket han angaf sin tanke om dess betydelse och hvilket både till innehåll och form är ett af de vackraste af honom författade samt väl berättigar honom att sjelf framstå såsom mönster i vältalighet för den akademi han stiftat. Han hade förbehållit åt sig att utse 13 bland den nya akademiens ledamöter, hvilka skulle draga lott om de platser de hade derinom att intaga, utom riksrådet grefve <i>Anders Johan von Höpken,</i> vetenskaps-akademiens stiftare, hvilken konungen tillerkände
första platsen utan lottning. De öfriga intogo sina i följande ordning: riksrådet grefve <i>Carl Fredrik Scheffer,</i> biskopen i Lund <i>Olof Celsius,</i> konungens handsekreterare <i>Johan Henrik Kellgren,</i> riksrådet grefve <i>Mathias van Hermanson,</i> biskopen i Göteborg <i>Johan Wingård,</i> riksrådet och fältmarskalken grefve <i>Fredrik Axel von Fersen,</i> öfverste kammarjunkaren grefve <i>Johan Gabriel Oxenstierna,</i> riksantiqvarien, konungens handsekreterare <i>Gudmund Göran Adlerbeth,</i> kammarrådet <i>Anders af Botin,</i> kanslirådet <i>Nils von Rosenstein,</i> statssekreteraren <i>Elis Schröderheim</i> och kanslirådet grefve <i>Gustaf Fredrik Gyllenborg.</i> De fem återstående platserna tillsattes medelst val af de tretton, hvilka dertill utsågo konungens gunstling, öfverste kammarjunkaren friherre <i>Gustaf Maurits Armfelt,</i> lektorn i Hernösand <i>Carl Gustaf Nordin,</i> bibliotekarien <i>Carl Gustaf Leopold,</i> rektorn vid storskolan i Stockholm <i>Johan Murberg</i> och extra kanslisten i utrikes expeditionen <i>Nils Lorens Sjöberg.</i>

Det första pris, den nya akademien utdelade, tillföll konungen sjelf för ett äreminne öfver Lennart Torstensson, hvilket han till akademien insändt utan att gifva någon bland ledamöterne förtroende deraf. De yttrade ock sina omdömen derom ganska öppet och Botins skall varit rätt skarpt, men alla förenade sig dock att anse det förtjent af akademiens stora pris, hvarefter man i tidningarne uppmanade författaren att gifva sig tillkänna och mottaga akademiens anmärkningar. Det skedde under ett antaget namn, och anmärkningarna innehöllo i synnerhet, att flera talesätt och meningar vore nog fransyska och vikande från svenska språkets art. Konungens egenhändiga koncept till äreminnet finnes ännu i behåll, så väl som det till akademien inlemnade renskrifna exemplaret, med flera ändringar af hans egen hand, i anledning af akademiens anmärkningar. Ännu vid akademiens högtidsdag den 20 December hade han ej gifvit sig tillkänna, men gjorde det sedermera och mottog belöningsmedaljen vid en af akademiens enskilda sammankomster, då den af direktören för tillfället, Kellgren, till honom öfverlemnades med ett tal, hvarpå han svarade med några enkla ord.

Under utöfningen af den nya akademiens verksamhet blef den riktning af vår vitterhet, som begynts af Dalin och som omfattats af akademiens första ledamöter, mer och mer den öfvervägande och fick äfven efter akademien namn af den akademiska. Endast några få vitterhetsidkare gingo sin särskilda bana oberoende af den akademiska riktningen, och till dem skola vi återkomma, sedan vi först omnämnt några de mest framstående bland akademisterne.

Bland dem, som under Gustaf III:s regering behandlat svenska <i>skaldekonsten</i> i den akademiska riktningen, böra i främsta rummet nämnas grefvarne Creutz och Gyllenborg, båda tillhörande Dalins och fru Nordenflychts vittra skola, som sedermera öfvergick i den akademiska, hvarföre ock båda kunna betraktas såsom bildande öfvergången från vitterheten under frihetstiden till den under det nya tidskiftet.

<i>Gustaf Filip Creutz,</i> son till majoren grefve Carl Gustaf Creutz, var född i Finland 1731 och blef, efter slutade studier vid Åbo
akademi anstäld, i kungliga kansliet 1751. Här gjorde han bekantskap med Gyllenborg, som lemnat följande skildring af hans personlighet vid denna tid: »En yngling hade anländt från Åbo akademi vid samma tid som jag från Lund, hvilken i kunskaper, böjelser och snille och äfven i anseende till ålder, stånd och vilkor egde med mig den sällsyntaste öfverensstämmelse. Från rikets skilda landsändar sammanstötte vi i Stockholm. Första utseendet af grefve Creutz' var i hans yngre år honom icke gynnande. En mörk och tankspridd uppsyn, ett magert och gulblekt ansigte gåfvo icke tillkänna en ynglings vanliga liflighet, än mindre något snille; men när denne yngling ville behaga, ville vinna någons vänskap, utbrast ur hans ögon en förtjusande låga; en behaglig rodnad spriddes i hans ansigte; alla hans åtbörder blefvo talande och instämde att teckna hans hjerta. Det intryck, han gjorde, kunde aldrig utplånas. Creutz har i äldre år i visst afseende blifvit vackrare. Molnet, som höljde hans uppsyn, hade försvunnit, men gudalågan, som frambrutit derur var också förlorad. Hans ansigte var fylligare, hans hy jemnare, hans utseende var af en man af verld; men författaren af Atis och Camilla fans ej mera.»

En nära vänskap förenade snart de båda unga männen. De voro under tio års tid, till dess Creutz såsom svensk minister afreste till spanska hofvet, dagligen tillsammans, ingingo båda samtidigt i »Tankebyggare-orden», ett af den tidens vittra sällskap, som i det föregående blifvit omnämndt, och lemnade båda bidrag till den samling af vitterhetsstycken, som under titel »Våra försök» utgafs af detta sällskap. Genom dessa bidrag började de ock göra sig kända bland den tidens vitterhetsälskare, Creutz i synnerhet genom sitt »Sommarqväde», en täck idyll, rik på naturmålningar, och »Elegi», en herdes klagan öfver sin herdinnas hårdhet, ett numera föråldradt vitterhetsslag, men båda utmärkta genom en mjukhet och ett välljud i versbyggnaden, som man i så hög grad dittills icke funnit i någon svensk dikt.

Huru både Creutz och Gyllenborg sedermera upptogos i fru Nordenflychts vittra umgängeskrets, är i föregående del omtaladt. Deras tankebyggare-orden hade nu förvandlat sig till sällskapet <sp>Utile dulci</sp>, hvilket bekantgjorde sina vittra alster under titel »Vitterhetsarbeten, utgifna af ett samhälle i Stockholm», hvaraf första delen utkom 1756. I den andra, som utgafs 1762, infördes några smärre dikter af Creutz och tillika hans mästertycke »Atis och Camilla», som på sin tid af hela den läsande allmänheten mottogs med en hänförelse, jemförlig endast med den, hvarmed man i en senare tid mottagit Frithiofs saga och Fänrik Ståls sägner.

Med denna dikt hann Creutz höjden af sin skaldegåfva, och hvad han sedermera utgaf, som i allmänhet icke var särdeles mycket, kunde icke dermed jemföras. Redan året efter denna dikts utgifvande blef han ock dragen från sin poetiska verksamhet till diplomatiens mera prosaiska bestyr, då han 1763 utnämndes till svensk minister i Spanien, hvarifrån han tre år senare i samma egenskap afgick till Paris,
der han sedermera stannade i tjugu år, vann den närmaste bekantskap med Frankrikes litteratur och kom i det förtroligaste umgänge med dess mest framstående litteratörer, af hvilka den snillrike svenske ambassadören var högt värderad och omtyckt.

Vi hafva i det föregående omtalat, huru Creutz i Juni 1783 hemkallades, för att efter Ulrik Scheffers afgång från kanslipresident-embetet öfvertaga detta, och huru han under konungens italienska resa gjorde sig så omtyckt här hemma, att det, vid konungens återkomst, väckte hans missnöje, hvilket dock snart förgick, när han åter kom i förtrolig beröring med den godmodige kanslipresidenten, som för öfrigt var vid hofvet lika känd för sina distraktioner som för sitt snille. Båda i förening gjorde honom till en af de mest originela, men tillika mest älskvärda personligheter vid detta hof, der man i allmänhet hade godt förråd på älskvärda, men stor brist på originela personer. En mängd historier om Creutz' distraktioner voro ock i omlopp, och Schröderheim, som hade mycket sinne för sådant, försummade icke att framhålla dem. Så berättade han i ett bref till konungen i Juni 1785, huru Creutz, »utan att sjelf veta deraf, som jag tror, gaf en middag åt riksmarskalken. Grefve Gyllenstierna berättade en mängd besynnerliga historier om olyckor, som skett genom kattor — med det eftertryck, att general Zöge, Rosenstein och min hustru somnade, men väcktes af en aria, som grefve Creutz sjöng och hvilken hans excellens komponerat under måltiden till en musik, som han hört aftonen förut vid grefvinnan Barcks klavecin på Bergshammar».

Creutz hade nu mottagit alla ynnestbevis konungen kunnat meddela. Redan 1780 hade han blifvit  serafimer-riddare, 1782 »en af rikets herrar», 1783 kanslipresident och i Augusti samma år Upsala akademis kansler. Dessa värdigheter fick han dock ej länge innehafva. Hans helsa hade mer och mer försvagats under de senare åren, då trägna embetsgöromål hindrade honom att vistas så mycket på landet och njuta af den sköna naturen, som han önskade. Det blef dock snart tydligt både för honom sjelf och hans vänner, att hans lefnads slut nalkades. På dödssängen kallade han till sig Schröderheim och sade till honom: »Tacka min konung och säg honom, att jag dör med öfvertygelsen att hafva tjenat honom och fäderneslandet efter all min förmåga. Säg ock mina vänner, att jag i detta ögonblick njuter en lycklig vederqvickelse af vissheten om att icke ha velat någon annat än väl.» Dessa voro hans sista ord. Han dog den 30 Oktober 1785, vid 56 års ålder.

Man har yttrat om Creutz, att han såsom skald utmärker islossningen i svenska vitterheten. Hans sång var en vårsång, bådande en blidare årstid för vår skaldekonst. Hans bästa stycken, om de ock ej äro fria från en viss förkonstling, äro tillika rika på partier af äkta poesi, af det renaste poetiska sinne, den innerligaste känsla och den mest målande fantasi, och man kan ej annat än beklaga, att han
alltför tidigt drogs från sin poetiska verld in i den diplomatiska, der han aldrig kände sig fullt hemma.

<i>Gustaf Fredrik Gyllenborg,</i> som så länge var genom det närmaste vänskapsband förenad med Creutz, var två år yngre, född i Östergötland 1731. Han var son till riksrådet grefve Johan Gyllenborg och brorson till de vittra bröderne Carl och Olof Gyllenborg, som förut blifvit vid flera tillfällen omtalade. Han studerade först i Upsala och sedan i Lund, der han vid 19 års ålder af de akademiska fäderna valdes till »rector illustris» — ett kryperi, den tiden icke sällsynt vid våra högskolor.

Han kom till Stockholm och blef registrator i justitie-revisionen 1751, då äfven, såsom nyss är nämndt, hans bekantskap med Creutz och deras vittra täflan begynte. Han egde icke sin väns rika skaldebegåfning, lifliga inbillning och stora målande förmåga; men han egnade sig dock med långt större nit och äfven kärlek åt skaldekonsten än han, samt har ock producerat ojemförligt mycket mera än Creutz. Också är han en af våra mest aktningsvärda skalder, äfven betraktad såsom sådan. Intet omoget arbete fick från hans hand utgå till allmänheten. Hans versbyggnad är alltid ytterst korrekt, språket öfverallt jemnt och ädelt, alla hans större skaldestycken utmärka sig genom planens storhet och ädelhet, och i allt hvad han skrifvit röjer sig den tankemognad och den sedliga ädelhet, som han i så hög grad egde.

Med sin afgjorda håg för vitter verksamhet fann Gyllenborg tjenstgöringen i Justitierevisionen ytterst tråkig och blef derföre, vid underrättelsen att ständerna vid 1756 års riksdag gjort honom till kavaljer hos den då tioårige kronprinsen, så utom sig af glädje, att, såsom han sjelf berättat, »några bref, dem jag från justitiekanslers-kontoret dagen förut till genomläsande och svarens uppsättande emottagit, blefvo vid första tidningen om min nya tjenst kastade på elden. Obekymrad huru förlusten skulle ersättas, gjorde jag med det lifligaste nöje åt hofkavaljern ett lysande offer af registratorn». I början af sin nya tjensteutöfning fick han likväl dela de öfrige hofvet påtvingade kavaljerernes öde att bemötas med afgjord kallsinnighet. »I hofcirkeln på kungsgårdarne», berättar han, »gjorde vi en ömklig figur, ansågos med sneda ögon, och, utan att deltaga i det ringaste nöje, lemnades vi vid sådana tillfällen i den föraktligaste glömska.» Han tröstade sig i fru Nordenflychts vittra aftonsamqväm och i hufvudstadens umgängeslif samt lyckades äfven, genom sin uppmärksamhet mot den unge prinsen och den varsamma opartiskhet han iakttog i afseende å politiska frågor, vinna konungaparets bevågenhet samt fann sig innan kort rätt väl i sin befattning vid hofvet.

I de af sällskapet <sp>Utile dulci</sp> utgifna »Vitterhetsarbeten» införde Gyllenborg åtskilliga dikter, såsom »Satir af mina vänner», »Vinterqväde», en bland hans mest lyckade dikter i den beskrifvande tonarten, »Menniskans nöjen» och »Menniskans elände».

Sin största dikt, »Tåget öfver Bält», utgaf Gyllenborg 1785, och
en ny upplaga deraf utkom 1800. Han hade författat de två första sångerna deraf under sommaren 1768 och hyste sjelf ingen liten tanke derom. Han fann denna hjeltedikt, hvilken han sjelf betraktade såsom sitt mästerstycke, icke tillräckligt uppskattad af samtiden, och ännu mindre har den blifvit det af efterverlden. Den skildrar i 12 sånger Carl Gustafs tåg på isen öfver Lilla och Stora Belt samt öfver öarne Fyen, Langeland, Laaland och Falster till Seeland och Köpenhamn, och bland der uppträdande personer finner man icke allenast de historiska, utan äfven en mängd gudomligheter samt personifierade naturkrafter och moraliska egenskaper, såsom Svea och Dana; Nordan, Kölden, Vinden, Vågen, Afundsanden, Vapenlyckan, m. fl., hvilka tillsammans utgöra en så underlig personal och uppträda i en så besynnerlig blandning af historiska och af öfvernaturliga tilldragelser, att det hela, oaktadt sin vackra fosterländska syftning och flera särskilda taflor af sann poesi, blifvit ett bland de mest afskräckande exempel på sträfvandet att skapa ett modernt epos.

Tio år senare utgaf Gyllenborg en samling af sin vän Creutz' och sina egna poetiska arbeten under titel »Vitterhetsarbeten af Creutz och Gyllenborg», 1795, hvaraf 2:dra delen, »Sednare Vitterhetsarbeten af <i>Gyllenborg</i>», utkom samma år, och 3:e delen, »Theaterstycken af <i>Gyllenborg</i>», 1797.

Bland de didaktiska styckena i dessa arbeten står Gyllenborgs »Ode öfver själens styrka» högst, så till tankar som uttryck, och flera ställen derur upprepades ofta med förtjusning af den tidens vitterhetsälskare.

En särskild art af den didaktiska poesien, <i>fabeln,</i> har Gyllenborg med en viss förkärlek behandlat. I hans arbeten finner man icke mindre än 103 fabler, indelade i fyra flockar, som i allmänhet kunna räknas såsom det bästa vi ega inom denna nu något gammalmodig blifna diktart.

Såsom resultatet af sin mångåriga vittra erfarenhet utgaf Gyllenborg slutligen 1798 sitt »Försök om skaldekonsten, poem i 4 sånger», hvilket, betraktadt såsom en teori af skaldekonsten, visserligen är föga tillfredsställande, men dock innehåller ganska lyckade skildringar af de förnämsta bland skaldekonstens idkare samt öfverallt röjer den innerliga kärlek för denna konst, som i så hög grad utmärkte Gyllenborg. Han egnade sig ock hufvudsakligen deråt och steg icke, såsom sin vän Creutz, till rikets högsta värdigheter. Sedan hans uppvaktning vid hofvet såsom kavaljer åt kronprinsen upphört, blef han kammarråd 1762 och utnämndes till kansliråd 1774, blef fullmäktig i banken 1777, men fråntogs af ständerna vid 1778 års riksdag denna befattning, hvilken han dock återfick 1781 och sedermera innehade till slutet af 1800 års riksdag, då han nedlade alla sina publika befattningar, äfven den såsom ledamot af nummerlotteri-direktionen, hvilken han erhållit 1787. Sedan 1773 var han ledamot af vitterhets-akademien och vid svenska akademiens stiftelse 1786 var han en af de 13, hvilka konungen
förklarade för ledamöter deraf. Han afled i Stockholm den 30 Mars 1808 och efterträddes i svenska akademien af Franzén, som i sitt inträdestal varmt och ädelt tecknat hans minne, likasom han i sången öfver Creutz förhärligat hans vän.

Vitterhetsidkare af mindre betydenhet, tillhörande samma vittra skola som Creutz och Gyllenborg och hvilkas bildning likasom deras, föll inom frihetstiden, ehuru deras vittra verksamhet till större delen framträdde under Gustaf III:s regering, voro: <i>Joachim Wilhelm Liljestråle</i> (född 1721, justitiekansler 1772—1779, en bland de arresterade vid 1789 års riksdag, död 1807); såsom skald mest känd genom poemet »Fideikommiss till min son Ingemund», 1772, en rimmad föreläsning, rik på moral, men temligen fattig på poesi, hvarjemte han utgifvit ett par tal, några »Försök till nya kyrkopsalmer», 1798, samt åtskilliga öfversättningar från Marmontel och Pope, jemte några smärre dikter införda bland de af sällskapet <sp>Utile dulci</sp> utgifna »Vitterhetsnöjen», alltsammans vittnande om mera håg för skaldekonsten än om verklig begåfning; <i>Christofer Manderström</i> (född 1727, kronprinsens handsekreterare och hofmarskalk 1766, friherre 1771, död 1788), hvars »Poetiska arbeten», 1788, likasom hans »Försök till ett svenskt rimlexikon», 1779, äro rikare på rim än på poesi, samt <i>Hans Bergeström</i> (född 1735, kyrkoherde i Helsingborg 1774 död 1784), hvars dikter »Konsten att krypa», i tre sånger och »Dygden», i sex, så väl som åtskilliga af honom författade satirer, oder och tillfällighetsstycken, samt öfversättningar på alexandriner af Voltaires Alzire, Thomsons Agamemnon och Youngs Natt-tankar, alltsammans i ett ledigt och korrekt språk, visserligen icke vittna om någon rikare poetisk ingifvelse, men dock äro fullt jemförliga med hvad den tiden åstadkoms af långt mera kända vitterhetsidkare.

Bland skalder, som mera egentligt tillhörde Gustaf III:s vittra tidehvarf, bör i främsta rummet nämnas <i>Johan Gabriel Oxenstierna,</i> såsom både i bildningsart och samhällsställning stående konungen närmast. Han var son af generalmajoren grefve Göran Oxenstierna till Korsholm och Wasa och Sara Gyllenborg, en syster till skalden, samt föddes i Juli 1750 på det genom Gyllenborgs dikter bekanta herresätet Skenäs i Vingåker, hvilket Oxenstierna slutligen ärfde efter sin mormoder. Hans tidigaste studier leddes af den äfven såsom skald bekante Olof Bergklint och fortsattes vid Upsala akademi till 1767, då han ingick i kansliets utrikes expedition och sändes 1770 såsom kommissionssekreterare till Wien. Hemkallad från denna diplomatiska post 1774, utnämndes han till andre sekreterare i president-kontoret, motsvarande n. v. kabinettet för utrikes brefvexlingen, och tillika till kammarherre hos konungen, hvarigenom han blef närmare fästad vid Gustaf III:s person. Han hade haft föga glädje af sin diplomatiska bana, som ofta varit förbittrad af ekonomiska bekymmer, så mycket mera påkostande, som han väl visste huru rik hans slägt varit före reduktionen.

Sin bästa tröst fann han i hvarjehanda poetiska utgjutelser, som
<img>JOHAN GABRIEL OXENSTIERNA.</img>

redan röjde en lätthet i versbyggnaden och ett lekande behag, hvari han öfverträffade alla då med honom samtida svenska skalder. Efter sin anställning vid hofvet bidrog också hans lätta, alltid beredvilliga skaldegåfva rätt mycket till dess nöjen med hvarjehanda tillfällighetsverser, och för öfrigt strödde han flitigt omkring sig mer eller mindre spetsiga epigram, i hvilka han icke ens skonade konungen sjelf. Då denne en dag på Drottningholm öfverraskade honom vid skrifbordet och begynte genomögna hans verser, sökte Oxenstierna med synbar oro undangömma ett papper, hvilket konungen nu så mycket ifrigare fordrade att få se och som befans vara af följande innehåll:
<poem>»Man vid en konungs syn var i förundran dragen,
Som gick, af snillet förd, att fylla hjeltars lopp,
Men midt i banan trött, af nöjen blott betagen,
På första lagern söfd, tycks glömma verldens hopp,
Lik den, för trägna värf som stiger bittid' opp,
<tab>Och se'n är sömnig hela dagen.»</poem>

Konungen återlemnade papperet småleende till författaren och sade: »Min nyfikenhet har fått samma lön, som när man lyss vid dörrarna, och det är välförtjent; men den dag kan komma, när man upphör att göra mig dylika förebråelser, och då, min käre Oxenstierna, äro vi kanske mindre lycklige begge två.» Det blef ock förhållandet, men emellertid röjdes ingen minskning i konungens bevågenhet för epigrammets författare. Han blef 1778 riddare af nordstjerne-orden och sändes samma år i en hemlig beskickning till åtskilliga tyska hof, blef 1782 »en af rikets herrar» och kommendör af nordstjerne-orden, 1783 en af »de sex kongl. maj:ts öfverste kammarjunkare», en ny hofvärdighet med hög rang, som då inrättades, 1786 ledamot af svenska akademien och riksråd samt förordnad att jemte friherre Emanuel De Geer förestå det efter Creutz lediga kanslipresident-embetet, var såsom föredragande för utrikesärendena konungen följaktig under finska kriget 1788, blef, vid rådets upplösning 1789, då kanslipresident-embetet upphörde och Oxenstierna lemnade sin befattning med utrikesärendena, öfverstemarskalk hos drottningen, 1790 serafimerriddare och ledamot af regeringen under konungens frånvaro i kriget, 1792 riksmarskalk, hvilket embete han nedlade 1801 och lefde sedan utan annan embetsbefattning än den af kansler vid kongl. maj:ts orden, hvilken han erhöll 1802 och bibehöll till sin död i Juli 1818. Någon synnerlig embetsmannaförmåga utvecklade han aldrig, ännu mindre några statsmannaegenskaper. För sin utnämning till minister för utrikesärendena hade han egentligen att tacka sitt namn, då Gustaf III tyckte om att hafva en Oxenstierna i spetsen för dessa, medan han sjelf skötte embetet och ministern ofta lemnades i okunnighet om ärendena samt, när han handlade dem, icke sällan lät sina poetiska fantasier förleda sig att skrifva ministeriela noter på vers eller låta sina depecher följas af ett epigram eller ett skaldebref.

Skald var ock Oxenstierna till sitt innersta väsende. Redan som
nittonårig yngling blef han efter ett till sällskapet <sp>Utile dulci</sp> insändt skaldestycke, »Natten», vald till sällskapets ledamot, och i de »Vitterhets-nöjen», som af detsamma utgåfvos ären 1770 och 1772, infördes flera dikter af honom. Efter sin hemkomst från Wien utgaf han 1777 sitt »Ode öfver Gustaf Adolfs död»; i »Svenska Parnassen» trycktes 1784 hans ode »Hoppet», den mest berömda bland hans smärre dikter; 1796 utkom hans största poetiska arbete »Skördarne» och 1799 uti »Läsning i blandade ämnen» hans saga om »Disa». Åren 1805—1808 utgåfvos de tre första delarne af hans samlade Arbeten, 1815 den fjerde och 1826, efter hans död, den femte.

Oxenstiernas bildning var företrädesvis fransysk, ehuru han kände och älskade både den engelska och italienska litteraturen; men den upprepade läsningen af de franska klassiska författarne, det ständiga talandet och skrifvandet af franska språket tyckes hafva gjort honom mindre känslig för skilnaden mellan det svenska och det främmande språkets egenheter, så att han icke sällan gjorde sig skyldig till osvenska uttryck. En varm fosterlandskänsla röjer sig emellertid omisskänligt i allt hvad han skrifvit, och att se sitt fosterlands vitterhet höjd till jembredd med de stora europeiska nationernas var hans lifligaste önskan.

Redan i hans första dikter framträder den varma kärlek till naturen, som följde honom lifvet igenom, och likaså den milda, djupa religiösa känsla, som uttalar sig i flera af hans skaldestycken och synnerligast i »Oskuldens religion», hvilken Tegnér, som efterträdde honom i svenska akademien och i sitt inträdestal mästerligt tecknat Oxenstiernas hela skaldskap, kallat en »poesiens bergspredikan».

De mest omfattande af Oxenstiernas dikter äro »Dagens stunder» och »Skördarne». Det förra, indeladt i fyra sånger, Morgonen, Middagen, Aftonen och Natten, skildrar dagen med dess vexlingar såsom en bild af det menskliga lifvet, och i »Skördarne», den största af Oxenstiernas dikter, framställas i nio sånger de särskilda landtmannabestyren, af hvilka skalden tar sig anledning att framhålla mycket annat, som dermed står i mer eller mindre samband. Bland dessa episoder äro de mest berömda den om sjöfartens ursprung, skildringen af Skenäs och i synnerhet målningen af soluppgången en sommardag, hvilken både Tegnér och Atterbom förklarat täfla med det yppersta vår vitterhet har att uppvisa.

Näst Dagens stunder och Skördarne är sagan om Disa Oxenstiernas största dikt och i sin helhet kanske den mest lyckade af alla. Tegnér har visserligen beklagat, att Oxenstierna misskänt det romantiska, som ligger i denna gamla folksaga och som så lätt kunnat erbjuda en annan behandling än den nuvarande halfironiska; men han tillägger emellertid, att »framställningen har ett sådant lif och åskådlighet, de särskilda delarne äro målade med så friska och yppiga färger, det hela har en sådan rask och lefvande gång, att jag aldrig kan betrakta det, utan att tro mig se poesiens Gratie, som med skälmska
blickar och grop i kinden dansar personligen framför mig. Äfven i tekniskt afseende hör detta stycke till de mest fulländade, som Oxenstierna diktat. I lättare, skönare verser har aldrig svenskan rört sig, icke en gång hos Kellgren.»

Bland Oxenstiernas öfriga skaldestycken påträffar man många »Skaldebref», de flesta skrifna af någon tillfällig anledning och sålunda att betrakta såsom tillfällighetsstycken, af hvilka äfven i öfrigt ett icke ringa antal förekommer i hans arbeten. Såsom sådana i allmänhet, hafva ock dessa stycken mera ett tillfälligt än ett bestående värde. De bästa äro onekligen de, som lemnat mesta utrymmet för skämtet och den spelande qvickhet, hvilken Oxenstierna i hög grad egde och som ofta gaf sig luft i epigram, vanligen blida och lekande, men stundom ock rätt hvassa och spetsiga.

På sin ålderdom företog Oxenstierna en öfversättning af Miltons »Det förlorade paradiset» och, efter dess afslutande, en af Tassos »Befriade Jerusalem», af hvars 20 sånger han dock ej medhann att öfversätta mer än 12.

Om Oxenstiernas skaldebegåfning i allmänhet har Tegnér uttalat följande omdöme: »För Oxenstierna var skaldekonsten aldrig ett blott tidsfördrif eller ett flygtigt ungdomsnöje, utan, som hvarje äkta skald, betraktade han henne såsom sitt lifs bestämmelse. Om man, vid en blott psykologisk förklaring af konsten, med rätta yrkar, att det är känslans liflighet och inbillningens rikedom, som egentligen utgöra skalden, emedan den förra uppfattar och återspeglar alla de drag af skönhet, som finnas spridda i verkligheten, och den senare diktar dem, der de saknas, så måste en hvar erkänna, att Oxenstierna var född för skaldekonsten. Ty lättrörlig i yttersta grad var hans känsla, till äfventyrs likväl mera öm än stark, mera vidtomfattande än djupt inträngande. Hans poesi var sentimental, men icke i ordets vanfräjdade bemärkelse. Man finner hos honom aldrig denna omanliga klagan, detta sjukliga pjunk öfver qval, dem man så gerna anser för tillgjorda. Det finnes hos honom intet spår af affektation, och äfven der hans känslighet skulle kunna synas veklig, är den dock alltid sann. Sjelfva den längtan till ett friare poetiskt lif, till naturen och landsbygden, hvilken går som en halfqväfd suck genom Oxenstiernas dikter, är ingenting annat än den naturliga känslan i hvarje poetiskt, ja i hvarje ömt hjerta, att samfundslifvet med sina intrasslade förhållanden i det hela dock måtte vara förkonstling, en afvikelse från det enklare rätta. Till en stor del kan den väl också förklaras af skaldens egen belägenhet i lifvet, som visserligen var mera lysande, än hans milda, blygsamma hjerta hade önskat; men denna längtan har icke något häftigt, den är mindre ett missnöje med det närvarande än en tyst aning, att det kunnat vara bättre; den är, som alla känslor hos Oxenstierna, mild och stilla. Just denna känslans mildhet är det också, som gör behaget hos den Oxenstiernska sångmön. Hennes karakter är icke hög skönhet, utan mildt behag, det vill säga, talande, uttrycksfull skönhet, som
icke beror blott på formen, utan äfven och ännu mera på det älskvärda inre hon förråder. Derföre äro ock hans yppersta sånger, så präktiga de än må synas för inbillningen, ändå kärare för hjertat. Men präktig och lysande var visserligen hans inbillning, och i färgernas glans och friskhet är han ännu icke af någon svensk skald öfverträffad. Detta gäller om hans målningar af den yttre naturen. För framställningen af den inre hade han mindre anlag, ty dess riken ligga djupare och fordra en helt annan art af uppfattnings- och framställningsgåfva. I allmänhet var hans tanke mera klar än djup, mindre dristig än fin och stundom nästan epigrammatiskt tillspetsad. Han var rikare på bilder än på idéer, han var mera originel i framställningen än i uppfinningen. I språket hade han mera lenhet än kraft, mera rikedom än eftertryck, mera sirlighet än korrekthet. Jemför man honom med hans begge äldre vänner, med Creutz och Gyllenborg, så var han till äfventyrs icke så innerlig, icke så genomglödgad af poetisk eld som Creutz, han var icke så väldig och allvarlig som Gyllenborg; men han var mera lysande än den förre och oändligen rikare och böjligare än den senare.»

Till sitt yttre var Oxenstierna lång, smal, mager och hade en spirituel, nästan luftig gestalt. »Det låg något obeskrifligen fromt och kärleksrikt i de ädla, de fint bildade dragen, men tillika blickade snillet som en himlagäst fram ur det talande ögat»; så beskrifver honom Tegnér. »I sällskap», berättar Beskow,<footnote><i>Beskow,</i> Lefnadsminnen, s. 19.</footnote> »var han den gladaste, älskvärdaste, som man någonsin kan tänka sig. Allas uppmärksamhet var fäst vid honom. Han sade artigheter åt alla, dock så, att det icke var artigheter, utan att man kunde taga åt sig det eller icke, berättade anekdoter, hade infällen...»

Hela sitt lif igenom hade Oxenstierna att kämpa med ekonomiska bekymmer. De höga embeten, han beklädde, voro icke förenade med löner, motsvarande embetenas värdighet, och, tjenstvillig och hjelpsam, hade han lika svårt att afslå en bön om understöd som en bön om ett poem, hvarföre han ock ofta sjelf råkade i penningeförlägenhet. Hans grefvinna, Louise Christine Wachschlager, hade, efter deras sons födelse 1793, råkat i ett sjuklighetstillstånd, som fortfor ända till hennes död 1809 och icke litet ökade mannens bekymmer. Efter hennes död lefde han i allt större enslighet. Vid hofvet fann han sig, efter Gustaf III:s frånfälle, icke längre hemmastadd, utan drog sig småningom derifrån. Sången förblef dock fortfarande hans tröst i sin ensamhet. »Aldrig», skref han, »har jag funnit mera sanning i den gamla utslitna jemförelsen af en fängslad fogel, som sjunger att roa sig i sitt tvång; ty under all ledsnad gör jag det också och glömmer bort mig sjelf.» Så var sången, som så länge utgjort hans glädje, äfven hans tröst i bekymrens stunder och skaldekonsten, som varit hans lifs uppgift, förblef han trogen till lifvets slut.

Långt före Oxenstierna hade hans ett år yngre samtida <i>Johan Henrik Kellgren</i> lemnat i de vittras gille en plats ledig, ännu svårare att ersätta. Han var född den 1 December 1751 i Floby prestgård inom Vestergötland, der fadern, Jonas Kjellgren, var kyrkoherde. Dennes fader hade varit bonde inom Kellby församling, hvarifrån sonen tagit sitt tillnamn. Kyrkoherden Kjellgren hade mycken kärlek och håg för vitterhet, skref både latinsk och svensk vers, spelade åtskilliga instrument samt hade någon kännedom om målning och bildhuggeri. Hans hustru, Christina Elisabeth Aminoff, var en stilla, from och gudfruktig qvinna, och sina anlag för skaldekonsten hade sonen fått i arf från fadern. Till dess han fylt sitt tionde år, hade han ock ingen annan lärare än fadern. Derefter genomgick han Skara skola och gymnasium samt sändes 1768 till Åbo akademi, der fadern gjort sina studier och der sonen tog magistergraden 1772 samt blef docent i vitterheten 1774. Redan 1771 hade fadern aflidit och derefter hade sonen måst söka sin utkomst såsom enskild lärare.

Tidigt försökte sig Kellgren såsom skald, men behöll länge sina dikter för sig sjelf. Först 1773 blefvo några ibland dem bekantgjorda i »Tidningar utgifna af ett sällskap i Åbo». Der hade nemligen bildat sig en utgrening af det Stockholmska vittra samfundet <sp>Utile dulci</sp>, kallad Aurora, som utgaf dessa »Tidningar», till hvilka Kellgrens första ännu temligen omogna bidrag röja en dyster, mjältsjuk uppfattning af lifvet, hvilken först under de följande åren öfvergick till en ljusare, mera förtröstansfull. En öfversättning af en bland de Ossianska sångerna vittnar om den bekantskap Kellgren redan då gjort med dessa och om hans lifliga intresse derför. Kellgrens sista bidrag lemnades 1776, och följande året flyttade han till Stockholm såsom lärare för generalmajoren grefve J. A. Meijerfelts barn. Hans skalderykte hade föregått honom, och redan samma år infördes i Gjörwells »Samlaren» några hans dikter, af hvilka »Ode till Bacchus och Kärleken» samt »Sinnenas förening» väckte stort uppseende såsom mästerstycken i den af tidens smak uppburna lättfärdiga diktart, hvari man för första gången såg svenska stycken fullt jemförliga med de franska mönstren.

Den dikt, som mottogs med största bifall och egentligen grundade Kellgrens skalderykte, var emellertid satiren »Mina löjen», der han i ett ledigt, vårdadt språk, fullt af fina, lekande vändningar, framhåller hvad han i tidsförhållandena finner löjligt och leende gisslar det.

Tillika hade han redan två gånger vunnit stora priset i vitterhets-akademien för poemen »En stadig man» och »En ynglings inträde i verlden», båda tillhörande lärodikten, hvilken diktart då företrädesvis omhuldades af den akademiska riktningen inom vår vitterhet. Sällskapet <sp>Utile dulci</sp> hade ock skyndat att kalla honom till ledamot och utsett honom till sin sekreterare.

Oaktadt det uppseende han sålunda redan såsom skald väckt, kom han dock ej i personlig beröring med konungen förr än efter en dramatisk fest på Drottningholm i Juni 1778, då man uppförde
Marmontels »Zemire och Azor» komedibalett med sång, öfversatt af Anna Maria Malmstedt, sedermera såsom fru Lenngren så ryktbar inom vår vitterhet, och till hvilken balett Kellgren skrifvit en prolog, med musik af Uttini. Vid detta tillfälle blef Kellgren förestäld för konungen, men det dröjde ännu två år, innan han af honom erhöll något gunstbevis, oaktadt han innan slutet af året 1778 med anledning af drottningens kyrkotagning skrifvit en ny prolog till »Iphigenie i Auliden», som uppfördes å kongl. teatern den 29 December.

Samma år begynte Kellgren äfven utgifva Stockholms-Posten, hvars första nummer utkom den 29 Oktober 1778 och hvilken i början betraktades såsom en oppositionstidning. Fersen<footnote>Historiska skrifter, IV: 147.</footnote> yttrar härom: »Det hade sedan någon tid i Stockholm utgifvits på trycket en tidning, kallad Stockholms-Posten. Man kände ej författaren, dess redaktion utgjordes af ett litterärt sällskap, som hade skrifklåda, hvilket skref detta blad, som hade en stor afsättning. Det hade en satirisk karakter, alltid angenäm för allmänheten; der framstäldes hofvet, tidens seder och styrelsens åtgärder med all den frihet och skärpa, som tryckfrihetsförordningen kunde medgifva. Ministrarne afskydde detta blad lika mycket som allmänheten älskade detsamma. Konungen betraktade det med missnöje; men han ville ej förbjuda det, för att icke gifva dementi åt sin egen tryckfrihetsförordning, som var hans verk och blifvit afgifven med så mycket buller.»

Sannolikt var också Kellgrens deltagande i en oppositionstidning anledningen, hvarför Gustaf III dröjde att lemna honom några bevis på sin bevågenhet, oaktadt hans ständigt stigande litterära anseende. Kellgren hyste ock ganska frisinnade politiska åsigter, visserligen icke af samma art som de s. k. patrioternes, hvilka ifrade för återställandet af frihetstidens statsskick, men svärmande för det slags frihetsideal, hvilket de franske upplysningsförfäktarne uppstält och som banade vägen för den franska revolutionen och republiken, ehuru Kellgren var långt ifrån att vara en republikan i ordets nyare bemärkelse, då han tvärtom hyste en varm beundran för Gustaf III:s person, medan han ganska skarpt i sin tidning utfor mot all slags despotism. Gustaf III tyckes ock hafva insett, att Kellgrens frihetsidéer icke voro af det farliga slaget, ty i November 1780 fäste han honom vid sin person genom hans utnämning till konungens bibliotekarie, med ett litet arvode från en hospitalsfond.

Under tiden hade Kellgren dels i Stockholms-Posten, dels i de af samfundet <sp>Utile dulci</sp> utgifna Vitterhetsnöjen infört flera nya dikter, som ytterligare ökade hans skalderykte, och började nu äfven försöka sig såsom dramatisk författare. År 1780 skref han texten till »Proserpina», opera i en akt, med musik af Kraus, hvilken uppfördes i Juni 1781 på Ulriksdal inför konungen, men blef aldrig offentligt gifven, och samma år skref han ett »Divertissement», hvilket hertig Carl lät gifva på konungens födelsedag, samt en »Intermede», uppförd å
<img>JOHAN HENRIK KELLGREN.</img>

Drottningholm på prinsessan Sofia Albertinas födelsedag. Året derpå författade han sin första lyriska tragedi, »Æneas i Carthago», hvartill konungen uppgjort planen och Kraus satt musiken. Stycket var ämnadt att uppföras vid stora teaterns invigning 1782, men blef i följd af inträffade hinder icke gifvet förr än 1799, så att hvarken planens, arbetets eller musikens författare upplefde dess uppförande.

En af Gustaf III:s älsklingsuppgifter var att bilda en svensk dramatik i högre mening. Sjelf stod han högst bland de dramatiska författarne i allt hvad  plananläggning och karaktersteckning beträffar; men då han ville åstadkomma operor och större dramer på vers, behöfde han för versifikationen och skapandet af ett poetiskt språk en medhjelpare, hvartill han utsåg Kellgren, som af honom mottog tvänne ämnen till behandling, »Christina» och »Gustaf Wasa». Till den förra hade konungen uppgjort planen, men hela utförandet deraf lemnades åt Kellgren, som mot slutet af 1784 fick sin »Christina» färdig. Den uppfördes på Gripsholms teater första gången den 6 Jan. 1785, och dagen derpå lät konungen utfärda fullmakt för Kellgren att vara hans handsekreterare, på detta sätt visande sin belåtenhet med hans arbete. »Gustaf Wasa» var af konungen mera utförligt utarbetad på prosa och sattes i vers af Kellgren samt gafs på kungliga teatern för första gången den 19 Januari 1786. Den utgjorde för Kellgren såsom lyrisk skald den största triumf, har också ganska länge bibehållit sig på svenska scenen och är ännu det yppersta praktstycke af lyrisk dramatik vår vitterhet eger. Sedan Kellgren så lyckligt fullgjort detta uppdrag, fick han snart ett nytt. Redan 1783 hade Gustaf III skrifvit och den 11 September detta år låtit för hofvet på Drottningholm uppföra dramen »Gustaf Adolf och Ebba Brahe», hvilket stycke Kellgren fick omarbeta i operaform, och den 24 Januari 1788 uppfördes denna nya lyriska dram, med musik af Abbé Vogler.

I Stockholms-Posten för 1787 förekommer Kellgrens bekanta satir, »Man eger ej snille för det man är galen», hvilken på sin tid väckte oerhördt uppseende. Den uppgafs vara insänd till tidningen, med anledning af ett prisämne, utsatt af sällskapet <sp>Pro Sensu Communi</sp> (För sunda förnuftet), hvilket sällskap likväl i sjelfva verket bestod endast af Kellgren och Nils von Rosenstein, som båda gjort till sin uppgift att motverka den mysticism, som midt under denna otrons tid så ofta framträdde. Mot den var ock den anförda satiren riktad, och ehuru den visserligen gjorde sig skyldig till en och annan orättvis öfverdrift, innehöll den dock så mycken sanning, så kraftigt uttryckt, att den i hög grad verkade för sitt ändamål.

Till året 1789 höra: »Cantaten den 1 Jan. 1789», författad med anledning af olyckshändelserna på krigsteatern det föregående året och vittnande lika mycket om lågande patriotism som om sann poetisk ingifvelse; »Dälden», skrifven på orimmad metrisk vers, med ett mästerskap, hvilket ingen svensk skald dittills uppnått; »Ode öfver förtviflan», som upplästes i svenska akademien vid dess offentliga
sammankomst den 25 Januari samt »Till Rosalie», den sista dikt af det lättfärdiga slaget Kellgren meddelat allmänheten. Troligen skrefs också detta år den i Stockholms-Posten för år 1791 införda satiriska sagan »Byxorna», riktad mot bördshögmodet.

Vid denna tid inträdde en märkbar förändring i arten af Kellgrens litterära verksamhet, redan förberedd under de föregående åren. Den röjer mera allvar och äfven mera hänförelse, i motsats mot den förra lättfärdiga eller satiriskt lekande tonen. I visst hänseende stod denna förändring i samband med en ny bekantskap, som Kellgren gjort. Hans äldre broder Jonas Kellgren, prost i Skatelöf inom Vexiö stift, hade 1786 blifvit gift med den då 21-åriga Clara Christina Lidmark, och 1789 gjorde skalden ett besök hos sin broder och sin svägerska, hvilka han i bref till en förtrogen vän på följande sätt skildrat: »Kyrkoherden är en liten fet och rund bondprest, röker sin pipa, dricker sitt öl, räknar öfver sina inkomster, läser någon gång sin Benzelius, predikar och messar, som det sägs, ganska väl och fördömer i afgrunden alla kättare och tänkare, exegeter, filantroper och <sp>sensus communis</sp>. Lilla söta Clara, en liten hygglig ungdom, har två vackra barn, väntar det tredje och gör allt hvad hon kan för att fägna sin svåger.» Denna »lilla söta Clara», hvilken Kellgren förevigat under hennes andra förnamn Christina, blef, med sin kärlek för poesi och musik, under hvarje nytt besök en för skalden alltmera dyrbar väninna, och i det hem, hvilket hon som maka och mor förljufvade, fann han en lugn fristad undan de vittra och politiska tvisterna samt en lefvande vishet långt mera tillfredsställande än tidens läror hade att erbjuda. Hvad detta hem för honom var, har han sedermera uttalat i den innerliga dikten »Till Christina», en af de vackraste han skrifvit.

Den inträdda förändringen röjde sig främst i »Den nya skapelsen eller inbillningens verld», en af de skönaste vår lyrik eger, der skalden låter den nyfödda kärleken kasta öfver hela skapelsen ett nytt ljus, i hvilket den synes som en helt ny verld, med detsamma den öfverallt återspeglar den älskades bild. Ett sådant stycke af samma skald, som kort förut skrifvit »Till Rosalie», kan väl gifva anledning till den förmodan, att hans unga svägerska väckt hos honom en lika djup som förädlande känsla och gifvit honom ett helt annat begrepp om qvinnan än han förut egde och uttalade.

Denna dikt, Kellgrens lyriska mästerstycke, tillhör året 1790, då han tillika bekantgjorde sin satir »Jordens skapelse» och den särdeles omtyckta visan »Dumboms lefverne», som framkallat många efterbildningar, samt åtskilliga epigram och några öfversättningar af Horatii oder, bland hvilka en i originalets versform — då något helt nytt i öfversättningsväg.

Vid denna tid skref Kellgren äfven sitt berömda företal till Fredmans epistlar, hvari han gjorde full rättvisa åt Bellman, hvilken han några år förut i »Mina löjen» framstält som en krogskald, äfvensom han i några öfversättningar från danskan visade sin bekantskap med
den då i Sverige föga kända danska litteraturen samt i en recension af Kloppstocks Messias yttrade sin beundran för den tyske skalden och således visade sig hafva frånträdt den ensidiga fransyska riktning, som i allmänhet utmärkte akademisterne.

Under året 1792 företog Kellgren en resa till södra Sverige och meddelade sina reseintryck i en mängd strödda uppsatser, dem han kallade »Filosofen på landsvägen», der man finner en mängd träffande anmärkningar öfver hvardagliga föremål, sedda ur nya synpunkter.

Dikten »Till Christina» är ock troligen skrifven 1792. Den utgör en gripande målning af skaldens sinnesstämning mot slutet af hans lefnad — hans öfvermätthet på verldens tomma nöjen, hans längtan efter frid och lugn, hans glädje att åtminstone för några ögonblick hafva funnit dem vid sin så högt värderade svägerskas härd.

En annan dikt från de sista åren af Kellgrens lefnad, äfven vittnande om en långt renare känsla, än som framträder i hans tidigare erotiska stycken, är det täcka, naivt skalkaktiga skaldebrefvet »Till Fredrika». En tredje, hvilken han ej hann fullända, är »Sigwarth och Hilma», kanske den älskligaste, om också ej den snillrikaste bland alla hans dikter, om hvilken man anmärkt, att den rena, svärmiska kärlek, som vanligen plägar tillhöra ynglingaåldern, men hvilken Kellgren i sin ungdom behandlade med ett visst förakt, här visat sig hafva gripit hans fantasi i hans mannaålder, insmygt sig i hans hjerta, då det redan var döende, och bemäktigat sig de sista ljuden af hans lyra.

Han hade aldrig haft någon stark helsa. Redan i sin tidigaste ungdom hade han genom ansträngningar ådragit sig en feber, som mycket försvagat hans bröst. Hans trägna studier vid universitetet, i förening med ungdomligt lättsinne, hade sedermera förvärrat hans helsotillstånd, och detta undergräfdes ytterligare af hufvudstadens förströelser. Det blef mot slutet af året 1794 alltmera betänkligt. Han klagade dock aldrig och ville ej beklagas, utan då de sörjande vännerne inträdde i hans rum, gjorde han allt för att hos dem återkalla glädtigheten och det flyende skämtet. Han hade sin bostad hos sin läkare och nära vän, assessorn Henrik Gahn, med utsigt åt Jakobs kyrkogård, der han flera år före sin död utsett platsen för sitt sista hvilorum och der han också är begrafven. Då Gahn kom in till honom den 20 April 1795, sade Kellgren till honom: »Det kostar på att dö från er» — och några minuter derefter drog han sitt sista andetag. Han var då endast 44 år gammal, men hade lefvat fort och verkat mycket.

Till sitt yttre var Kellgren liten, men välväxt, ansigtet ädelt formadt, pannan hög, ögonen blå och särdeles lifliga, näsan skarpt tillspetsad, och kring munnen lekte vanligen ett fint satiriskt leende. Anletet var, likasom röst och åtbörder, en trogen tolk af de hos skalden ofta vexlande sinnesrörelserna, än röjande djupt, tänkande allvar, än strålande af den lifligaste glädje, än flammande af hänförelse eller harm öfver en ädel eller en orättvis handling. Mot slutet af hans lefnad
blef hjessan kal, ögonen djupt liggande, hyn gulblek; men ett uttryck af ädelhet och värdighet hvilade öfver de tärda dragen.

Kellgrens vanliga hemdrägt var en fin grå, varmt stoppad lifrock; hans klädsel i allmänhet utmärkt genom högsta grad af snygghet och städning. När han under sista tiden af sin lefnad gick ut, bar han ett halft dussin rockar, alla lika tunna, lätta och sirliga, och då han, stadd på något besök, vid framkomsten tog af sig det ena plagget efter det andra, sågos de, som icke närmare kände honom, med undran afbida huru mycket till slut skulle blifva qvar af den berömde mannen. Enkel och prydlig, som hans drägt, var hans boning.

Han var i hög grad musikalisk och hade sjelf satt musik till sin dikt »Nya Skapelsen» samt kände sig mera förnöjd, än af någon utmärkelse som tillfallit honom, när denna hans musik gillades af Kraus och sjöngs af fru Lenngren. I den krets, som samlades kring henne, fann ock Kellgren sin största trefnad.

Redan i sin barndom hade han röjt en omisskänlig böjelse för satir, och under universitetsåren hade äfven hans satiriska lynne mest fallit hans kamrater i ögonen. Dermed förenade han en viss slutenhet emot obekanta eller sådana, som ej intresserade honom; men de, som kommit honom närmare, hafva intygat, att de hos honom funnit ett menniskoälskande, för vänskap varmt hjerta, ett ädelt, finkänsligt, ofta i hög grad ömtåligt sinne, lågande af kärlek för fosterlandet och dess vittra ära, likasom för allt stort och godt — och det är påtagligen sin egen sinnesstämning han tecknar, då han i slutanmärkningen till sin bekanta satir »Man eger ej snille för det man är galen», utbrister: »Om vid åsynen af allt hvad som rubbar den allmänna ordningen, af allt som kränker förnuft och dygd, om vid blotta åsynen eller vid ryktet deraf du känner ditt blod tändas, ditt hjerta klappa, din andedrägt förkortas, tårarne brista ur ditt öga, tankarne hoptals genomstörta din själ, och du glömmer så dig sjelf, att det icke mer är du, men den dygdige som lider, den upplyste som förföljes, medborgaren, filosofen, menniskan... Då, ädle, igenkänn snillets gudomliga röst; då sök ej förgäfves att qväfva en eld, som, lik åskans, ej skall slockna förr'n han förtärt dig; då följ ditt öde, blif stor — och olycklig».

Kellgren blef ock båda delarne. Han tillerkändes temligen allmänt främsta rummet bland de vittra snillen, som spridde glans öfver Gustafs tidehvarf, rönte många bevis af sin samtids beundran, flera äfven af sin konungs bevågenhet och var älskad af sina vänner, såsom få hafva varit det... men lycklig var han icke. I sin dikt »Till Christina» har han rörande tecknat både sitt missmod vid slutet af sin bana och orsakerna dertill:
<poem>»Än hade åldern icke plöjt hans panna
Och icke strött sin drifva i hans lockar
Och icke tyngt hans fjät och böjt hans skuldra
Och släckt hans snilles eld; men hvad ej åldern,
Det hade sorgen redan gjort och smärtans
Fördolda gift och känslans tysta brånad
Och svallet af de sjudande passioner
Och svikna hopp om nöjen — ack, som lofvat.
Och ledsnan mera grym af dem — som hållit.»
</poem>
Det var dessa »sjudande passioner», som undergräft hans helsa i ungdomen och förstört den efter hans ankomst till hufvudstaden, med dess många lockelser. De rörde sig ock i de lättfärdiga ungdoms-dikterna, så väl som i början af hans uppträdande såsom publicist, då han ofta nog visade sig retsam, obillig och öfvermodig; men om han, hänförd af sin häftighet, icke sällan förgick sig i hettan, var han ock snart färdig att godtgöra hvad han felat, likasom att bjuda handen till försoning, då han sjelf blifvit förfördelad. Den naturliga ädelheten i hans sinne framträdde ock allt klarare med åren och han gick oafbrutet framåt i stadga, allvar och anspråkslöshet, i allt djupare uppfattning af sitt lifs uppgift och i allt större förmåga att fylla den.

Också hafva få verkat såsom han. Det inflytande, han som skald och vitter lagstiftare utöfvat, har sträckt sig vida utöfver hans samtid. I svenska sången ingöt han ett ljuft behag, ett musikaliskt välljud, hvilka den dittills ej egde, åtminstone icke i någon dermed jemförlig grad. Språket antog ock under hans hand en vida större böjlighet och mjukhet än förut. Hans metriska och rytmiska förtjenster äro af alla vittra granskare erkända såsom större än någon samtida svensk skalds. Han var, hvad äfven hans motståndare Thorild kallade honom, »behagens skald»; men när han hade högre fosterländska ämnen att besjunga, ljöd ock hans sång stark, kraftfull och hänförande, ehuru äfven då alltid tillika behagfull. Hans eldiga, på en gång djupa och lättrörda känsla framträder sann och lefvande i alla hans dikter, och — för att begagna Atterboms ord — »nutid och framtid skola erkänna med oförminskelig tack, att hans lyra, med sin i begynnelsen för all <i>täck,</i> men sedermera för all <i>skön</i> sinnlighet öppna och spänstiga stämning, sin ofta qvickt spelande, slutligen oftast vemodigt ömma känsla, sin fina lyssning till språkets och versens riktighet, behag, välljud, sin för fosterländsk själsodling rastlöst glödande lidelse på den svenska ärans stjernhvalf bibehåller en orubbad höjdplats.»

Bland skalderna, tillhörande den akademiska eller klassiska vittra skolan under Gustaf III:s tidehvarf, var Kellgren den mest sjelfständige. Mot slutet af sin litterära bana började han allt mera frigöra sig från den öfvervägande fransyska riktningen och närma sig i stället den, hvilken man sedermera kallat den romantiska. Mera troget vidhölls och upprätthölls den akademiska riktningen af hans lika ryktbare samtida <i>Carl Gustaf Leopold.</i> Denne, en son af Carl Adam Leopold, kontrollör vid tullverket, var född i Stockholm den 23 November 1756. I hans tidiga barndom flyttade familjen till Norrköping, der fadern blef tullförvaltare. Genom en lycklig tillfällighet kommo föräldrarne att bo i samma hus med en fransk språkmästare, som fattade tycke för den unge Leopold och undervisade honom i franska språket, hvilket han
lärde med lätthet och snart talade med färdighet. Vid 10 års ålder sändes han till Söderköping, der han sattes i pension hos en lärd rektor Wimmermark, under hvars handledning han inhemtade de vanliga skolstudierna, i synnerhet latinet, hvari hans lärare var mästare och i hvars talande han öfvade sina lärjungar. Sedermera förflyttades Leopold till Linköpings gymnasium, hvarifrån han skulle afgå till universitetet, men återvände i stället till sin förre lärare Wimmermark, för att ytterligare förkofra sig i de gamla klassiska språken.

Han var sålunda redan förtrolig med grekiska, romerska och fransyska författare, då han blef student i Upsala 1773. Redan vid 6 års ålder hade han börjat rimma och, då han var 14 år gammal, höll han 1770 på dåvarande kronprinsens födelsedag ett tal på vers å Norrköpings rådhus. I Upsala gjorde han sig högt aktad, om icke fruktad, såsom opponent vid disputationsakterna, men kunde, af brist på medel, icke länge stanna vid akademien, utan antog 1775 en lärareplats hos grefve Douglas  på det natursköna Stjernarp i Östergötland. Här, behandlad med faderlig välvilja, tillbragte han de skönaste dagarne af sin ungdom och bibehöll alltid deraf ett kärt minne. Under en liten resa, som han gjorde med grefve Douglas familj, stannade man en vacker sommarnatt i en backe för att se soluppgången, och grefvinnan Douglas, hänförd af det majestätiska naturskådespelet, anmodade Leopold att dikta en sång till skaparens lof, gaf honom de båda första raderna och bad honom fullända det öfriga. Under intrycket af ögonblickets högtidlighet skref han då psalmen »Att dig, o Gud, mitt offer bära» o. s. v., som förekommer i svenska psalmboken under n:o 418. Under sammanvaron med denna högt bildade familj vann Leopold tillika det yttre skick och den ledighet i umgänge, som sedermera fulländades under hans nära förbindelse med Gustaf III och som utmärkte honom ända till slutet af hans lefnad.

Återvänd till Upsala skref Leopold vid den fest, som der gafs den 9 November 1778 med anledning af kronprinsen Gustaf Adolfs födelse, en »Ode öfver den 1 November 1778», hvilken genast väckte mycket uppseende och gjorde det sedermera ännu mera genom den strid i Stockholms-Posten, hvartill den gaf anledning. Kellgren hade nemligen kort förut öfvertagit utgifvandet af denna tidning och tog Leopolds ode till första föremålet för sin kritiska verksamhet. Han framstälde mot densamma en mängd anmärkningar, hvaraf visserligen de flesta voro befogade, men också icke så få orättvisa eller åtminstone obilliga. Leopold fann sig deraf högeligen förnärmad och skref ett skarpt svar, hvarefter följde en längre skriftvexling i tidningen mellan de båda skalderne, slutande dermed, att Leopold drog sig tillbaka och lät på flera år icke höra af sig. Af ekonomiska skäl begaf han sig 1780 till Greifswald, der han kunde taga magistergraden med mindre kostnad än i Upsala, hvilket ock skedde 1781, hvarefter han blef kallad till docent i lärdomshistorien och kort efteråt till vice rådsbibliotekarie i Stralsund, hvilken befattning beredde honom tillfälle att göra sig förtrolig med
lärdoms- och vitterhetshistorien, hvari han ock sedermera visade sig ega stora kunskaper.

Han längtade likväl tillbaka till Sverige och bad Gjörwell, som i sin tidskrift Samlaren infört några af hans dikter, om förord för erhållande af bibliotekarietjensten vid det bibliotek, som professorn Johan Henrik Lidén skänkt till Upsala akademi, jemte anslag till lön åt dess vårdare. Den sökta platsen erhöll Leopold ock 1784, men tillträdde densamma ej förr än följande året.

Under tiden hade Leopold genom några i Stockholms-Posten införda dikter låtit förstå, att han ej blifvit afskräckt från skaldekonsten af Kellgrens kritik, och för öfrigt kommit i brefvexling med Thorild, som förklarat sig vara en ifrig beundrare af den ode Kellgren så mycket klandrat. Under denna brefvexling hade likväl Thorild efter hand antagit ett slags beskyddareton, som stötte Leopold, hvaremot Kellgren gifvit honom flera bevis, att han ångrat sin allt för långt gångna kritik och sökte tillvägabringa en försoning. Leopold hade utgifvit några »Kritiska anmärkningar vid hjeltedikten Tåget öfver Bält», hvilka betraktades såsom den yppersta litterära kritik man dittills hos oss sett och hvari han visserligen på det hela lofordat den granskade hjeltedikten, men dock ej underlåtit att framhålla dess svaga sidor. Gyllenborgs ifrige beundrare Gustaf Regnér sökte i sin tidskrift »Svenska Parnassen» visa grundlösheten af de gjorda anmärkningarna, hvaremot Thorild i en temligen närgången öfversittareton klandrade det oförtjenta beröm Leopold tilldelat hjeltediktens författare. Sjelf var Gyllenborg allt för högsint att finna sig stött af kritiken, utan blef tvärtom från denna tid först Leopolds förespråkare och beskyddare samt sedermera hans vän för lifstiden.

Thorilds beteende vid detta tillfälle hade emellertid ytterligare från honom aflägsnat Leopold, som nu i stället närmade sig Kellgren, hvilken skyndat att i Stockholms-Posten införa några af Leopold utgifna »Erotiska oden», för att »rikta bladet med dessa ypperliga skaldestycken», samt, jemte Gyllenborg, blef hans förespråkare hos Nils von Rosenstein, som nu var föredragande för universitetsärendena, då Leopold sökte en löneförbättring. Gyllenborg hade äfven för Leopold intresserat sin systerson skalden Oxenstierna, och alla dessa, till hvilka äfven slöt sig Armfelt, konungens gunstling, förenade sig att söka få Leopold till Stockholm, der han skulle biträda konungen att få dramen Helmfelt förvandlad till opera samt, för att vara honom närmare till hands, bo i de rum, som innehades af Armfelt, hvilka denne erbjöd sig att lemna. Oxenstierna framstälde för Leopold denna plan och sände honom 50 specier i respenningar. Rosenstein begärde uppgift på hans skulder, hvilka konungen sedermera betalte. Kellgren skref och förklarade blygsamt, att han kunde anses fullkomligt onyttig i allt, som hände till Leopolds förmån, emedan han hos alla, af hvilka Leopolds lycka kunde bero, funnit »ett rättvist uppskattande af hans förtjenst och lifligt deltagande i hans belägenhet». Han hade likväl varit icke
så litet verksam till Leopolds fördel, och slutligen skref den gamle Gyllenborg och uttryckte »sin glädje öfver denna vackra händelse». Det är icke ofta man hos litteratörer finner en sådan samverkan för en »medbroder i yrket».

Leopold lydde kallelsen, ankom till Stockholm och lyckades redan vid första företrädet intaga konungen till sin fördel. Kort före detta företräde hade Liljestråles »Fideikommiss till min son Ingemund» utkommit. Författaren var då icke särdeles väl anskrifven hos konungen, och den något urmodiga tonen i hans skaldestycke gaf riklig anledning för de uppvaktande vid hofvet att roa sig på
hans bekostnad. Konungen, som satt och skref, när Armfelt införde Leopold, steg hastigt upp, fäste
en genomträngande blick på den unge skalden och frågade: »Hvad tycker ni om Fideikommisset?» Utan att förbryllas af den tvära frågan svarade Leopold genast: »Äfven der, ers maj:t, äro vackra ställen». Konungen syntes öfverraskad och frågade: »Hvilka?» — hvartill Leopold svarade: »T. ex. följande rader:
<poem>»Att störta någon annan ned, för ingen dödlig buga,
Och akta dig inför din kung att smickra eller ljuga;
Det rum dig heligt vara bör, der hans person är när,
Och sanning är den första skatt du honom skyldig är.»</poem>

Det ädla och frimodiga svaret behagade konungen så, att Leopold fick genast flytta till slottet, tillhörde från denna stund konungens förtroliga aftonkrets och steg allt högre i hans ynnest. Han utnämndes till bibliotekarie vid Drottningholm, med 300 rdrs lön, hvartill lades en pension af 100 rdr ur konungens handkassa. Samma år blef han äfven, vid svenska akademiens stiftande, dess ledamot och fick som sådan en årlig pension af 150 rdr samt, när han fyra år derefter gifte sig, en plats i kongl. nummerlotteri-direktionen med 300 rdrs lön, hvarjemte han 1788 fick fullmakt såsom konungens handsekreterare.

Kellgren och Leopold hade nu blifvit personligen bekanta och visade hvarandra ömsesidig högaktning, ehuru någon förtroligare vänskap tills vidare ej förenade dem. De voro dertill allt för olika. Leopold var cirklad och sirligt artig, Kellgren öppen och okonstlad. Kellgrens vänner funno honom utmattad efter Leopolds besök, och han brukade beklaga sig öfver den första besvärliga qvarten, som uteslutande upptogs af panegyriska haranger; »men», tillade han, »när jag öfverstått den, skulle mannen fått sitta hos mig hela dagen, ty sedan talar han väl och intressant». Det goda förhållandet mellan dem stördes också ej deraf, att Leopold gjorde långt större lycka vid hofvet än Kellgren, som aldrig der fann sig rätt hemmastadd. Konungens välvilja mot honom fortfor, men Leopold visade han en förtrolighet, hvilken högst få eljest åtnjöto. Leopolds ovanliga umgängesgåfvor, hans qvickhet, hans kunskaper, hans lätthet att vid uppfordran lemna en dikt eller en julklappsvers, och icke minst hans stora reflekterande förmåga gjorde honom till ett högst värderadt sällskap för Gustaf III, och då konungen var i Stockholm, tillhörde Leopold alltid hans aftonkrets.
<img>CARL GUSTAF <small>AF</small> LEOPOLD.</img>


Leopolds märkligaste arbete under året 1786 var hans inträdestal i svenska akademien, till ämne hvarför han valt akademiens valspråk »Snille och smak». Det var ock kanske det mest utmärkta bland alla de inträdestal, som höllos af de första aderton.

Sedan ryska kriget utbrutit, firade Leopold slaget vid Hogland med en praktsång i den pompösa stilen, hvari han dock lyckades mindre än i den lätta, lekande, som framträder i skaldebrefven till konungen: »I Göteborg 1788»; »Efter bataljen vid Uttis 1789» och »Efter sjöslaget vid Fredrikshamn 1790», i hvilka dikter han visat sig ega en af ingen annan upphunnen förmåga att på ett fint poetiskt sätt säga artigheter och framställa äfven det längst drifna smicker så lekande och snillrikt, att man föga märker dess öfverdrift. De rika loford, Leopold så frikostigt tilldelade Gustaf III, voro också hos honom icke smicker; de uttryckte hans innerliga öfvertygelse, den han bibehöll till sin lefnads slut, att Gustaf III var en af de störste män, som någonsin funnits till. För Leopold visade han sig också alltid från sin vackraste sida. Vi hafva i det föregående omtalat den förtroliga brefvexlingen mellan konungen och honom; men härmed åtnöjde sig ej Leopolds kunglige vän, utan inbjöd honom i Juli 1789 att komma till krigsskådeplatsen, ty konungen behöfde någon med hvilken han kunde tala om annat »än om foder, mjöl och viktualier». Skalden lydde, det förtroliga umgänget mellan båda begynte åter, och under fälttåget arbetade Leopold på sitt sorgespel »Oden», samt uppläste det för konungen, allt efter som det författades.

Följande året, 1790 på hösten, gifte sig Leopold med Sara Petronella Fehman, en dotter till danska justitierådet Fehman. Hon beskrifves såsom ett snillrikt och intagande fruntimmer, med fin smak, säker uppfattning, och ovanligt minne, hvarföre ock Leopold kallade henne ömsom sitt »förstånd» och sitt »lexikon».

Vid konungens hemkomst från kriget detta år skref Leopold till honom det mest berömda af sina skaldebref, i hvilket han fälde en förbön för de till döden dömde deltagarne i Anjala-förbundet. Konungen misstyckte i början, att Leopold ville blanda sig i politiken; men då denne kom till Haga just som konungen ämnade fara till sin svägerska hertiginnan af Södermanland, fick han genast företräde, och konungen utvecklade för honom orsakerna, hvarföre han, emot sitt hjertas önskan, måste vid detta tillfälle låta lagen hafva sin gång. Leopold försvarade likväl sin uppfattning och slutligen utbrast konungen: »Välan, jag ger er nåd för två af brottslingarne; men de öfrige skola undergå sitt öde», hvarefter han instälde besöket hos hertiginnan och behöll Leopold till sent på natten. Denne visade emellertid vid detta tillfälle, att han visst icke var den smidige hofsmickrare, som man beskylde honom att vara.

Han hade för öfrigt under dessa år skrifvit flera poetiska tillfällighetsstycken och bland andra ett »Till författaren af Dagens stunder», hvilket han meddelade Kellgren, som svarade med att sända honom
ett Ode öfver samma ämne, hvilket han »bråkat med» och hvilket sedan upplästes vid svenska akademiens sammankomst den 27 Maj 1786. Detta af Kellgren hopbråkade »Ode öfver poemet Dagens stunder» står dock vida öfver Leopolds, hvaremot dennes »Häfdernas röst», uppläst i svenska akademien den 24 Januari 1789 och således kort före detta års märkvärdiga riksdag, så hänförde Kellgren, att han skref till Leopold och beklagade sig att blifva af denne öfverträffad i hvad slag och hvad ton han än må välja, tilläggande: »Jag vill påminna mig, att Sverige fordom egt en skald Einar, med tillnamnet Skaldaspiller, emedan han förspilde alla sina föregångares och medtäflares reputation. Det var ett naivt språk, den gamla götiskan. Herr kongl. sekreteraren har gjort, att ordet bör upplifvas.» Kellgren, som påstod sig vara så »dum i påhitt af artigheter», visade här huru mycket han i detta hänseende gjort sig sjelf orätt.

En annan dikt af Leopold, som mottogs med stort bifall, var hans ode »Öfver begäret till ett odödligt namn», som upplästes vid svenska akademiens högtidsdag 1790, och den 16 Mars detta år gafs för första gången hans sorgespel Oden, som väckte den lifligaste beundran och ur hvilket, likasom ur Kellgrens Gustaf Wasa, man ofta hörde den tidens vitterhetsälskare uppläsa ur minnet långa stycken. Förut hade Leopold satt konungens utkast till operan Frigga i vers 1787, kort efter det Kellgren fulländat Gustaf Wasa, så att äfven här täflade de båda skalderne; men de täflade ock nu i att göra hvarandra rättvisa, och i den strid, som mot slutet af året 1791 uppstod mellan Kellgren och Thorild, kämpade Leopold troget vid den förres sida och deltog i striden ännu lifligare än han. Den var ännu icke utkämpad vid Gustaf III:s död, hvilken i flera hänseenden inverkade pä Leopolds samhällsställning och äfven på hans litterära verksamhet, till hvilken vi få flera tillfällen att återkomma.

Mot slutet af Gustaf III:s regering uppträdde <i>Anna Maria Lenngren,</i> men var ännu föga känd, och hennes vittra verksamhet tillhör mera egentligt nästa tidskifte.

Skalder af mindre betydenhet, tillhörande den akademiska riktningen under Gustaf III:s tidehvarf, voro: <i>Gustaf Regnér,</i> född i Östergötland 1748, anstäld i kansli-kollegium 1774, ledamot af vitterhets-, historie- och antiqvitets-akademien 1805, expeditionssekreterare 1809, död 1819; utgifvare af »Svenska Parnassen» för åren 1784—1786, redaktör af Post- och Inrikes Tidningar 1784—1819; författare till »Vitterhets-Nöjen», 2 delar, 1814, 1817, med flera, men dock mest bekant genom sin mycket begagnade skolbok »Första begreppen af de nödigaste vetenskaperna», hvaraf första upplagan utkom 1780 och som sedermera erhållit många nya; <i>Abraham Niklas Clewberg,</i> född i Åbo 1754, docent i fysik och litteraturhistoria vid Åbo akademi 1772, bibliotekarie derstädes 1780, kallad af Gustaf III, sedan han genom ett »Sorgetal» på vers öfver Lovisa Ulrika 1782 väckt stor uppmärksamhet, till Stockholm samt förordnad till andre direktör vid kongl. teatern och
<img>CARL MICHAEL BELLMAN.</img>

till konungens handsekreterare, ledamot i general-tullstyrelsen 1783, en af de aderton i svenska akademien 1786, adlad med namnet <i>Edelcrantz</i> 1789, kansliråd 1793, ledamot af vetenskapsakademien 1797, förste direktör vid de kongl. spektaklerna och hofkapellet 1804, öfverintendent och ordförande i direktionen öfver allmänna brandförsäkringsverket, hvars nya organisation var hans verk, 1805, president i kommerse-kollegium 1813, direktör för och stiftare af landtbruks-akademien 1813, friherre 1815, död 1821, författare till åtskilliga i Vitterhets-Nöjen införda dikter, till »En födelsedag i sällskapet <sp>Utile Dulci</sp>», 1778, till ett »Sorge-tal öfver enkedrottningen Lovisa Ulrika, hållet i Åbo», »Ode till svenska folket», 1786 — en lofsång öfver Gustaf III, som vann stort bifall och är särskildt anmärkningsvärd derföre, att det var den första svenska dikt, i hvilken de nordiska sagomyterna anfördes — till »Svensk folksång» (Bevare, Gud, vår kung, o. s. v.), öfversättning af engelska folksången, och några andra smärre dikter, genom hvilket allt Edelcrantz förvärfvade ett aktadt skalderykte, men har likväl gjort sig mest känd såsom en ganska framstående embetsman och vetenskapsman, uppfinnare af svenska optiska telegrafsystemet, af ett nytt slags luftpump, en ny kompressions-apparat och en maskin för linspånad; <i>Nils Lorens Sjöberg,</i> född i Jönköping 1754, anstäld vid kansliets utrikes expedition 1782, belönad af svenska akademien med dess stora pris för en »Sång öfver Gustaf Adolfs anträde till regeringen», 1786, redan förut för åtskilliga dikter belönad af sällskapet <sp>Utile dulci</sp>, vitterhets-akademien och Göteborgs vitterhets-sällskap, ledamot af svenska akademien i April 1787, expeditionssekreterare 1812, död 1822, såsom skald på sin tid berömd, synnerligast för sina lärodikter Skaldekonsten, Atheisten, Handeln, Jordbrukaren, Odödligheten, Kyrkogården, m. fl., i hvilka man finner föga ursprunglighet, men dock alltid ett rent, väl vårdadt språk och vackra tankar, hvarföre Thorild ock kallade Sjöberg för »den oskyldigaste af alla svenska poeter» — hans »Skaldestycken» utgåfvos 1796 och i ny tillökad upplaga 1820 —; <i>Samuel Niklas Casström,</i> född i Upsala 1763, anstäld i kansli-kollegium och kopist derstädes 1786, kommissions-sekreterare i Warschau 1789—1795, sedermera legationssekreterare i Berlin, London, Haag och Dresden, der han slutligen blef charge d'affaires, kommerseråd 1808, ledamot af vetenskaps-akademien 1812, död 1827, belönad af sällskapet <sp>Utile dulci</sp> för ett skaldestycke, »Natten», 1784, af svenska akademien med ett mindre pris för ett »Äreminne öfver Lennart Torstenson», 1786 (vid samma tillfälle, då stora priset tillerkändes Gustaf III), af samma akademi belönad med stora priset för ett ode, »Försynen», 1787, en lärodikt som på sin tid vann stort bifall, m. fl.

Bland skalder, som icke tillhörde den akademiska riktningen under Gustaf III:s tidehvarf, bör i främsta rummet nämnas <i>Carl Michael Bellman,</i> den mest sjungne, kanske äfven mest besjungne bland alla svenska skalder. Han härstammade från en tysk skräddarmästare Martin Bellman, som i medlet af 1600-talet från Bremen begifvit sig till
Sverige och bosatt sig i Stockholm, En bland dennes nio barn var Johan Arndt Bellman, som slutligen blef professor i romerska vältaligheten och poesien vid Upsala akademi och gjorde sig känd såsom en rikt begåfvad natur, samt var en ypperlig tenorsångare, virtuos på flera instrument och författare af både latinska och svenska skaldestycken. Dennes son, som äfven hette Johan Arndt Bellman, blef sekreterare i slottskansliet i Stockholm och slutligen titulerad lagman, samt hade med sin hustru, en dotter till kyrkoherden i Maria församling Michael Hermonius, icke mindre än 21 barn, af hvilka Carl Michael, född den 4 Februari 1740, var äldst. Redan som barn visade han en öfvervägande håg för poesi och musik, skref små poem och öfvade sig på en cittra, hvilken hans farfar hemfört från Italien och på hvilken sonsonen nu tog ut den ena melodien efter den andra, dem han satte till ord, af honom sjelf författade.

I hans föräldrahem rådde en djupt religiös anda. Der höllos ofta konventiklar till enskild afton-andakt, då böner lästes och andeliga sånger sjöngos. Intrycket häraf framträder i Bellmans första på trycket utgifna arbete, »Evangeliska dödstankar af <i>David von Schweidnitz</i>», öfversatta och utgifna af Bellman vid 17 års ålder 1757. Samma år utgaf han äfven en från franskan öfversatt »Undervisning, lemnad af en fader åt sin son, som företager en lång resa». Han hade ock redan inhemtat goda kunskaper i tyska, fransyska, engelska och italienska språken. Ett satiriskt skaldestycke, kalladt »Månan», hvari den unge författaren låter sig i en dröm förflyttas till
denna himlakropp och finner der ett samhällstillstånd, drifvande till ytterlighet dårskaperna på jorden, understäldes Dalins omdöme, hedrades med hans bifall och trycktes 1760. I de skaldestycken Bellman skref ända till 1765 röjer sig ock omisskänneligen den Dalinska riktningen.

Under tiden hade Bellman 1758 blifvit student i Upsala och derefter kanslist vid general-tulldirektionen, samt anstäldes äfven såsom extra ordinarie tjensteman i banken, men fann snart sig sjelf och fans äfven af andra »otjenlig till sifferkarl». Han blef ock alltmera sällsynt både i banken och tullverket, men deremot påstods han så mycket säkrare träffas på värdshusen i och omkring hufvudstaden, synnerligast efter föräldrarnes död 1765, och han började nu omtalas såsom en visserligen sjelfsvåldig, men i alla fall oförliknelig poet, hvars sånger i talrika afskrifter flögo kring stad och land. Han väckte äfven Gustaf III:s uppmärksamhet genom en hyllning, som han egnade honom på revolutionsdagen den 19 Augusti 1772, och bland de då tongifvande inom svenska vitterheten var konungen den förste, som gjorde rättvisa åt Bellmans originela snille och som först kallade honom »den svenske Anakreon». Konungen sörjde äfven för hans utkomst, i det han, efter en af skalden ingifven rimmad ansökan om understöd, utnämnde honom vid jultiden 1775 till sekreterare vid nummerlotteriet med 3,000 daler kopparmynt i årlig lön, hvaraf skalden afstod hälften åt den som förrättade tjensten för att ostörd få egna sig åt sina sånger. Följande
året gaf konungen honom titel af hofsekreterare och lemnade honom vid flera tillfällen penningeunderstöd, hvaraf den om allt slags förvärf mycket bekymmerslöse skalden ständigt var i behof.

Sedan han sålunda fått en bestämd årlig inkomst och en titel, ansåg han sig kunna träda i äktenskap. Lovisa Fredrika Grönlund, en dotter till en stämpelmästare i packhuset, en ung flicka med behagligt yttre, godt hufvud, en viss böjelse för satir och stark karakter, hade fästat hans hjerta, och deras bröllop firades i December 1777. Hans tillgifvenhet för henne var och förblef öm och fast; men deras äktenskap var, såsom en hans biograf anmärkt,<footnote><i>Atterbom,</i> Svenska siare och skalder. VI: 22.</footnote> dock sådant, att hon väl behöfde all sin karaktersstyrka, emedan han åt henne alltför mycket öfverlemnade <i>allvaret</i> af deras förening. Sjelf deltog han lika lifligt och lika flitigt som förut i glada brödralag, ehuru han likväl långt mera söktes af dessa än sjelf sökte dem, och om han der saknade snillebröder, men fann endast dryckesbröder, kunde dessa föga påräkna hans lifvande deltagande. Han tömde väl då ett eller annat glas, men satt stum och mulen, i stället att vara själen i hvarje lag, derhän träffade beslägtade naturer.

Att han ofta fann sådana vittna hans talrika snilleskapelser. De flesta af dessa hafva tillkommit i glada vänners lag, ehuru visserligen äfven icke så få deribland diktades under hans morgonvandringar på Djurgården eller i Solna-skogen. Under tiderymden från hans 25:te till hans 40:de år, 1765—1780, röjde sig hans snille i sin fulla kraft, och under denna tid tillkommo de flesta och mest egendomliga af hans skapelser, hvilka han sedermera samlade och utgaf under åtskilliga titlar, såsom Fredmans Epistlar, Fredmans Sånger och Bacchanaliska Ordenskapitlets handlingar. En helt ny verld möter oss i dessa dikter. Under sina många utflykter på egen hand eller med glada vänner till de talrikare samhällsklassernas förlustelseställen hade Bellman träffat åtskilliga egendomliga figurer, dem hans lifliga inbillning ytterligare utbildade och som slutligen blefvo för honom en egen personal, den han framstälde i de mest vexlande förhållanden så naturtroget, att de alltid framstå fullt lefvande. Han hade ock så satt sig in i denna sin skapade verld, att han tycktes sjelf tro på dess verklighet, likasom han ingaf sina åhörare eller läsare samma tro, ehuru sannolikt endast några få grunddrag voro lånade från verkliga personer och allt det öfriga var hans inbillnings skapelse.

De dikter, hvari dessa hans lifliga inbillnings glada älsklingsbarn framträdde, voro oftast ögonblickets verk, frammanade af hans lifvade sinnesstämning i någon glad vänkrets. Då grep han lutan, blundade, för att ej störas af yttre föremål, och med ens var en ny sång färdig, en ny hans snilles skapelse, den han med sin klangfulla, ovanligt böjliga sångröst meddelade sina åhörare och som än var ytterst glad, än djupt vemodsfull, än lekande satirisk, än den skäraste
naturmålning — allt efter hans sinnesstämning för tillfället. Föll andan rätt på honom, så kunde han äfven sjunga öfver hvilket ämne man för honom uppgaf. Så bad man honom en gång på hofvet besjunga konungens båda förre guvernörer Tessin och Scheffer, och så olika de än voro både till lynne och sätt att vara, framstälde han på ögonblicket båda så lefvande, att både konungen och alla, som känt dem, funno sig lika mycket roade, som de beundrade hans förmåga. Vid ett annat tillfälle återgaf han lika lefvande församlingens utgång ur en landskyrka efter slutad gudstjenst — klockarens orgelspel, smällandet i bänkdörrarne, kyrkfolkets klampande utåt gången och deras afsked från hvarandra.

Denna ovanliga förmåga att roa och hänföra gjorde Bellman mycket eftersökt. Gustaf III skickade ofta efter honom för att i mulna stunder lifvas af hans snilles skapelser. Han förstod ock att i Bellman värdera snillet, likasom andra sökte företrädesvis rolighetsmakaren. Både Kellgren och Leopold voro sjelfve för stora snillen att icke inse och värdera denna egenskap äfven hos Bellman, och båda egnade honom sin hyllning. Kellgren skref också det med skäl berömda företalet till Fredmans Epistlar, hvilka Bellman utgaf 1790 och i hvilket Kellgren fäste allmänhetens uppmärksamhet på »dessa skrifter af eget slag, som icke blifvit anlagda på en öfvertänkt plan, icke vers för vers bildade, sammansatta, polerade, men ögonblicks-skapelser, men tjusnings-utbrott, men foster af sann ingifvelse, som helgjutna frambrustit ur en lågande inbillnings sköte». Följande året utgåfvos Fredmans Sånger, likaledes med musik, och redan 1783 hade Bellman utgifvit »Bacchi tempel, öppnadt vid en hjeltes död», ett slags parentation öfver dryckeskämpen Movitz och tillhörande samma diktkrets, som han alltsedan 1767 vid flera tillfällen behandlat, och som sedermera utgifvits under titeln »Handlingar rörande Bacchi Ordenskapitel». Under året 1781 hade han äfven börjat utgifva »Hvad behagas?», en tidning för skämtets vänner, af hvilken dock endast 8 nummer utkommo.

Jemte dessa glada stycken utgaf han äfven åtskilliga allvarsamma och religiösa, såsom »Betraktelser öfver åtskilliga evangeliska texter», 1781; »Zions högtid», 1787; »Konungens död och minne», 1792, hvilket sistnämnda skaldestycke mottogs af hertigen-regenten med mycken köld, och största delen af upplagan skall blifvit indragen. Det sista arbete af Bellman, som utkom under hans lifstid, var en öfversättning af Gellerts fabler, 1:a delen 1787. Han har dessutom skrifvit några dramatiska tillfällighetsstycken, såsom »Värdshuset», som gafs å Kersön nära Drottningholm, vid invigningen af nya vägen dit, den 19 Augusti 1787; »Spisqvarteret», som uppfördes å Bollhus-teatern 1789, och »Det lyckliga skeppsbrottet, opera comique i 4 akter», äfven ett tillfällighetsstycke, som dock ej synes blifvit uppfördt. För öfrigt hafva en stor mängd af Bellman författade dikter, dels i samma anda som Fredmans epistlar och sånger, dels tillfällighetsstycken, blifvit efter hans död samlade och utgifna.

De flesta och bästa af dessa dikter tillkommo under den nyssnämnda tiderymden 1765—1780. Sedermera röjde sig ett märkbart aftagande i Bellmans skaldegåfva, ehuru visserligen några af hans dikter äfven från en senare tid äro fullt jemförliga med dem från denna hans glansperiod. Efter hans 40:de år började hans helsa mer och mer aftaga. I de gillen, hvilka han så ofta lifvat med sina sånger, blef han en alltmera sällsynt deltagare, och hans lynne syntes ofta för längre tider dystert och nedstämdt. I början af året 1792 insjuknade han så svårt att ryktet förkunnade hans död. Vid hans tillfrisknande i Februari detta år skref Leopold till honom:

<poem>»Odödlige Bellman, du andas då än!
Ditt blod, som din vers, än med liflighet flyter;
Än Sverige af <i>kungen bland sångare</i> skryter,
Än skryter jag af att dig ega till vän.
Re'n skymtade döden på tvådubbla kullen,
Re'n gracerna sönko i tårar och flor —
Re'n plaskade Charon med åran kring jullen,
Man ropte: »Han for» — men du for ej, min bror.
Du for ej, du lefver, hell Sverige, hell Norden!
Hell mig, som, än glad af din grönskande krans,
Får dyrka, af snillen, det första i glans,
Får älska, bland hjertan, det bästa på jorden.
Sent komme den dagen, då vänskapens tår,
Som än i ditt sköte besvarad kan falla,
Skall två dina kinder och finna dem kalla
Och fukta förgäfves din kransade bår.»</poem>
Sedan Bellman upplefvat sin konungs död, såg han ock många förhållanden för sig förändras. En trumpnare tid kom, då månge af dem, som förut sökt hans sällskap, tycktes undvika det. Penningebekymmer tillstötte nu ock allt oftare, och utvägarne att reda sig blefvo allt svårare att finna. Slutligen blef han bysatt för skuld, och på samhällets höjder fans icke mera någon, som räckte den nödstälde skalden en hjelpsam hand. Ett par vänner löste dock slutligen ut honom ur bysättningshäktet, men fordrade, såsom belöning för sin hjelpsamhet, att han skulle för dem sjunga åtminstone en enda af sina »roliga visor». Med halfsläckta blickar och bruten, knappt hörbar röst uppstämde han då: »Drick ur ditt glas, se döden på dig väntar»; men det är icke troligt, att man fann den visan rolig.

Under våren 1794 skref han till hertigen-regenten en böneskrift på vers, i hvilken han bad om en sommarbostad vid Drottningholm, hvilken ock blef honom beviljad, och här, der så mycket påminte om den för honom så käre hädangångne konungen, tillbragte han sin sista sommar. Mot slutet af hösten samma år kallade han tillhopa några af sina återstående vänner och sade dem, att han ville låta dem »ännu en gång höra Bellman». En hel natt igenom sjöng han ock för dem, med samma hänförelse, samma mäktiga ingifvelse som fordom, kung Gustafs lof och sin tacksamhet emot försynen, som låtit honom födas i ett så naturskönt land som Sverige, samt gaf derefter hvar och en
af de närvarande en särskild strof på särskild melodi, uttryckande någon egenhet hos den, till hvilken sången var stäld. Smältande i tårar, bådo hans vänner honom sluta, för att ej genom öfveransträngning ytterligare skada sitt redan starkt angripna bröst; men han svarade: »Låtom oss dö i musik, som vi lefvat» — tömde sitt sista champagneglas och uppstämde i dagbräckningen sista strofen af sin sång.

Från den stunden sjöng han icke mera. Kort derefter, i November 1794, nedlades han på sjuksängen, från hvilken han ej mera uppstod. Hans sista dikt, kort före utslocknandet dikterad, var ett rörande afsked till hans hustru och barn och en tröstfull bön till den allgode Förbarmaren. Han dog den 11 Februari 1795, en vecka efter det han fylt sitt 55 år.

Sjelf har han tecknat sig sålunda: »Jag är en herre af mycket liten djupsinnighet och frågar ej efter om solen går eller jorden axlar sig. Hvad jag kan bedyra är, att jag vill ingen varelse i naturen ondt, älskar oändligt en ädel man och med oupphörlig låga fruntimmer samt små, beskedliga barn, äter efter aptit litet och godt.»

Bellmans yttre var välbildadt och behagligt, ansigtet i hög grad uttrycksfullt, ögonen lågande af snille. Han var lång och smärt, under de senare åren betydligt afmagrad, syntes ofta sömnig och håret vara mera i oordning, än man den tiden fann rätt passande; men fann han sig lifvad, så försvann med ens det sömniga uttrycket, och det bleka ansigtet återfick sin ungdomliga färg samt uttryckte nu idel själ, snille, eld och hänförelse, sådan man finner honom afbildad å porträttet på Gripsholm eller å Sergels medaljong.

Likasom så många andra stora snillen, har Bellman först efter sin död blifvit till sitt fulla värde uppskattad. Under sin lifstid var han visserligen högt uppburen af dem, som omgåfvo honom och tjustes af hans snilles skapelser, likasom äfven konungen och de vittra storheter, som omgåfvo Gustaf III:s tron, villigt erkände hans rika begåfning; men för de fleste bland de då tongifvande var han dock egentligen rolighetsmakaren. Så uppfattades han ock företrädesvis af den större allmänheten och blef en slags svensk Ulspegel, om hvilken man berättade en mängd lustiga, men vanligen tillika mycket grofkorniga historier, dem Bellman sjelf svårligen skulle velat vidkännas. Under den trumpna tid, som närmast följde på kung Gustafs dagar, bleknade Bellmans minne mer och mer, och först under den lifliga rörelse, som i början af 1820-talet uppstått inom svenska vitterheten, då man med en viss förkärlek uppsökte sådana snillen, som ej låtit binda sig af de stelnade akademiska formerna, började man äfven närmare studera Bellmans skaldskap och fann dervid, troligen ej utan öfverraskning, något vida mer än rolighetsmakaren. Man fann den störste bland Sveriges, kanske bland alla tiders humorister, hvars skapelser ofta spritta af glädje och lefnadslust, men visst icke uteslutande skildra lifvets ljussida utan ofta nog förete nattstycken, som framkalla allt annat än löje. Man fann tillika en helt ny verld, rikt befolkad med varelser, så lefvande
och helgjutna, att de icke synas tillhöra dikten utan verkligheten, och man fann äfven en mängd rika naturmålningar, så sanna och naturtrogna, att de stå lefvande för ögat, med denna »sorg i rosenrödt», som är så egendomlig för den nordiska naturen, likasom ofta för den nordiska dikten. Sedermera har Bellman blifvit den mest firade af alla nordens skalder. Hans bröstbild uppstäldes å ett af hans älsklingsställen på Djurgården den 26 Juli 1829 och sedermera har å denna dag hvarje år firats en Bellmans-fest. Å en annan af hans älsklingsplatser restes hans minnesstod; hans arbeten hafva utgifvits i flera upplagor och utförliga afhandlingar blifvit skrifna om honom och hans skaldskap. Bättre har dock detta aldrig blifvit skildradt än i de allbekanta raderna af Sveriges störste skald:
<poem>»I Djurgårds-ekar, susen vänligt öfver
Den störste sångarns bild, som norden bar!
Det fins ej tid, som dessa toner söfver,
Det fins ej land, som deras like har —
En sång, som växer vild och, likväl ansad,
Bär konstens regel, men försmår dess tvång,
Till hälften medvetslös, till hälften sansad,
En gudadans, på gudaberget dansad,
Af Faun och Gratie och Sångmö på en gång.»</poem>

Det lifliga bifall, Bellmans dikter vunno, framkallade åtskilliga härmare, likasom den glada tid, under hvilken de flesta af hans vittra skapelser tillkommo, gaf väckelse åt några hans själafränder att försöka sig i en riktning, beslägtad med hans. Vi skola först omnämna dessa hans <i>fränder</i> och sedermera äfven egna några ord åt hans <i>härmare.</i>

Bland de förre hafva hans nära vänner Hallman och Kexél gjort sig mest kända såsom dramatiska författare, och vi skola till dem återkomma vid öfversigten af svenska dramatiken under Gustaf III:s tidehvarf.

En af Bellmans vittra fränder genom den gemensamma humoristiska riktningen, ehuru genom intet vänskapsband med honom förbunden, var <i>Jakob Wallenberg,</i> född i Östergötland 1746 och son till kronolänsmannen derstädes Jakob Wallberg. Sedan han genomgått Linköpings skola och gymnasium, der han utmärkte sig lika mycket genom sin lätta fattningsgåfva som genom sina pojkstreck, blef han student i Upsala 1764, prestvigdes 1769 och antogs samma år, på förord af direktören vid ostindiska kompaniet Holterman, för hvars barn han varit lärare, till skeppsprest å skeppet Finland, hvilket han åtföljde till Kina. Sedermera gjorde han under åren 1772 och 1774 tvänne resor till Ostindien och ämnade just anträda en ytterligare, då han utnämndes till kyrkoherde i Mönsterås regala pastorat inom Kalmar stift 1777. Kort efter flyttningen till denna sin nya verksamhetskrets afled han i Augusti 1778, endast 32 år gammal. Hans biskop, Carl Gustaf Schröder, som ogerna sett hans befordran till Mönsterås församling, hade der, kort efter hans ditkomst, hållit en visitation och af en oordning,
som förekommit på kyrkovallen, tagit sig anledning att offentligt yttra, det något bättre ej kunde väntas af en hjord, som fått till herde »en lättfärdigt vitterlekande skeppsprest», hvilket yttrande skall så djupt gripit Wallenberg, att han genast derefter angreps af den sjukdom, som slutade hans dagar. Han skall för öfrigt, enligt hvad en med honom nära bekant fullt tillförlitlig person försäkrat, varit icke blott en glad och underhållande sällskapsbroder, utan tillika en rättskaffens, med stora predikogåfvor utrustad prest af långt strängare noggrannhet i sina seder och vida djupare kristligt allvar i sina öfvertygelser, än mången tyckt sig kunna döma från det ofta långt nog drifna skämtet i hans skrifter.

Den mest bekanta af dessa är hans »Min son på galejan, eller en ostindisk resa, innehållande allahanda bläckhornskram, samlade på skeppet Finland 1769—1771», skrifven på prosa, men innehållande tillika ett icke litet förråd af större och mindre stycken på vers, hvari man visserligen igenkänner Dalins skola, men finner tillika så mycken ursprunglighet i sjelfva uppfattningen och så mycken frisk, lekande humor i framställningen, att man ej kan hänföra Wallenberg till den akademiska riktningen, utan bör anvisa honom en särskild plats inom den svenska vitterheten snarare bland Bellmans än bland Dalins vittra fränder. Väl förefalla flera bland hans infällen nu något föråldrade och hans humor ofta mera grof, än nutidens smak gillar, såsom fallet icke sällan äfven är med Bellmans; men man kan dock ej annat än finna sig upprymd och lifvad af hans ovanliga förmåga att lika godlynt som mångsidigt uppfatta och återgifva de många särskilda föremålen för sina betraktelser. Gerna leker han med allt, äfven med ganska förfärande naturföreteelser — utom med religion och fädernesland; ty så ofta de vidröras, sker det alltid med heligt allvar och djup känsla. Den humoristiska reseskildringen, hvilken han ej synes ämnat offentliggöra, utkom ock först 1781, tre år efter hans död samt har sedermera erhållit tre nya upplagor, den sista 1819.

För öfrigt har Wallenberg skrifvit »Susanna, i Babylon, drama i fem akter», som utgafs i Göteborgs vetenskaps- och vitterhets-samhälles handlingar 1778 och sedermera utkom särskildt 1798. Den är helt och hållet i den äldre franska dramatikens anda och stil, skrifven på flytande alexandriner, och behandlar temligen troget det bibliska ämnet, som dock ej rätt väl lämpar sig för dramatisk behandling. Emellertid vann detta stycke, som först gafs å Humlegårdsteatern i Maj 1779, mycket bifall och uppfördes å flera mindre teatrar samt å Djurgårdsteatern vid Stockholm ännu 1818. Det har ock flera vackra scener och i allmänhet förtjensterna af god plananläggning och ett vårdadt språk.

Till Bellmans vittra fränder kan äfven räknas <i>Olof Rudbeck,</i> sonsons son af Atlanticans författare och son af vice presidenten i bergskollegium Johan Olof Rudbeck, född i Stockholm 1750, student i Upsala 1771, anstäld i riksarkivet 1774, der han blef ordinarie kanslist
1776, men afled redan i Mars 1777. Han hade varit sjuklig ända från barndomen och, derigenom beröfvad förmågan att deltaga i denna ålders vanliga nöjen, i stället så mycket ifrigare egnat sig åt läsning, synnerligast af poetiska arbeten både på latin, fransyska, engelska, tyska och isländska. Sjelf började han ock tidigt försöka sig såsom skald, och det första af dessa försök han offentliggjorde var en »Ode öfver den 19 Augusti 1772» i den akademiska stilen, hvilken han dock snart öfvergaf, för att mera närma sig den Bellmanska riktningen, i hvilken man finner flera smärre dikter af honom i Gjörwells tidskrift Samlaren och Regnérs Svenska Parnassen.

Rudbecks mest kända arbeten äro dock två komiska hjeltedikter »Boråsiade», i 4 sånger, utgifven 1776, sedermera omtryckt 1783 och 1820, samt »Neri, poeme heroique», 1784. Den förra, enligt Rudbecks väns Leopolds omdöme, »full af sant geni», är en särdeles kostlig parodi på hjeltedikter, skildrande ett slagsmål vid Borås mellan en skara vestgöta-bönder, anförda af en bonduppviglare Håffman, och en Boråsisk borgarehär under ledning af stadens tappre borgmästare Edbom. I hjeltedikten saknas för öfrigt hvarken Mars eller Minerva, hvilka, uppträdande med all olympisk ståt bland vestgöta-bönderne och Boråsarne, icke litet förhöja den komiska effekten af det hela.

Betydligt mattare är den andra hjeltedikten Neri, hvari hjelten är en procentare, som, uppmanad af sitt skydds-troll, flyttar från Stockholm till en vacker landtegendom, hvars skönhet han af vinningslystnad gör allt att förstöra, men slutligen af »bygdens fagra nymf» förmås att återvända till Stockholm, sälja sin landtgård och återtaga sitt procenteri. Det hela synes blott vara ett utkast, som dock ej heller saknar lyckade partier, och i allmänhet måste Rudbecks tidiga bortgång, innan han ännu hunnit sin fulla vittra utveckling, betraktas såsom en förlust för svenska vitterheten.

Bellmans härmare, eller åtminstone uppträdande i en riktning nära beslägtad med hans, voro: <i>Johan Elers,</i> född i Carlskrona 1730, anstäld i kungliga kansliet 1750, expeditionssekreterare 1772, kansliråd 1787, ledamot af rikets allmänna ärendens beredning 1789, död 1813, förf. till en mängd smärre vitterhetsstycken i den Dalinska stilen, utgifna under titel »Mina försök», 4 delar, 1755—1759; till ett elegiskt qväde, »Mina tårar», som vann priset i vitterhetsakademien, och till en diktsamling, kallad »Glada qväden», 1792 i Bellmans anda, ehuru röjande föga af Bellmans snille, för öfrigt känd genom sin om flitig forskning vittnande beskrifning om Stockholm i 4 delar, 1800, 1801, otvifvelaktigt hans bästa arbete; <i>Arvid Adrian Stierncrants,</i> född 1755, lifdrabant 1774, förf. till åtskilliga smärre dikter, införda i några den tidens ströskrifter, samt till ett stort antal otryckta parentationer, tal och andra tillfällighetsstycken, de flesta föredragna inom det af Kexél stiftade sällskapet Par Brikoll och hvilka, dels parodier, dels satirer, dels icke sällan lyckade försök i Bellmans stil, vittna om mycken qvickhet, fyndighet och makt öfver språket, men äro tillika vanligen alltför
grofkorniga och i allmänhet alltför mycket i saknad af Bellmans djupa lyriska inspiration och det allvar, som i hans dikter så ofta framträder under den sjelfsvåldiga leken, att kunna betraktas annorlunda än som en afart af den Bellmanska diktningen; <i>Carl Anders Roth,</i> född 1764, slutligen assistent i Stockholms rådhusrätt, död 1803, förf. till Bacchi ströskrifter, 1786, i den Bellmanska stilen, till en på sin tid mycket omtyckt »Visa om nya slagtarhuset i Stockholm», flera gånger omtryckt, till en »Parentation i anledning af bränvinsbristen», 1786, och äfven till ett andligt skaldestycke »Den lidande Frälsaren», 1787; <i>Anders Bergstedt,</i> protokollssekreterare, justitiarie å ön S:t Barthelemy, hvarifrån han återkom 1811, förf. till »Humoristen», en samling visor i Bellmans anda, 1793, m. fl.

Ett mera sjelfständigt rum bland sin samtids vitterhetsidkare intog <i>Bengt Lidner,</i> född i Göteborg den 16 Mars 1757 och son till organisten vid domkyrkan derstädes Bengt Lidner, som afled när sonen blott var tre år gammal. Tre år senare gifte modern om sig, och sonen, som ej fick plats vid bröllopsbordet, tröstade sig med författandet af sin första vers. Ända till sitt elfte år fans han temligen trög och oläraktig, men då föregick hos honom en hastig förändring, angifven, enligt hans egen berättelse, af en hörbar knäppning i hans hufvud, hvarvid han kände en skakning från nedra delen af pannan till hufvudets baksida. Från den stunden röjde han ett ovanligt minne och den snabbaste fattningsgåfva. Han undervisades först af enskild lärare i hemmet samt sedermera i Göteborgs skola och gymnasium, hvarifrån han 1774 afgick till Lunds akademi. Kort förut hade han förlorat sin mor, som alltid lefde hos honom i det tacksammaste minne. Styffadern trädde snart i nytt gifte, och derefter tyckes den unge Lidner ej längre funnit någon trefnad i hemmet, hvilket ock synes föranledt hans tidiga afgång till akademien.

Redan å gymnasium hade han väckt uppseende genom sin skaldegåfva och fått en inkomstkälla genom uppdrag från flera håll att författa tillfällighetsqväden. Härmed fortsatte han i Lund, men började der tillika allt oftare lifva sin poetiska uppfinningsgåfva med starka drycker och gjorde sig snart nog känd såsom drinkare, hvarföre styffadern skickade honom från Lund till Rostock, der han tog magistergraden 1777, men fans vid sin återkomst till Göteborg så försämrad till sina seder, att styffadern, som var inspektor vid ostindiska kompaniet, skaffade honom plats på ett till Ostindien afgående fartyg, i hopp att sjömannalifvets stränga tukt och ordning skulle förbättra honom; men när fartyget lade till vid Goda Hopps-udden, begagnade Lidner tillfället att rymma, hvarefter han tillbragte ett helt år i denna Afrikas sydligaste del, under mer och mer tilltagande elände, till dess han slutligen fick med en hemgående ostindiefarare återvända till fäderneslandet.

Här mottogs han med godhet af sina anhöriga och skickades till Stockholm för att begynna en ny lefnadsbana. Han inskrefs der i
krigsexpeditionen och gaf sig tillika tillkänna såsom skald genom utgifvande af en samling
poetiska »Fabler», 1779, röjande ett stort välde öfver språket samt i uppfinning och utförande
öfverträffande de flesta af hans senare dikter. Han väckte härigenom Gustaf III:s uppmärksamhet och kom snart genom en tillfällighet i personlig beröring med konungen. Denne befann sig en dag i museum, der åtskilliga antiker och bland andra en byst af Trajanus nyss voro uppstälda. Stannande inför denna byst, utropade Gustaf: »Ack, att jag vore en Trajanus!» Knappt hade dessa ord undfallit honom, då en ung man af ovanligt utseende framträdde, bugade sig och sade:

<poem>»Hur kan du, store kung, förklara
Den suck ditt hjerta från sig ger?
Du önskar att Trajanus vara;
Du är ju Gustaf — det är mer.»</poem>

Ett sådant impromptu var för mycket i Gustaf III:s smak att författaren skulle blifva obelönad. Efter inhemtad närmare kännedom om hans förhållanden beslöt konungen sända honom till Göttingen att der fullända sina studier och sedan låta honom afgå till Paris, der han, såsom handsekreterare åt svenske ambassadören grefve Creutz, skulle ställas under dennes beskydd och uppsigt.

Lidner afreste och kom, efter ett års vistande i Göttingen, till Paris 1781, der han blef på det vänligaste mottagen af Creutz, som öfvade ett ganska välgörande inflytande på Lidners poetiska utveckling, men var sjelf alltför poetisk och alltför tankspridd för att kunna utöfva någon närmare tillsyn öfver hans förhållande i öfrigt. Detta blef ock allt mindre lofvärdt och slutligen sådant, att Lidner blef, på Creutz' begäran, hemkallad och återkom till Sverige 1782 i en föga mindre bedröflig belägenhet än den, hvari han återvändt från Goda Hoppsudden. Konungen tycktes nu lemna honom åt sitt öde, och han nödgades, i brist af annan utväg för sitt lifsuppehälle, antaga plats såsom lärare hos en friherre Åkerhielm på Margretelund, der han, enligt egen försäkran, trifdes sämre än bland hottentotterne, synnerligast som han nödgades, i stället för vin, dricka Spaa-vatten, hvilket han kallade »ett sig ovärdigt fluidum». Också stannade han ej länge der, utan begaf sig åter till Stockholm, der han nu lefde endast af sitt författarskap. Här gjorde han bekantskap med den politiske äfventyraren major Lund, i hvars tidning »Den välsignade tryckfriheten» han införde åtskilliga smärre skaldestycken och beredde sig tillika några inkomster genom att författa poem åt förnäma herrar, som genom dessas framlemnande såsom sina egna ville ställa sig in hos konungen. På detta sätt skall Lidner ha förtjenat 8 till 10 rdr om dagen, en då för tiden ganska betydande inkomst, som likväl naturligtvis endast var tillfällig, hvarföre den ock förslöstes lika lätt som den förvärfvades.

En för Lidner nyttigare bekantskap, än den med Lund, var den nu inträdda förtroligare beröringen mellan honom och Thorild, hvilken han lärt känna i Lund, der vid ett tillfälle Lidner presiderat och
Thorild responderat för en akademisk disputation, men utan att de då kommit i något närmare vänskapsförhållande, hvilket nu skedde, till verklig fördel för Lidners poetiska skapelser, hvilka, innan de utgåfvos, understäldes Thorilds granskning. Denne sparade ej på utstrykningar, hvilka Lidner villigt underkastade sig och hvarpå hans dikter icke litet vunno. Så utkommo under loppet af året 1784 några af Lidners mest berömda arbeten, skaldestyckena »Grefvinnan Spastaras död» och »Året 1783» samt »Medea, opera i 3 akter», alla tre vittnande om en ovanligt rikt begåfvad ande och den mest lågande hänförelse, men också delvis så öfverspända, att de tyckas röja ett annat rus än snillets, och att man måste beklaga, det Thorild icke sträckt sina utstrykningar vida längre. Han var emellertid sjelf alltför exalterad att i detta hänseende kunna lägga någon tyngd på sin väns utsväfvande fantasier. Oaktadt dessa brister äro likväl dessa arbeten onekligen af stort poetiskt värde samt mottogos ock med förtjusning af Lidners samtid.

Lidner var nu öfver hela Sverige erkänd såsom en stor skald samt hade flera läsare och i synnerhet läsarinnor än kanske någon af hans vittra samtida; men hans ekonomiska ställning var, i följd af hans oefterrättlighet i allt hvad hushållning beträffade, lika bedröflig som förut. Med bref på bref om lån eller understöd hemsökte han alla sina bekanta och i synnerhet konungens vittra vänner Schröderheim och Rosenstein, ehuru han visst ej försmådde att anlita vida mindre upphöjda personligheter, så att han vid ett tillfälle uppvaktade en tryckerifaktor med ett helt skaldebref, för att få låna — <i>en</i> rdr. Äfven af konungen fick han tidtals hjelp, huru ohjelplig han än visade sig vara. Så hade en sommar, då både hofvet och Lidner vistades på Drottningholm, konungen gifvit honom ett guldur; men när han nu gick ned från slottet, mötte han en fattig qvinna, som sade sig vara en värnlös enka med sju små barn. Genast lossade Lidner guldkedjan från uret, knäppte af sig sina knäspännen af silfver, tog af sig halsduken, inlindade i den alltsammans och gaf den åt tiggerskan, att derför skaffa bröd åt sina barn. Konungen och drottningen, som från slottsfönstren sett alltsammans, skickade efter honom och förestälde honom, att man kunde gå för långt äfven i godhjertenhet, hvarefter både konungen och drottningen skänkte honom hvar sin dukatrulle, med tillsägelse att sedermera hushålla klokare, hvilket dock visst ej skedde.

Då lifvet i Stockholm blef för Lidner alltmera bekymmersamt, reste han 1787 till Sveaborg, der en hans anhörig var kommendant, och bosatte sig följande året i Åbo, i hvars granskap han lärde känna en ung fröken Eva Jakobina Hastfehr, som förälskat sig i hans dikter och snart äfven i författaren. Han besvarade hennes ömhet, men vågade ej förklara sig, hvarföre hon tog första steget, då följande karakteristiska samtal berättas hafva förefallit. <i>Lidner:</i> »Jag är djupt tacksam och himmelskt säll; men har ni någonting?» <i>Hon:</i> »Jag har en liten vacker landtegendom.» <i>Han:</i> »Förtjuserska! — Men den super
jag snart opp.» Uppriktighet felades honom således icke, och sedan de, efter åtskilliga hinder från hennes anhörigas sida, blifvit gifta, gick också hans förutsägelse i fullbordan, ty hennes lilla landtegendom gick snart åt och deras ekonomiska ställning var under hela deras sammanvaro högst bekymmersam; men hon var dock alltid den mest hängifna, tåliga och försakande maka, likasom han alltid fann hos henne sin enda verkliga sällhet, ehuru han fortfarande alltför ofta sökte en tillfällig lycka i vingudens dyrkan.

I Åbo trycktes hans nästa större arbeten, »Christi död, sorgedikt», 1787, och »Yttersta domen, skaldestycke», 1788, hvilket senare han sjelf ansåg för sitt mästerstycke och som också onekligen i vissa partier öfverträffar allt hvad i Lidners föregående, i sin helhet mera fulländade skapelser har mest ljuft och sublimt, men likväl är allt för sönderbrutet och ojemnt att göra ett tillfredsställande intryck. I Åbo skref Lidner äfven sin berömda »Ode till finska soldaten», men återvände i September 1789 till Stockholm, der han snart hemsöktes af utmätning och slutligen sjönk rent af i elände, på hvilket först döden gjorde ett slut, natten mellan den 3 och 4 Januari 1793. Han hade då ännu icke fylt sitt 34:de år. För enkan funnos inga medel till hans begrafning; men Bellman, Lidners trogne vän under senare åren af hans lefnad, nu sjelf sjuklig, gaf då tillkänna, att han, som på länge ej låtit någon höra sin sång, skulle uppstämma den ännu en gång för Lidners enka. Snart hade han ock omkring sig en talrik samling af lyssnande åhörare, hvilkas medlidande för den hädangångne skaldens maka han ej förgäfves anlitade, och så kom han till henne glädjestrålande, med en hopknuten näsduk, hvarur han på hennes bord tömde 50 rdr, utropande: »Se här, detta har jag sjungit i hop åt dig». Bellman var ock en af de få, som följde Lidners kista till Adolf Fredriks kyrkogård.

Lidners »Samlade arbeten» voro då redan utgifna i 2 delar 1788 och 1789, hvarefter följde 1791 »Midnatten, stanser», och 1792 »De galne», ett af hans mest vilda fantasistycken, samt 1793, efter hans död, hans »Nyare arbeten», med företal af Nils von Rosenstein. Sedermera hafva flera upplagor af hans arbeten utkommit.

Lidner var framför allt en <i>känslans</i> skald. Den var hos honom rik och varm, men så öfversvallande, att den i hans dikter icke sällan öfverstiger gränsen för det sanna och det sköna. Lika rik och lika obunden var äfven hans fantasi, som ofta sväfvade upp i de högsta, renaste rymder, men lika ofta ock sväfvade ut och förirrade sig. I allmänhet var hans skaldskap lika rikt på förvillelser som hans lefnad; men hans snille och hans kallelse till skald äro dock båda lika obestridliga, och med alla sina brister är han dock en af våra mest begåfvade och mest egendomliga skalder.

En särskild plats inom Sveriges vitterhet, icke hänförlig till någon vitter skola, intager äfven Lidners vän <i>Thomas Thorild.</i> Han föddes den 18 April 1759 i Bohuslän, der fadern, Jöns Thorén, var
kronolänsman. Modern, en bonddotter, förlorade han kort efter sin födelse och fadern redan 1761, hvarefter han uppfostrades först hos sin morfader och sedermera hos sin äldre broder Olof Thorén, tygskrifvare i Kongelf, hvilken satte honom i skola, der han i så hög grad vann rektorn Anders Tranchells tillgifvenhet, att denne efter broderns död tog honom till sig och sände honom, sedan han genomgått skolan, till gymnasium i Göteborg 1772, hvarifrån han 1775 begaf sig till Lund, der han blef student, men återvände följande året till Göteborg och erhöll plats såsom lärare hos superkargören af Dittmer på det natursköna Rånum vid Göta elf. Här vann den första kärleken insteg i den sjuttonårige ynglingens hjerta och i glödande dikter besjöng han föremålet för sin dyrkan, sin principals äldsta dotter, under namnet Eos, emedan hon var morgonrodnaden i hans poetiska verld. Annat än en poetisk morgonrodnad blef ock detta föremål för hans ungdomskärlek aldrig för honom. Mot slutet af året 1777 var han åter i Lund, höll följande året inför Göteborgs nation, hvilken han der tillhörde, ett tal om »Det ädla och sköna i vetenskaperna», visserligen mycket ungdomligt, men dock redan röjande både ett närmare studium af de franska upplysningsfilosoferna och äfven en sjelfständig uppfattning.

Inom studentverlden i Lund var Thorild nu högt uppburen. »Hans otroliga lätthet att meddela sig», heter det i en samtidas anteckningar, »förenad med den mest öfverdrifna blygsamhet och renhet i seder, gjorde hans umgänge eftersökt och högt värderadt». Denna blygsamhet började likväl hos Thorild eller Thorén, såsom han ännu efter faderns tillnamn kallade sig — först 1785 antog han namnet Thorild — mer och mer öfvergå till allt större sjelfförtroende och han gjorde sitt bästa att öfvervinna den blyghet, som ännu utgjorde en qvarlefva af den förra blygsamheten. Förhållandena i Lund blefvo honom allt mera för små. Han tyckte sig »moraliskt död i denna lärdomens öken» och längtade allt ifrigare till Stockholm, dit han slutligen afreste i Februari 1781. I början motsvarade det dock ej hans förväntningar. I sin bostad vid Köpmanstorget kände han sig som »en fängslad fogel, suckande efter friheten och skogarne i detta näste mellan takvinklar, galler och skorstenar»; men sedan han i April fått flytta till en vän på Kungsholmen, fann han sig bättre och förklarade Stockholm vara rätta vistelseorten för en filosof!

Sin utkomst hade han nu genom enskild undervisning, hvilken han meddelade timvis utan att antaga fast lärareplats, samt åtnjöt för öfrigt mycken godhet af den till biskop i Göteborg nyss förutnämnde Wingård. Han lefde ytterst tarfligt, men så mycket mera oberoende, och hans brefvexling från denna tid vittnar, huru hans förra blygsamhet öfvergått till en sjelfförgudning, hvilken han med den naivaste öppenhjertighet angifver i sina bref. Af naturen ädel och högsint, lät han dock ofta af sin sjelfkärlek och sitt häftiga lynne hänföra sig till föga upphöjda yttringar af hämd, afund och småsinne. Han var mycket ömtålig för motsägelser och allramest för åtlöje, hvartill
öfverdrifterna i hans framställningssätt dock så lätt gåfvo anledning. Misskändes eller förlöjligades han, blef han förbittrad och var då i sin häftighet icke noggrann om de vapen han använde mot sina motståndare.

Thorilds första framträdande i offentligheten föranledde ock en ganska skarp strid mellan honom och den man, som då stod högst i anseende bland de vittra storheterna. Sällskapet <sp>Utile dulci</sp> hade för året 1780 utsatt ett pris af 20 dukater till täflan i skaldekonsten och såsom täflingsämne uppgifvit Passionerna. Ingen af de ingifna skrifterna ansågs dock värdig det utsatta priset, hvarföre sällskapet följande året utsatte så väl samma pris som äfven ett mindre, en medalj om 8 dukater, för de bästa poem öfver sjelfvalda ämnen, hvarjemte en af sällskapets ledamöter utsatt ett pris af 10 dukater för det bästa »Ode till jordbrukaren». Thorild, som kommit till Stockholm i Februari 1781, beslöt genast uppträda såsom täflare, upptog förra årets prisämne Passionerna, skref tillika ett »Ode till jordbrukaren», för det mindre priset och inlemnade till vitterhets-akademien ett prosaiskt ode, »Inbillningens nöjen», öfvertygad att vinna priset för alla tre dikterna och på detta sätt framställa sig för allmänheten och den snillrike konungen, hvars vän han ville nedlåta sig att vara.

I Februari 1782 gaf sällskapet i tidningarna tillkänna resultatet af den vittra täflan. Nils Lorens Sjöberg hade fått priset för sitt »Ode öfver jordbrukaren», men om Thorilds behandling af samma ämne yttrades blott, att den hade samma fel och någon gång samma skönheter som hans dikt om Passionerna, hvilken blifvit tillerkänd det mindre priset och om hvilken ett af sällskapets sekreterare Kellgren författadt yttrande var i tidningen infördt. Det gjorde full rättvisa åt det snille, som röjde sig i dikten, samt erkände hos densamma för öfrigt »en rik, brinnande bildningskraft, som likväl ej alltid erkänt förnuftets och smakens lagliga styrsel»; en »hög och manlig, ehuru på sina ställen nog mörk, sträf och med tvungna epiteter belastad stil», och »framför allt en öm och liflig känsla, men ibland förlorad i kalla utrop». Förtjensterna, »oaktadt de mer af ytterlighet än svaghet härrörande felen», skulle berättigat förf. till det högre priset, om icke skaldestycket varit »bundet i ett orimmadt daktyliskt versslag stridande mot den i vitterheten allmänt godkända smaken», hvarföre sällskapet »ej trott sig genom en sådan belöning oinskränkt böra gilla en lika så vådelig som onödig nyhet», utan endast tillagt förf. den mindre belöningen.

Författaren till denna förklaring hade onekligen rätt i de anmärkningar han tillagt vid erkännandet af det belönade skaldestyckets förtjenster, men deremot lika påtagligen orätt i att såsom anledning till frånkännandet af det högre priset anföra dess orimmade versform, hvilket allt för mycket vittnar om den tidens trångsinnade vittra åsigter. Thorild försummade också icke att framhålla detta i det svar, han kort efteråt införde i Stockholms Posten, der han för öfrigt beklagade sig öfver, att man brutit namnsedeln och uppgifvit hans namn, när man icke tillerkänt honom den högre belöningen, den enda han
eftersträfvat, hvarföre han ock undanbad sig den honom tillerkända. Härpå följde ett svar af Kellgren, i hvilket Thorilds alltför starkt framträdande sjelfkänsla företrädesvis framhölls, och då detta svar framkallade en ny förklaring af Thorild, var striden nu i full gång. Thorild ville derunder för ingen del gifva vika och hade också onekligen ofta rätt i de estetiska åsigter han förfäktade, likasom äfven mycket i hans förklaringar bär en omisskänlig pregel af snille; men tillika var hans framställningssätt vanligen så öfverspändt, icke sällan så bombastiskt, att det endast allt för mycket lånade sig till parodiering, hvari Kellgren visade sig vara mästare, synnerligast i sina båda uppsatser, »Angående påbudet om snöskottning» och »Nytt försök till orimmad vers», hvilka så obarmhertigt, men tillika så qvickt och träffande förlöjligade, den förra Thorilds prosa-stil och den senare hans orimmade verser, att de bragte Thorild helt och hållet ur besinning och han först i sin tidning »Den nye granskaren», hvilken han började utgifva i April 1784, införde flera utfall mot Kellgren samt slutligen i »Straffsången eller försök till orimmad vers» utöste mot honom det gröfsta ovett. Denna straffsång var visserligen både till ton och innehåll allt för pöbelaktig att skada någon annan än författaren, och så uppfattades den äfven af största delen utaf allmänheten; men Kellgren fann sig djupt sårad deraf och fortsatte icke vidare striden med en författare, som begagnade sådana vapen.

Kort derefter, i Augusti 1784, upphörde äfven Thorilds tidning, »Den nye granskaren», och i början af November förvånade han allmänheten genom att i en »tillegnan» af sin prosaiska ode »Inbillningens nöjen», med det utsöktaste beröm prisa samme Kellgren, mot hvilken han så kort förut begagnat de gröfsta skymford. Om nu detta skulle vara ett steg till försoning eller endast ett bevis, att Thorild förstod att skilja mellan skalden Kellgren, som han beundrade, och granskaren, konstdomaren, hvilken han föraktade, så verkade det icke till Thorilds fördel, hvarken hos allmänheten, som fann ett sådant beteende allt för inkonseqvent och besynnerligt, eller hos Kellgren, som återsände den honom tillsända oden samt det bref, som åtföljde den, ouppbrutet.

Thorild begynte emellertid finna sin verksamhet i fosterlandet allt för inskränkt och Sverige för obetydligt att bilda utgångspunkten för den verldsreform, han ville tillvägabringa. Härtill hade han ock planen färdig. »Mensklighetens principer», skref han vid denna tid, äro <i>förstå</i> och <i>göra;</i> de, som öfverträffa i det förra äro <i>genier;</i> de, som öfverträffa i det senare, äro <i>hjeltar.</i> Att förena dem är att göra allt. Detta kan endast ske genom att förespegla dem <i>herraväldet öfver jorden,</i> realiseradt genom <i>verldens republik.</i> Verldsstyrelse måste ske genom en osynlig regering, och den är geniernas värf; dess synliga armé är hjeltarne. Målet för dessas gemensamma verksamhet är att väpna menskligheten mot sina förtryckare, befria jorden eller, kort och godt, att störta dårar och slå skälmar, som icke kunna dömas efter vanlig mennisko-ordning, som fräckt och uppenbart hindra menskliga lycksaligheten;
alla krypare och smickrare, alla träldomens fege fäder, konungar och ministrar, för hvilka bryta lag är intet; prester, som krypande, jakande, förråda Gud, folket och sin ed; lärde och snillen, som vid en vink uppoffra värdighet, ära, natur och sanning». För att bringa denna verldsreform till verkställighet ville Thorild resa till England, »der allt stort kan tänkas och göras», och der skulle han till snillena skrifva en bok på latin om »Förståndets monarki», samt till hjeltarne likaledes en bok på latin »Om skälmars slående». Desse skulle först få en varning, och om denna ej hjelpte, skulle »den osynliga regeringen» döma och slå. Sedan platsen sålunda blifvit afröjd, borde man börja, men så småningom, med att bränna städerna och i stället inrätta »fria samhällen af enskilda hushåll», införa en ny religion, der Gud, »alla väsendens väsende, det all-lefvande och all-lifvande, skulle dyrkas i bilder af solen, människokärleken, barmhertigheten; nya lagar — naturens rätt — nya seder, nytt lefnadssätt — gemensamma arbets- och skördefester i form af en naturens högtid, med ett ord gyllene åldern, den rena menskligheten, realiserad».

Att på fullt allvar framställa en sådan verldsreform-plan och tro sig kunna verkställa den genom ett par böcker på latin, vittnar onekligen om en icke ringa grad af förryckthet hos författaren, och den förtjenade visserligen icke att framhållas, om man ej i en senare tid velat upphöja Thorild till ett snille af första ordningen och om den förryckta planen icke fått ett visst intresse derigenom, att man der igenkänner de samhällsomstörtande idéer, som den tiden jäste hos de många samhällsförbättrarne i alla länder.

Innan Thorild reste till England, ansåg han nödigt att först skaffa sig en lärdomsgrad och reste derföre till Upsala i Februari 1787 för att taga doktorsgraden både i medicin och juridik. För öfrigt föraktade han både professorer och studenter samt umgicks med få och fann, att »man i Upsala bugade än mera föraktligen och trälaktigt än på något annat ställe i Sverige. Det är en verkan af pedanternes majestät».

Thorilds dubbla doktorsplan blef emellertid aldrig utförd. »Jag kunde icke», skref han, »ännu bringa medicinen till vetenskap, klar sanning, en ärlig mans visshet, och jag ville icke göra fusk». Äfven i juridiken måste allt skapas, om den skulle blifva vetenskap; men det ansåg sig Thorild kunna medhinna. Då han likväl i juris-kandidat-examen tillfrågades om datum på äldsta skjutsordningen, om hvad landsväg, mutsedel, utmål m. m. vore, log han blott och sade att professorn borde »draga omkring sig en cirkel af de mera stora och doktorala kunskaperna». Professorn blef ond, och då han besvarade Thorilds fråga, om han vore rädd för det stora, med ett tvärt »nej», fortsatte Thorild: »Väl! då föraktar jag en titel utan ära, som jag hvarken kan göra mig heder af eller uppfylla», hvarefter han gick sin väg, och detta blef slutet på hans halftannat-åriga vistande i Upsala.

Nu hade han ingen anledning att längre uppskjuta sin resa till England, ehuru det synes mött icke så liten svårighet att skaffa
tillgångar dertill. På Rosensteins fråga, när Thorild tog afsked af honom, om han hade pengar till en så dyr utflygt, svarade emellertid Thorild: »Pengar! Så lågt har jag aldrig sänkt mina tankar». På ett eller annat sätt måste han dock hafva skaffat sig erforderliga medel, ty resan anträddes verkligen på hösten 1788, och Thorild dröjde något öfver halftannat år i England, der han utgaf tre ströskrifter: »Alla predikningars predikan», riktad mot presterne; en »Plan af en demonstrerad religion», mot sekter i allmänhet, samt »Om värdigheten af en fri död», mot »hela den kungliga och presterliga menskligheten». Hvarken han sjelf eller hans skrifter väckte dock någon uppmärksamhet, och han, som i början funnit allt i England stort och beundransvärdt, förklarade nu, att »svenskarne
öfverträffade engelsmännen i själens ömhet och höghet tre gånger, i frihetsanda tio gånger», och i England fann han icke mera förstånd, »än som behöfdes för att laga beafstek». Han beslöt derföre återvända hem, tröstande sig dermed, att den nu utbrutna franska revolutionen, »denna gudomliga och största händelse på jorden, näst syndafloden, detta yttersta domens dån för tyrannierna», skulle förverkliga hans verldsförbättringsplan, hvilket ock till en del skedde. I Juni 1790 var han åter i Sverige.

Här fann han Kellgrens anseende ytterligare ökadt och Stockholms Posten mer än någonsin erkänd såsom den högsta kritiska domstolen. Detta förtröt Thorild så mycket mera, som han fann sig sjelf temligen förgäten. Hans frihetssinne gjorde honom dessutom fiendtlig mot allt slags envälde, äfven i kritik, och han fann sig uppmanad att framträda såsom en kämpe både för en större frihet inom vitterheten, än Kellgren ville medgifva, och till deras försvar, som i Stockholms Posten blifvit mindre fördelaktigt bedömde. Någon personlig anledning hade han emellertid icke till ett sådant uppträdande, så mycket mindre som Kellgren 1789, då i »Samling af svenska vitterhetsstycken» ett urval af då lefvande svenska skalders lyrik utkom, meddelade bland profstycken derur en dikt af Thorild och genom denna artighet tydligen tog ett steg till försoning. Äfven hade Kellgrens tidning nu bortlagt det öfversitteri och det förlöjligande af mindre begåfvade skalders vittra försök, som onekligen röjt sig i dess första årgångar; men detta ville Thorild icke erkänna, och så utkom i Augusti 1791 hans bekanta »Kritik öfver kritiker, med utkast till en lagstiftning i snillets verld», tillegnad »recensenten i Stockholms Posten». Det är ett af Thorilds mest berömda arbeten och förtjenar äfven att vara det genom åtskilliga åtminstone för den svenska allmänheten den tiden nya sanningar och i synnerhet genom det glänsande, icke sällan gnistrande framställningssättet, hvilket, ehuru, såsom allt hvad Thorild skrifvit, öfverflödande af exklamationer, dock öfver allt röjer en varm och liflig känsla, flerstädes verkligt snille. Å andra sidan åter har detta arbete ett godt förråd af föga hållbara paradoxer och innehåller flera orättvisa utfall mot de granskare det vill tillrättavisa. Kellgren anmälde i Stockholms Posten första häftet värdigt och vackert, med långt mera beröm än
klander; men i de båda följande häftena, som utkommo i September 1791 och Januari 1792, förekommo nya anfall mot Stockholms Postens »orättfärdiga kritik», hvarå flera exempel anfördes, af hvilka dock en stor del vittnade om orättfärdighet snarare hos den, som anförde dem, än hos den, mot hvilken de voro riktade. Kellgren var för tillfället illa sjuk, och Leopold upptog derföre till besvarande Thorilds anfall. En polemik uppstod, som fördes med yttersta liflighet å ömse sidor och fick en ytterligare utsträckning, då i Februari 1792 Thorild utgaf ett nytt arbete, »Det enda nödvändiga för ett rikes finanser», hvilket föranledde från Leopold ett »Bref till den store och märkvärdige författaren Th...., hvilken, efter att hafva gjort sin lagstiftning i vitterheten, gick och gjorde sitt nödvändiga i finanserna», hvilket redan genom sin titel och ännu mer genom sitt innehåll bragte skrattarne på Leopolds sida, till stor harm för Thorild, som nu helt och hållet förlorade det goda lynne, hvilket, oaktadt bitterheten mot Kellgren, öfverallt ger sig tillkänna i hans »Kritik öfver kritiker». Leopold var ock för honom en långt farligare motståndare än Kellgren, emedan han, med samma fyndighet och sarkastiska qvickhet som Kellgren, var långt mera ihärdig, långt mindre ömtålig och i nödfall kunde möta Thorild med samma vapen, som denne sjelf begagnade och hvilka endast alltför ofta voro personliga förolämpningar. Striden fortsattes till dess mordet å Gustaf III, som borttog intresset för allt annat, gjorde slut derpå. Till Thorilds ytterligare litterära verksamhet återkomma vi vid framställningen af vitterhetsidkarne under Gustaf IV Adolfs regering.

Äfven Thorild hade emellertid fått härmare, bland hvilka den flitigaste var <i>Gustaf Engzell,</i> född i Dalarne 1757, regementspastor vid frikåren från Dalarne 1788, kyrkoherde i Skåne 1790, död 1797 — en vitterhetsidkare, som visst ej saknade poetisk kallelse, men så hänfördes af Thorilds deklamatoriska stil, att han af alla krafter sökte tillegna sig densamma och, såsom härmare i allmänhet, öfverdref felen deri, utan att tillegna sig förtjensterna.

Bland vitterhetsidkarne från Gustaf III:s tidehvarf bör man slutligen ej alldeles förbigå ett par, som vunnit en föga afundsvärd ryktbarhet såsom parodier, den ene på den akademiska och den andre på den Lidner-Thorildska riktningen — <i>Haqvin Bager</i> och <i>Mathias Bjugg.</i> Den förre, en hederlig handlande och välmenande, ehuru nog mycket processlysten patriot i Malmö, född derstädes 1711 och död 1782, har utgifvit icke mindre än fjorton ströskrifter i nationalekonomiska ämnen samt dessutom en mycket stor mängd insända artiklar i tidningar, företrädesvis i Dagligt Allehanda, alla uppblandade med rimmerier af alla möjliga anledningar, än innebärande en hyllning åt rikets store, såsom då han helsade hertig Carl vid hans ankomst till Malmö med:
<poem>»O, store prins Carl,
O, riksamiral,
O, välkommen hit,
Beskåda med flit
Malmös goda, ännu oöfvervinneliga fästning,
Att den må blifva dig en evig juvel uti ring!»</poem>

än lemnande allmänheten nyttiga lärdomar, såsom:
<poem>»Hushålla väl och rätt
Gör mången rik och nätt;
Men hushålla illa och slurfviga
Gör många fattiga och lurfviga.»</poem>

Genom allt detta beredde sig Haqvin Bager emellertid ett eget slags odödlighet, hvarföre ock Kellgren, vid underrättelsen om hans död, egnade honom en särskild dikt i Stockholms Posten, der det, bland annat, heter:
<poem>»Hvar fins den hand, som mer kan styra
Hans fordom alltid stämda lyra,
Som lika lyckligt qvad om allt,
Om qvarnar, skutor, sill och malt,
Om afund och partiers yra?
Den ödet nu till hemvist spar
Åt mal och dam och spindelväfvar,
Som dock i salig Haqvins näfvar
Ett underverk i Sverge var.»</poem>

Var Haqvin Bager en oöfverträffad mästare i det platta, så var <i>Mathias Bjugg,</i> tullförvaltare först i Nådendal och sedan i Enköping, der han dog 1807, det icke mindre i det svulstiga. Han uppträdde 1789 med en »skaldedikt öfver Sverige», ett bland de vidunderligaste foster af poetisk galenskap, som någon svensk penna åstadkommit, hvarefter följde 1790 en »Ode till Allmaktens lof», 1792 ett »Sagobrott öfver Forn-saga» och samma år äfven en »Saga i Atland», likasom hans första »skaldedikt» afsedd till Sveriges förhärligande, men, såsom Bjuggs dikter i allmänhet, ett »ohärmligt mästerstycke i det alldeles rasande», enligt ett uttryck af Thorild, som tycktes finna sig besvärad af en slik härmare.

*

Svenska <i>dramatiken</i> erhöll under Gustaf III:s regering sådan utbildning, att den väl kan kallas en ny skapelse. I det föregående är omtaladt, huru på 1730-talet en svensk teater uppstod, som i början hade att fägna sig åt mycken uppmuntran af allmänheten; men sedan, efter Adolf Fredriks och Lovisa Ulrikas hitkomst, en fransk teatertrupp blifvit hit införskrifven, hvilken sedermera uteslutande gynnades af hela den bildade allmänheten, råkade den svenska teatern alltmera i förfall, så att den mot slutet af frihetstiden var i det bedröfligaste skick. Den hade sitt tillhåll i en af hufvudstadens trånga gränder på en vind, dit icke ens en trappa ledde, utan dit man måste klifva på en brant stege. Der besöktes den af de lägsta samhällsklasserna; man slogs som på en gästgifvaregård, och ovett hördes lika flödande som bland den tidens mångelskor. Aktörerne voro tagne från gäldstugan, soldathopen eller barberarestugor, aktriserna ur tvättstugor, kläderna lånta ur klädstånd, musiken ditflyttad från krogbaler. En Peter Stenborg var hufvudman
för detta bedröfliga teatersällskap, som besöktes af några ur de bildade klasserna endast för att drifva gyckel. Man lät efter behag börja med sista akten i ett sorgespel och sluta med den första, utvisade de aktörer, hvilka man icke tyckte spela roligt nog, tvingade dem att skratta, när de skulle gråta, samt tvärtom, och åskådarne deltogo fullt lika mycket i styckena som sjelfva skådespelarne.

Sådan var svenska teatern, då Gustaf III återkom från sin resa till Frankrike, under hvilken han, blifven konung, afskedat den franska skådespelaretruppen, som funnits allt för kostsam. Han ville nu ersätta den med en svensk, men en stor svårighet uppstod att kunna bilda en sådan. Att börja med tillsattes en teaterdirektör, hvartill konungen utnämnde sin kammarherre friherre <i>Gustaf Johan Ehrensvärd,</i> ur hvars »Anteckningar om svenska teaterns uppkomst» det ofvanstående är lånadt. Med honom rådgjorde konungen om den nya dramatiska skapelsen; men att åstadkomma den var så mycket svårare, som man hvarken hade skådespel, skådespelsförfattare, skådespelare eller skådespelerskor. De sorgespel, man egde, voro tunga och tröttsamma, lustspelen grofva och urmodiga, skådespelarepersonalen sådan den nyss är omtalad. Man beslöt derföre att börja med det, hvarmed man hos andra nationer slutat — en stor opera. Förslaget var visserligen djerft, men ingen annan utväg fans. En opera med behaglig musik, en väl inöfvad balett, som kunde hemtas utifrån, prydliga drägter, vackra och välmålade dekorationer, borde mer än något annat slå an på den vid något sådant här ovana allmänheten. Man skulle härigenom småningom vänjas vid språket, finna dess hårdhet mildrad genom musiken och på detta sätt vänja svenska allmänheten vid en högre uppskattning af svenska språket från en svensk scen. Man var således ense härom, men huru skulle man åstadkomma en opera i ett land, der ingen inhemsk kompositör fans, ingen balett var bildad; der orkestern var ömkansvärd, inga ämnen till sångare och sångerskor voro bekanta; der fördom mot inhemska skådespel var rådande; der teatern var liten, en olärd snickare maskinist, och dekorationsmålaren döende af lungsot.

En användbar kompositör hade man emellertid i italienaren <i>Francesco Antonio Uttini,</i> som hit åtföljt en under Adolf Fredriks regering införskrifven italiensk trupp, hvilken dock af brist på tillgångar snart måst afskedas, och han blef nu såsom kapellmästare stäld i spetsen för den nya orkester han hade att bilda. Den togs dels från hofkapellet, som dock var i det bedröfligaste skick och ej kunde lemna många bidrag, dels utgjordes den af några kammarmusici hos de öfriga kungliga personerna, musikanter vid gardet och landtregementena samt orgelnister och enskilda tonkonstnärer, som uppsöktes från alla trakter af riket, jemte några utländska virtuoser, som blefvo de bästa stöden för det nya kapellet.

Ännu svårare var det att erhålla skickliga sångare och sångerskor, i synnerhet som mycken fördom rådde mot att personer, tillhörande de bildade samhällsklasserna, uppträdde på en offentlig skådeplats.
Hofsekreteraren Lalin, hofkanslisten Carl Stenborg och hans broder qvartermästaren Nils Stenborg, söner till den nyssnämnde föreståndaren för den bedröfliga svenska teatern, skolläraren Nordén, Elisabeth Olin, gift med assessorn Gabriel Olin, hennes syster mamsell Lindström, hennes tolfåriga dotter Elisabeth och några andra förmåddes emellertid att egna sig åt scenen, och för att de icke skulle förblandas med »vanliga komedianter» förordnade konungen, att den nya svenska operans representationer skulle gifvas i den år 1771 inrättade musikaliska akademiens namn och operainrättningen kallas »Kongl. musikaliska akademien för befordrande af deklamation och musik». En kör sammanbragtes af mellan 40 och 50 personer, bland hvilka var den sedermera såsom sångare så berömde Christofer Christian Karsten.

För baletten, som bestämdes att utgöras af omkring 30 dansande under ledning af premierdansören Gallodier, som tillhört den upplösta franska skådespelaretruppen härstädes, hade man till en början att tillgå endast fem i konsten inöfvade personer, som varit anstälda vid den franska truppen, och det öfriga antalet måste fyllas med svenska nybörjare.

Konungen hade omfattat företaget med sådant intresse samt understöddes så nitiskt af Ehrensvärd och de honom biträdande, att, sedan beslutet om en svensk operas bildande blifvit fattadt i Mars 1772, kunde första representationen gifvas redan den 18 Januari 1773, då man uppförde »Thetis och Pelée», med text vald af Gustaf III och utarbetad af <i>Johan Wellander,</i> musik af <i>Uttini</i> och baletter af <i>Gallodier.</i> Den rönte den fullkomligaste framgång och gafs 20 gånger med lifligaste bifall. I synnerhet utmärkte sig i titelrolerna fru Olin och Carl Stenborg, och man fann den svenska operan vida öfverträffa de förut här gifna franska.

Redan den 10 Maj samma år gafs en ny opera eller »heroisk balett», såsom man kallade det nya stycket, »Acis och Galathea», med musik af Händel och åtskilliga andra tonsättare, ordnad af hofsekreteraren Lalin, som äfven bearbetat texten efter den till Händels opera med samma namn, och under de 9 åren 1773—1782, till dess det nya operahuset blef färdigt, gåfvos på teatern i Bollhuset vid Slottsbacken ytterligare 15 operor och operetter.

Denna teater fans emellertid allt mindre lämplig så väl till följd af bristande utrymme som af andra anledningar, hvarföre det s. k. större De la Gardieska huset vid dåvarande Norrmalms, nu Gustaf Adolfs torg redan 1773 inköptes af konungen, som lät nedrifva den gamla byggnaden och bestämde tomten till plats för ett operahus, hvartill ritning uppgjordes af öfverintendenten Carl Eredrik Adelcrantz. Byggnaden begynte 1775 och fullbordades 1782, då denna nya teater invigdes den 30 September med operan »Cora och Alonzo», hvartill <i>Gudmund Göran Adlerbeth</i> skrifvit texten och <i>Johan Gottlieb Naumann,</i> som blifvit hit inkallad från Dresden 1777, satt musiken.

Införandet af en svensk sångscen hade sålunda lyckats öfver all förväntan, och nu sökte konungen äfven införa en svensk talscen, så
beskaffad, att den kunde hos de bildade samhällsklasserna väcka intresse och vinna bifall; »men», anmärker skalden Gyllenborg, »hofvet och hufvudstaden, som stifta den allmänna smaken, hade af franska spektaklets ständiga bevistande blifvit så intagna af ett främmande språk, att man knappast mer förmådde ens tänka på svenska». Den franska smaken var således, såsom man häraf finner, visst icke införd eller företrädesvis gynnad af Gustaf III, hvarför han likväl ofta nog blifvit beskyld, utan tvärtom hade han afskedat den franska skådespelartruppen och sökte nu upprätta en dermed fullt jemförlig svensk talscen, likasom han redan infört en svensk sångscen, hvars prestationer funnits öfverträffa den franska truppens. Till en början måste man likväl söka bringa den bildade svenska allmänheten att, enligt Ehrensvärds uttryck, »ingå förlikning med sitt modersmål», hvilket skedde först genom operorna, då ordens ljud skulle i förening med tonernas förefalla mindre sträfva, och sedermera genom öfversättningar af berömda franska skådespel, på det de svenska ej måtte förefalla alltför gammalmodiga eller underhaltiga. Dessa öfversättningar lät konungen först föreläsa inom hofkretsen och sedermera uppföra å rikssalen inför hofvet och flere inbjudne af hufvudstadens bildade kretsar. Efter dessa förberedelser gåfvos å teatern i Bollhuset öfversättningar först af Racines Athalie och Iphigenie, med körer af Uttini, och sedermera Voltaires Merope och Gengis-chan, utan något musikaliskt tillbehör. De gjorde dock föga lycka, hufvudsakligen emedan man ej hade skådespelare med tillräcklig förmåga att nöjaktigt utföra hufvudrolerna.

För att afhjelpa denna brist inbjöds Boutet de Monvel, en af den tidens mest berömde franske skådespelare, till Sverige, der han under sommaren 1781 infann sig med ett utvaldt skådespelaresällskap, hvilket nu skulle tjena till föresyn för de svenska, likasom Monvel skulle blifva dessas instruktör. I hans skola bildades ock de fleste af dem, som sedermera blefvo svenska talscenens prydnader. Den franska truppen spelade än på Drottningholms, än på Ulriksdals och Gripsholms teatrar, någon gång äfven i operahuset, ända till hösten 1783, då åt densamma uppläts teatern i Bollhuset, der den sedermera ända till konungens död gaf föreställningar två gånger i veckan.

Sedan under Monvels ledning flere af de vid opera-teatern anstälde skådespelare gjort betydande framsteg i konsten, hvarpå de fingo aflägga prof i de svenska talpjeser konungen lät uppföra å lustslotten, beslöt han bilda en särskild inrättning för svenska skådespels uppförande genom opera-teaterns dramatiska personal, hvilken inrättning dock skulle blifva ett enskildt företag, som öfverlemnades åt en ansedd vitterhetsidkare, kongl. bibliotekarien <i>Adolf Fredrik Ristell,</i> hvilken i April 1787 erhöll rättighet att under 6 år, med egen bekostnad, risk och förmån, uppföra svenska tragedier och komedier på teatern i Bollhuset eller den s. k. »Mindre kongl. teatern». Företaget ville dock ej bära sig, utan Ristell kom i betydlig skuld och måste rymma ur riket, hvarefter större delen af de spelande förenade sig till ett bolag,
som den 9 Maj 1788 erhöll kungligt privilegium och under benämning »kongl. svenska dramatiska teatern» fortfarande uppträdde å teatern i Bollhuset omvexlande med den franska truppen. För att trygga inrättningens ekonomiska bestånd skänkte konungen densamma en fond af 44,000 rdr specie, som öfverlemnades till svenska akademiens sekreterare att af honom i riksgäldskontoret förräntas.

Flera år förut, 1773, hade under <i>Peter Stenborgs</i> ledning en ny skådespelartrupp blifvit bildad, som gaf sina föreställningar i lusthuset inom Humlegården och sedermera flyttade dem först till Eriksberg i närheten af Träsktorget samt i Oktober 1784 till ett hus vid Munkbron, hvilken nya skådeplats, uppförd af slottsbyggmästaren Kirstein, fick namn af »Nya svenska teatern», hvilken benämning i Juni 1778 förändrades till »Svenska komiska teatern». Den var ett slags folkteater, som, under ledning af Peter Stenborgs son <i>Carl Stenborg,</i> gaf operetter, lustspel, parodier och i allmänhet glada, muntra stycken, så svenska original som öfversättningar, synnerligast af Holbergs stycken, samt flitigt besöktes af de talrikare samhällsklasserna, icke sällan också af de bildade och någon gång äfven af konungen.

Det lifliga intresse, hvarmed konungen omfattade teatern och allt hvad dertill hörer, framkallade ock under hans regering ett stort antal dramatiska författare, bland hvilka i främsta rummet bör nämnas <i>Gustaf III</i> sjelf, såsom både den verksammaste och i vissa hänseenden äfven den snillrikaste. Han åtnöjde sig ej att verksamt uppmuntra till dramatiska arbetens författande och att ålägga de yppersta snillen, som omgåfvo honom, att försöka sig i denna riktning, utan han arbetade äfven sjelf ganska flitigt för teatern dels medelst planer till teaterstycken, dem han lemnade åt andra att vidare utarbeta, dels medelst egna genomförda dramatiska arbeten. Så gaf han Wellander planen till operan »Thetis och Pelée» 1773; Gyllenborg den till skådespelet »Birger Jarl och Mechtild» 1774; Kellgren till operan »Dido och Æneas» 1778, till skådespelet Drottning Christina 1785 och till operan Gustaf Wasa 1786, samt Leopold den till operan Frigga 1887. Sjelf utarbetade han »Helmfelt eller Den återfunne sonen», dram i 5 akter, som gafs första gången af hofvet på Gripsholm i Januari 1783 och sedermera gifvits öfver hundra gånger; »Gustaf Adolfs ädelmod eller Märta Banér och Lars Sparre», dram i tre akter med sång och dans, gifven första gången af hofvet på Gripsholm den 14 Januari 1783; »Gustaf Adolf och Ebba Brahe», heroisk dram i 3 akter, uppförd första gången af hofvet på Drottningholm den 11 September 1783, då prinsessan Sofia Albertina utförde Ebba Brahes rol, och sedermera, omarbetad till opera af Kellgren med musik af Vogler, gifven å stora operan första gången i Januari 1788; »Siri Brahe och Johan Gyllenstierna», dram i 3 akter, idén lånad från ett stycke af madame de Genlis, uppförd första gången i Mars 1788 och sedermera öfver hundra gånger; »Den ena för den andra», komedi i en akt efter ett fransyskt lustspel af Savin, gifven första gången i Maj 1788 samt sedermera några och 60 gånger; »Den
bedragne bachan», komedi med sång och dans i 1 akt, gifven första gången den 21 April 1789; »Den svartsjuke Neapolitanaren», dram i 3 akter efter en fransysk idé, gifven första gången på hofvet i December 1789; »Alexis Michaelovitz och Natalia Nariskin», komedi i 2 akter efter ett fransyskt lustspel af Saint-Foix, uppförd första gången i Januari 1790 och sedermera omkring 50 gånger, samt »Födelsedagen», divertissement med dans och sång, som gafs första gången i November 1790. Ännu mot slutet af sin regering, i Februari 1791, understälde Gustaf III Leopolds granskning planerna till två sorgespel, hvartill han lånat ämnena ur Sveriges historia — Torkel Knutsson och Erik XII, men ingendera planen blef utförd.

Hvad som i synnerhet gifvit Gustaf III en hög plats bland dramatiska författare är den nära bekantskap med teatern och dess fordringar, hvarom hans dramatiska arbeten vittna och hvilken äfven visar sig deri, att några bland dessa ännu kunna ses med intresse, hvilket väl knappast vore fallet med någon enda af de dramer, som författades af hans samtida, om man försökte att gifva dem. Hufvudsakliga förtjensten i hans stycken ligger ock i plananläggningen, hvaremot karaktersteckningen lemnar mycket öfrigt att önska. Ett klart och fint konstnärligt förstånd röjer sig alltid i hans skapelser, hvaremot man saknar en rikare inbillningskraft och en djupare uppfattning af rörelserna i menniskohjertat. Språket, i allmänhet ledigt och lifligt, är dock tilllika vanligen allt för mycket retoriskt, likasom hos hela den vittra skola han tillhörde. Inom denna skola stod han emellertid ganska högt.

Bland de vitterhetsidkare, vi här ofvan omtalat, hafva såsom dramatiska författare uppträdt: <i>Gustaf Fredrik Gyllenborg,</i> med »Sveas högtid eller fria konsternas vördnadsoffer åt dygderna, lyriskt skådespel med musik af hofkapellmästaren Zellbell», hvilket gafs å Riddarhuset den 23 Juni 1774, då Gustaf I:s ärestod aftäcktes; »Birger Jarl och Mechtild», hvartill Gustaf III gifvit planen och som uppfördes första gången å rikssalen i Juli 1774, med anledning af hertigens och hertiginnans af Södermanland förmälning, »Sune Jarl eller Sverkers död», tragedi i 5 akter, 1783, »Penelope», tragedi på vers i 5 akter, 1791, af hvilka ingendera haft någon framgång, samt en komedi på vers, »Det nya herrskapet», författadt 1773, som icke blifvit uppförd; <i>Johan Gabriel Oxenstierna,</i> med några smärre tillfällighetsstycken, dels på franska och dels på svenska, gifna på hofvet, deribland »Poeten i Mariefred», hvilken på konungens födelsedag den 24 Januari 1783 gafs på Gripsholm såsom prolog för »Gustaf Adolfs ädelmod», är en rätt rolig parodi på det platta, pedantiska rimmeriet före Dalins uppträdande; <i>Johan Henrik Kellgren,</i> med de förut omtalta operorna och lyriska dramerna »Dido och Æneas» 1778, »Drottning Christina» 1785, »Gustaf Wasa» 1786, sedermera gifven öfver 160 gånger, samt »Gustaf Adolf och Ebba Brahe» 1788, allesammans poetiska bearbetningar af prosastycken författade af Gustaf III, och en »Prolog till Iphigenie i Auliden» 1778; <i>Carl Gustaf Leopold,</i> med en »Prolog till Armide» i
Januari 1787, »Frigga», opera i 1 akt, efter en af Gustaf III författad plan, med musik af Olof Åhlström, i Maj 1787, »Oden eller Asarnes utvandring», tragedi på vers i 5 akter, uppförd första gången den 16 Mars 1790 och sedermera gifven några och tjugu gånger, samt åtskilliga andra dramatiska arbeten, som dock tillhöra tiden efter Gustaf III:s död och till hvilka vi återkomma vid framställningen af dramatik under nästa tidskifte; <i>Bengt Lidner,</i> med sorgespelet »Erik XIV», i 5 akter, på alexandriner, författadt 1781, medan Lidner ännu var i Paris, men först 1843 uppfördt å Mindre teatern, då det likväl icke rönte någon synnerlig framgång; <i>Abraham Niklas Edelcrantz,</i> med en »Epilog till operan Atys», i anledning af Gustaf III:s återkomst från Italien 1784, »För att vinna tiden», proverb i 2 akter, 1787, och »Alcides' inträde i verlden», opera i 1 akt, med musik af Hæffner, vid invigningen af Dramatiska teatern 1793.

De mest bekante dramatiske författarne under Gustaf III:s regering voro för öfrigt följande:

<i>Lars Samuel Lalin,</i> född 1729, sånglärare i Stockholm och titulerad hofsekreterare 1764, anstäld vid kungliga teatern såsom sångmästare och skådespelare 1773, död 1785; <i>Johan Wellander,</i> född i Linköping 1735, anstäld i Svea hofrätt 1760, rådman i Stockholm 1776, död 1783; <i>Adolf Fredrik Ristell,</i> lektor hos Lovisa Ulrika och bibliotekarie vid Drottningholm 1778; <i>Gudmund Göran Adlerbeth,</i> till hvilken vi återkomma längre fram i denna del; <i>Gustaf von Paijkull,</i> född i Stockholm 1757 och son till majoren vid artilleriet Carl Fredrik Paijkull, som 1756 blifvit svensk adelsman, anstäld vid utrikesexpeditionen af kungliga kansliet 1779, kansliråd 1796, hofmarskalk 1815, friherre 1818, död 1826, »en af de första bland Sveriges medelmåttiga poeter», enligt Leopolds omdöme; <i>Isak af Darelli,</i> son till den på sin tid mycket ansedde läkaren Johan Anders Darellius, 1770 adlad med namnet af Darelli, född 1756, död 1834; <i>Wilhelm Fredrik Joachim von Rosenheim,</i> son till öfversten Johan von Rosenheim och född i Tournay i Flandern, under det fadern var i holländsk krigstjenst, 1755, anstäld som page hos Gustaf III 1775, legationssekreterare i London 1785, död 1822.

Alla de nu omnämnde dramatiske författarne tillhörde den franska dramatiska skolan och följde mer eller mindre troget, likasom mer eller mindre lyckligt, fransyska mönster; men dessutom uppträdde andra i en mera nationel riktning eller åtminstone i en mindre uteslutande fransysk. Denna var nu i den svenska dramatiken, likasom i svenska vitterheten i allmänhet, den <i>klassiska</i> riktningen, hvilken omhuldades så väl af konungen som af vitterhetsidkarne i hans omgifning, och de fleste deribland hade ock föga kännedom om någon annan dramatik; men likasom inom vitterheten i allmänhet framträdde sjelfständiga snillen, som ej tillhörde någon viss skola, skedde sådant äfven i dramatiken, och man bör göra Gustaf III den rättvisan, att han förstod att uppskatta snillet i hvilken form som helst samt var i sjelfva verket
långt mindre exklusiv i sin vittra riktning, än hvarför han ofta varit beskyld. För öfrigt bör äfven erkännas, att de snillrikare författarne, som under hans regering följde den franska dramatiska riktningen, snarare höjde sig öfver än voro underlägsna sina mönster. Åtminstone finner man i Adlerbeths sorgespel och operor långt mera sinne för antik enkelhet och renhet än de franska arbeten han omarbetade eller tog till mönster.

Likasom Bellman stod främst bland skalderne, som icke tillhörde den akademiska riktningen, böra äfven hans nära vänner Hallman och Kexél nämnas främst bland de dramatiske författarne, som icke slöto sig till den franska dramatiska skolan.

<i>Carl Israel Hallman,</i> son till kyrkoherden i Ladugårdslands församling inom hufvudstaden Johan Gustaf Hallman, var född i Stockholm nyårsaftonen 1732. Hans lefnadsöden äro föga kända och synas icke heller varit synnerligen märkliga. Han var anstäld i bergskollegium, men utan att vinna befordran, sannolikt emedan hans tjenstgöring der varit föga trägen. Slutligen skall han dock fått titel af assessor, men någon ordinarie befattning synes han ej innehaft, utan kunnat odeladt egna sig åt sin vittra verksamhet och ett gladt umgängeslif med talrika vänner. Om sina ekonomiska förhållanden visade han sig för öfrigt lika obekymrad som Bellman, men egde en mera jemn gladlynthet än denne, som i sitt innersta väsende var mera böjd för vemod än för glädje. Ännu såsom sextioåring var Hallman, enligt Thorilds skildring, »en glad anakreontisk gubbe, en patriark för det lustiga, med ett hufvud så vackert som en antik». För öfrigt var han en flitig källarkund. Fick han penningar, så bjöd han sina vänner till välfägnad; fick han inga, så bjöds han af dem. Sina qvällar tillbragte han vanligen på Humlegårdsteatern, der han, såsom författare till de mest omtyckta af de pjeser der gåfvos, hade fritt tillträde, eller ock förgick aftonen i något muntert dryckesgille, deri Hallman var den lifvande anden, åtminstone när Bellman ej var närvarande. Till honom stod nemligen Hallman alltid i ett underordnadt förhållande äfven såsom rolighetsmakare, och likasom Bellman var större snille, var han äfven en ädlare natur, som kunde höja sig äfven till det sublima, hvaremot Hallman höll sig uteslutande inom det burleska. Deri var han dock en mästare, hvilket i synnerhet röjde sig i hans dramatiska stycken, genom hvilka han är mest känd.

De äro dels parodier, dels sjelfständiga burlesker. Till de förra höra »Casper och Dorothea, eller Herorisk djurgårds-balett», komisk operett i 3 akter, med musik af Carl Stenborg, parodi på »Acis och Galathea», 1775, gifven öfver 40 gånger; »Skeppar Rolf och Gunnild», lustspel med sång i 3 akter, med musik af Carl Stenborg, parodi på Gyllenborgs »Birger Jarl och Mechtild», 1778, gifven några och 40 gånger; »Petis och Thelée», komedi i 3 akter, med sång, musiken af Carl Stenborg, parodi på Wellanders »Thetis och Pelée», 1779, uppförd några och 30 gånger. Sjelfständiga burleska stycken äro »Finkel
eller Det underjordiska bränvinsbränneriet», komedi med sång i 3 akter, 1776, gifven öfver 50 gånger, »Finkels parentationsakt», prolog till näst föregående stycke, 1777, samt »Tillfället gör tjufven», lyrisk komedi i 2 akter, som i April 1783 uppfördes första gången å Ulriksdals slott inför den kungliga familjen och spelades af personer tillhörande hofvet, med undantag af Bellman, som utförde Marktschreierns parti, hvilket äfven var af honom skrifvet. Detta stycke har sedermera gifvits öfver 200 gånger och varit ett af de mest omtyckta svenska skådespel. Författarskapet dertill är dock omtvistadt. Gunstlingen Armfelt gälde länge såsom dess författare, hvarpå ock Kellgrens bekanta »Till en förnäm herre, som skrifvit ett teaterstycke» anspelar; men i en senare tid har man påstått Armfelt hafva bestält det af Hallman, för att äfven såsom vitterhetsidkare och teaterförfattare behaga konungen. En ännu senare utredning<footnote>Af <i>Böttiger</i> i Svenska akademiens handlingar. XLV; 216.</footnote> har likväl återgifvit Armfelt äran af författarskapet. Onekligen är det högst olika Hallmans öfriga stycken, hvilka det vida öfvergår både genom en finare ton och en renare komik, fri från de burleska öfverdrifterna i Hallmans öfriga skapelser.

<i>Olof Kexél</i> var i November 1748 född i Kalmar, der fadern Petrus Kexhelius var adjunkt vid domkyrkan. Efter föregången undervisning i Kalmar skola och vid Upsala akademi anstäldes han 1768 i kommersekollegium och började med detsamma sin författareverksamhet. Redan 1768 utgaf han en samling roande strögods under titel »Nya småsaker till nöje och tidsfördrif», samt begynte utgifvandet af en tidning, »Hatten», hvaraf 11 nummer utkommo till Maj 1769, då den måst upphöra i följd deraf, att utgifvaren blifvit för en flygskrift, »Prestmannaöde i Sverige», i hvilken han tillåtit sig »hårda och ogrundade tillmälen mot tidens presterskap i gemen och obehöriga tillvitelser emot öfriga medborgare i riket», af Svea hofrätt dömd att böta 300 d. s. Tillika blef han tilltalad för en annan politisk flygskrift, »Bref till en utländning om Mössornas ursprung och uppförande intill närvarande tid», och dömd af samma hofrätt till nya 300 d. s. böter. Till dessa missöden kom ytterligare, att en i Stockholm varande boktryckare, Momma, som aflockat Kexél borgensförbindelser för betydande penningesummor och äfven skall öfvertalat honom att åtaga sig författareansvar för de båda bötfälda skrifterna, författade af helt annan person, vid denna tid rymde från Stockholm, och då Kexél nu antastades så väl för böterna som för sina borgensförbindelser, hade han ingen annan utväg än att äfven sjelf begifva sig ur riket. Med en svensk sjökapten kom han till Portugal 1769 och dröjde der till dess Gustaf III:s statshvälfning tryggade honom för Mössornas hämnd, då han återkom till fäderneslandet 1773 och antogs till »ordonateur» vid kungliga teatern, hvilken befattning synes varit föga känd, ty under en rättegång, hvarför Kexél i allmänhet tyckes haft lätt att utsätta sig,
omtalas han såsom »den vid de kongl. spektaklerna någon slags befattning hafvande Olof Kexél». Han blef likväl 1778 befordrad till sekreterare hos direktionen öfver kongl. maj:ts spektakler och utnämndes efter Bellmans död till sekreterare hos direktionen öfver kongl. nummerlotteriet 1795, hvilken tjenst han dock ej länge innehade, ty han afled redan i Mars 1796.

Kexéls framsteg å tjenstemannabanan voro sålunda föga lysande, och någon verksamhet å denna bana synes han ej heller hafva ådagalagt, men gjorde det så mycket mera å författarebanan, och dessutom upptogs hans tid i hög grad af hans vänner, hvilka han egde i stor mängd och äfven förstod att på bästa sätt underhålla.

Kexéls ekonomiska ställning blef emellertid mer och mer bekymmersam, hvarom titeln å det första arbete han utgaf efter hemkomsten, »Mina tidsfördrif på gäldstufvan», tillräckligt vittnar, men tillika vittnar innehållet, att hans bekymmersamma belägenhet gjorde honom sjelf föga bekymmer. Det utgöres nemligen af en stor mängd små berättelser, anekdoter, infällen och dylika småsaker, dels lånade, dels af hans egen tillverkning, ofta af en ganska lättfärdig beskaffenhet, men anlagdt på att roa och derigenom vinna så många läsare som möjligt, hvilket äfven lyckades, det ena så väl som det andra. Snart hade emellertid Kexél åter den oturen att råka ut för presterskapet, som af gammalt synes mot honom haft ett horn i sidan och som nu lät mot honom anställa åtal för ett par, i Tidsfördrifven införda berättelser, »Balder den vise» och »Pater Gispogapius», som ansågos innebära ett förlöjligande af bibelns berättelse om Salomo och Simson samt, hvad som var ännu värre, af det högvördiga ståndet. Frågan drogs inför öfre borgrätten och Kexél fick tillfälle att skrifva åtskilliga qvicka förklaringar, som bragte skrattarne helt och hållet på hans sida, hvarefter saken slutade med att han skulle få en varning och de båda delarne af Tidsfördrifven indragas.

Denna motgång afskräckte dock ej Kexél från att utgifva nya samlingar i samma anda, ehuru varsammare i hvad som kunde ådraga honom åtal, och så utkommo »Mina tidsfördrif på högvakten» 1780, samt »Bacchi handbibliotek eller Nya tidsfördrif på gäldstufvan» 1785, 1786, hvilka dock ej hade samma framgång som den första samlingen. Tillika utgaf han »Teater-almanackor» för åren 1779—1789, innefattande kongl. teaterns stat, förteckningar å der uppförda dramatiska arbeten, små biografier och anekdoter om teaterförfattare, skådespelare m. m., i allmänhet af litterärhistoriskt intresse. Äfven en novell, en bland de första af svensk författare, kallad »Zamaleski, historisk berättelse», innefattande åtskilliga utfall mot hofmän och konungagunstlingar, utgafs af Kexél 1784.

Hvad som gjort honom mest känd är likväl hans arbeten för teatern. Hans »Michael Wingler eller Bättre vara brödlös än rådlös», i 3 akter, 1788, »Kapten Puff eller Storprataren», i 1 akt, 1789, »Bergslagsfröken eller Rivalerne», i 3 akter, 1789, »Välgörandet på prof»,
3 akter, 1790, »Folke Birgersson till Ringstad», skådespel med sång i 3 »akter, musiken af Dalayrac, 1793, »De begge kammarpagerne», komedi i 2 akter, 1794, och »Namnsdagen», i 3 akter, 1795, mottogos i allmänhet med stort bifall. »Kapten Puff» gafs ännu 1862 för 175:te gången, och några bland de öfriga hafva varit uppförda 70 till 80 gånger, hvilket åtminstone vittnar, att Kexél lyckats väl träffa allmänhetens smak. Något högre värde hafva hans dramatiska arbeten visserligen icke och äro äfven, såsom redan är anmärkt, till största delen imitationer, men det lånade ämnets behandling vittnar om så mycken talang, dialogen är så qvick och ledig, det hela så godmodigt roande, att deras framgång häraf lätt förklaras.

Lika glad och omtyckt var äfven Kexéls personlighet. »I de tjugu år jag känt honom», berättar hans nära vän bergsrådet Cederstedt, »har jag aldrig hört omtalas honom hafva någon ovän; ej heller har jag någonsin sett honom i något sällskap, hvarest han ej med allas fägnad blifvit emottagen. Hans glädtighet var medfödd och af omständigheterna oberoende. Den gjorde ock, att han i sällskap var mycket behagligare än sjelfve Bellman, hvilken ofta, innan han af drufvornas saft blef uppvärmd, satt ganska tyst och mulen. Kexél åter, alltid lika glad och munter, alltid den förste så väl i de bacchanaliska lekarne som i sången, lät aldrig bedja sig. Allt detta sammanlagdt gör honom saknad hos alla hans vänner och bekanta, så länge de lefva.»

<i>Carl Envallsson,</i> född 1756 i Waxholm, der fadern Johan Envall var kyrkoherde, efter slutade studier i Upsala anstäld i krigskollegium, der han slutligen befordrades till registrator, notarius publicus i Stockholm 1802, död derstädes i yttersta armod 1806, har vunnit ett särskildt rykte såsom den fruktsammaste bland alla författare, som arbetat för svenska teatern, hvilken han försett med icke mindre än 76 stycken, af hvilka naturligtvis de flesta äro öfversättningar, flera deribland likväl så fria och så omarbetade, att de kunna gälla såsom original i allt utom uppfinningen af ämnet. Hans förnämsta originalarbete, »Gustaf Eriksson i Dalarne», dram med sång i 3 akter, musiken af Carl Stenborg, 1784, var ett försök att åstadkomma ett nationelt skådespel i högre stil och gafs äfven 20 gånger, men gjorde dock ej på långt när sådan lycka, som åtskilliga af Envallssons lokaliserade imitationer, såsom »Kopparslagaren», med musik af J. D. Zander, 1781, gifven nära 60 gånger, »Njugg spar och fan tar», imitation efter Paulus, med musik af Zander, 1784, gifven 40 gånger, »Slotterölet eller Kronfogdarne», 1787, gifven öfver 300 gånger och vid hvars uppförande för 100:de gången Envallsson fick en »jubelrecett», något dittills oerhördt i svenska teaterns annaler, »Colin och Babet», 1787, gifven öfver 130 gånger, »Sorgen för glädjen går, eller skolmästaren och mor Bobi», 1788, gifven nära 60 gånger, »Iphigenie den andra eller Gamla grekiska historien», 1800, gifven omkring 70 gånger, m. fl. För öfrigt har han 1802 utgifvit ett »Svenskt musikaliskt lexikon» och 1806 första häftet af »Vinterläsning». Han var intet originelt snille, men han
egde en ovanlig förmåga att slå an på den större allmänheten så väl genom valet af stycken som deras behandling, stor talang i versbildningen och en af högst få i så hög grad upphunnen förmåga att lämpa orden efter musiken, likasom äfven att välja melodier till sina kupletter, samt var för öfrigt rik på qvicka infall, roliga vändningar och satiriska drag.

Andre dramatiske författare från denna tid voro: <i>Johan Magnus Lannerstjerna</i> född 1758, page hos Gustaf III, sedermera lifdrabant, död 1797, bland hvars arbeten »Äfventyraren eller Resan till månens ö», komedi på vers i 2 akter, var det mest omtyckta och gafs omkring 40 gånger, samt <i>Carl Gustaf von Holthusen,</i> född 1749, kornett 1778, slutligen major, död 1818, bland hvars talrika teaterstycken dock intet gjorde synnerlig lycka.

Såsom dramatisk författare försökte sig äfven <i>Carl Michael Bellman,</i> i »Värdshuset», divertissement på vers i 1 akt, som gafs första gången den 19 Augusti 1787 på Kersön nära Drottningholm, der då fans ett värdshus, hvarest detta tillfällighetsstycke uppfördes vid invigningen af den nya väg, som var anlagd från hufvudstaden till Drottningholm, hvilken Gustaf III då första gången begagnade och uppehölls dervid tre särskilda gånger af små teatraliska tillställningar. Ett annat divertissement, »Spisqvarteret», uppfördt en gång å Bollhusteatern 1789, skall äfven haft Bellman till författare, ehuru af andra Holthusen uppgifves härför.

Likasom svenska dramatiken fick äfven svenska <i>vältaligheten</i> under Gustaf III:s tid en helt ny utbildning och bland dem, som härtill bidrogo, bör äfven här <i>Gustaf III</i> sjelf nämnas främst. Hans riksdagstal voro med rätta högeligen beundrade af hans samtid, och i synnerhet kan hans tal till adeln vid 1789 års riksdag, ur hvilket vi här ofvan lemnat ett utdrag, väl gälla såsom ett mönster för en manlig, kraftig och oaktadt sin skärpa alltigenom värdigt hållen vältalighet. Vi hafva äfven omtalat huru han sjelf för sitt äreminne öfver Lennart Torstensson vann det första pris den af honom då stiftade svenska akademien utdelade.

Härmed var äreminnet infördt i svenska vitterheten såsom en ny art af vältalighet och ansågs länge såsom höjden deraf. En nyare tids uppfattning har visserligen på goda skäl utdömt äreminnet såsom en afart af både historien och vältaligheten — af den förra, emedan det icke har sanningen, utan den beprisades lof till sitt hufvudsyfte, af den senare, emedan det mera eftersträfvar retoriska prydnader än uttryckets klarhet och egentlighet; men vid den tid, då svenska akademien stiftades, var äreminnet, i synnerhet genom fransmannen Thomas' mycket berömda arbeten, bildade efter panegyrikerna under romerska kejsaretiden, högt uppburet och betraktades såsom vältalighetens höjd, likasom hjeltedikten ansågs för poesiens. Man kallade ock äreminnet en »hjeltedikt på prosa» samt gjorde bestämd skilnad mellan detta och en historisk minnesteckning. Rosenstein, denna
vältalighetsarts varme
beundrare, anmärkte ock, att »episoder, liknelser, taflor, målningar, här icke allenast äro tillåtna utan nödvändiga; ingen ädel känsla gifves, som icke här kan väckas, ingen moralisk eller politisk sida af menniskan och hennes gerningar, som icke kan framställas; allt, äfven betraktelser och omdömen, bör hafva lif, anda och rörelse, och, hvad svårast är, den högre lyftningen och tonen få aldrig falla, knappt hvila». Följden blef ock, att alltsammans uppskrufvades till en deklamatorisk höjd, der man med allahanda konstlade hjelpmedel måste hålla sig uppe, och äfven de talare, som icke behöfde de praktfulla orden för att dölja tankarnes armod, visade dock alltför mycken benägenhet att af episoderna och de oratoriska prydnaderna låta draga sig från det egentliga ämnet. Å andra sidan kan likväl ej heller nekas, att detta slags vältalighet väsentligt bidragit till språkets utbildning, så väl som till utbildandet af sinnet för dess välljud, i hvilket hänseende de mera framstående vältalarne nu fullt täflade med skalderne.

Det af Gustaf III författade äreminnet närmade sig likväl ännu minnesteckningen mera än de franska mönstren; men redan vid akademiens nästa pristäfling framträdde detta slags vältalighet i sin fulla glans. Akademien hade 1787 till täflingsämne utsatt »Äreminne öfver Birger Jarl» och af fem inkomna skrifter var det en, som tilldrog sig en öfvervägande uppmärksamhet. Stora priset blef enhälligt tilldömdt densamma, men, när konungen bröt namnsedeln, innehöll den blott ett tänkespråk. Efter kungörelse i tidningarna gaf sig författaren tillkänna och befans vara en pastorsadjunkt i Stockholm, vid namn Lehnberg, hvilket namn endast två af akademiens ledamöter förut någonsin hört nämnas, och Rosenstein skref nu till konungen: »Nordin har rätt, som gissat, att det var en prest, emedan han talar så moderat om presterna. Karlen heter Lehnberg, 30 år gammal, från Kalmar stift, informator hos en klädeshandlare Callerstedt och intet annat. Jag har med honom haft en rörande scen, ty han föga annat än grät af glädje, i synnerhet då han fick veta, att ers maj:t gillat hans arbete.»

<i>Magnus Lehnberg,</i> på detta sätt bekant för svenska allmänheten, var född 1758 i Östergötland, der fadern Olof Lehnberg var hofrättskommissarie. Efter genomgångna studier i Upsala blef han prestvigd 1785 och fick kallelse till komministeradjunkt vid Storkyrko-församlingen i Stockholm samt var tillika, såsom nyss är visadt, lärare i ett enskildt borgarehus i hufvudstaden. Ur dessa anspråkslösa förhållanden framträdde han med ens såsom en ryktbar man genom äreminnet öfver Birger Jarl, och detta rykte ökades ytterligare, då han äfven följande året, 1788, vann svenska akademiens stora pris för sitt äreminne öfver Carl Carlson Gyllenhielm. Härmed var ock hans lycka gjord. Redan 1788 blef Lehnberg ordinarie hofpredikant, 1789 efter riksrådet Matthias Hermansons död ledamot af svenska akademien, samma år kyrkoherde i Kungsholms församling inom hufvudstaden, följande året äfven i Sånga och Skå församlingar, 1792 öfverhofpredikant hos enkedrottningen Sofia Magdalena, 1802 hos konungen och samma år
kyrkoherde i Jakobs och Johannis församlingar samt 1805 biskop i Linköping, hvilket embete han dock ej länge beklädde, ty han afled redan i December 1808.

Hans båda äreminnen blefvo de enda af honom författade, men i sitt slag äro de ock de yppersta inom vår litteratur, hvarföre man äfven sagt, att »med Lehnberg föddes svenska vältaligheten fullvuxen». I en senare tid, när man utdömt hela denna vältalighetsart, har man äfven sökt nedsätta de Lehnbergska äreminnena; men då hvarje vittert arbete bör bedömas i förhållande till den tid, under hvilken det tillkommit, vore det orättvist att icke erkänna dessa äreminnen intaga en ganska hög plats inom det vitterhetsslag de tillhörde och vara fullt jemförliga med sina franska mönster. Man behöfver derför icke beundra eller ens gilla sjelfva slaget och man kan äfven beklaga, att just förtjensterna hos de Lehnbergska äreminnena icke så litet befordrade framgången af detta vitterhetsslag, utan att derföre underkänna dessa förtjenster, hvilka falla så mycket mera i ögonen, när man jemför Lehnbergs äreminnen med andra från samma tid. Också förde, enligt Geijers yttrande, Lehnberg med ens detta slags retorik till sin höjd och i sjelfva verket till sin gräns — men med så mycken genialitet och ett så stort, hittills ovanligt välde öfver språket, att panegyriken öfver Birger Jarl blifvit i sitt slag oöfverträffad och endast den öfver Gyllenhielm dermed kunde täfla.

Enligt hvad redan blifvit anmärkt, försökte sig Lehnberg också icke vidare i något äreminne, utan utvecklade i stället sin vältalighet från predikstolen och blef äfven sin tids mest omtyckte predikant. Icke blott den förnäma verlden strömmade till kyrkan, der han predikade, utan han hördes med samma hänförelse äfven af de ringaste. Den ädla värdighet, som röjde sig i hela hans väsende, hans behagliga yttre, hans mästerliga utförssätt — allt detta samverkade att fängsla åhörarne, och först, när efter Lehnbergs död hans predikningar utkommo, märkte man i hvilken hög grad deras framgång varit beroende af föredraget och predikantens personlighet. Väl fann man i predikningarne samma formfulländning, samma välde öfver språket och samma ovanliga förmåga att genom tonfallen göra språket välljudande och musikaliskt som i äreminnena; men någon mera djupgående framställning af kristendomens grundsanningar finner man der icke, så mycket dessa predikningar än vittna om ett varmt och fromt sinne. »Lehnbergs stora verk var att locka folk in i kyrkorna», anmärker Wallin; »vårt blifve att der förkunna Guds ord i all sin kraft». För öfrigt var Lehnberg för sin älskvärda personlighet lika mycket afhållen af sina samtida, som han var högt aktad för sitt snille.

Det visade sig emellertid vara rätt svårt att efter Lehnberg uppträda i ett vältalighetsslag, der han var erkänd mästare. Sedan hans äreminne öfver Gyllenhielm blifvit tillerkändt akademiens stora pris 1788, utsattes ett äreminne öfver Sten Sture den yngre till ämne för nästa täfling; men först 1791 kunde något pris utdelas för behandling
af detta ämne, då den belönade var <i>Axel Gabriel Silfverstolpe,</i> hvars litterära verksamhet egentligen tillhör nästa tidskifte, vid framställning hvaraf vi skola till densamma återkomma. Belöningen gafs också endast under vilkor af många och stora rättelser, och sedermera blef akademien under återstoden af Gustaf III:s regering icke i tillfälle att utdela något vältalighetspris. Emellertid hade ett nytt vitterhetsslag nu tillkommit i vår litteratur och svenska vältaligheten tagit en ny riktning, som af de tongifvande på allt sätt uppmuntrades.

*

Under en tid, då man så lifligt egnade sig åt vitterheten, sysselsatte man sig icke så litet äfven med dess teori och gjorde åtskilliga försök att stifta nya lagar derför. Redan under frihetstiden uppträdde några smaklärare ur Dalins skola, såsom <i>Abraham Sahlstedt</i> (född 1716, död 1776), författare till en »Svensk ordbok», 1757, väl förtjent att ihågkommas, samt till ett kritiskt arbete, kalladt »Om tankar i vitterhets-arbeten», i 3 delar, 1756—1758, och till »Kritiska samlingar», 4 delar, 1759—1765, i hvilka han var den förste, som på svenska vitterhetsalster sökte tillämpa kritiska grundsatser med någorlunda vetenskaplig bevisning, ehuru hans föreställningar om skaldekonst och vältalighet hufvudsakligen gingo ut derpå, att de »böra förlusta och gagna genom en förening af nytta och nöje», äfvensom han för öfrigt sökte först och främst inskärpa uttryckets grammatikaliska och logiska riktighet samt för öfrigt gaf goda råd huru dess »prydlighet, behaglighet och höghet skulle medelst liknelser, metaforer o. s. v. tillvägabringas»; <i>Carl Johan Brunjeanson,</i> Sahlstedts samtida, som förklarade verser utan rimslut vara »döda» och de svenska versslagen endast vara nio, nemligen de som »voro i hans smak», de öfriga »kunde lätteligen umbäras», samt <i>Olof Bergklint,</i> skalden Oxenstiernas lärare, hvilken, sjelf lycklig skald, hyste ett vida renare begrepp än sina föregångare om skaldekonsten, hvars uppgift han stälde långt högre än att »förlusta och gagna».

Bland smaklärare, som under Gustaf III:s regering uppträdde i en annan riktning än den rådande fransyska, böra nämnas <i>Carl Christofer Gjörwell,</i> som i sina talrika tidskrifter sökte göra svenska allmänheten bekant med de nyare företeelserna inom den tyska litteraturen och för de tyska snillena yrkade lika rätt att här beaktas som de franska; <i>Gustaf Regnér,</i> hvilken vi här ofvan omnämnt bland skalderna af andra ordningen, som i sin tidskrift »Svenska Parnassen», 1784—1786, sökte befordra friare estetiska åsigter än de då i allmänhet rådande, särskildt ifrade mot rimmets dåvarande uteslutande välde inom svenska skaldekonsten och genom sina »Försök till metriska öfversättningar från forntidens skalder» gaf uppslag till ett bättre återgifvande af dessa skalder än de förra rimmade parafraseringarna, i hvilka den antika formen helt och hållet försvunnit och till större delen äfven den antika andan, samt i synnerhet <i>Thomas Thorild,</i> som i sin »Kritik öfver kritiker» kraftigt
och snillrikt yrkade »en friare lagstiftning i snillets verld», än den då rådande smaken ville medgifva.

Å andra sidan uppträdde <i>Johan Henrik Kellgren</i> i Stockholms-Posten såsom denna smaks förfäktare, visserligen, åtminstone i början, alltför ensidigt, likasom han ofta nog alltför hårdhändt och öfvermodigt behandlade vittra försök af nybegynnare eller i en riktning, som ej öfverensstämde med hans uppfattning om smakens fordringar; men genom sin kritiska skärpa bortrensade han dock mycket ogräs från svenska parnassen, och på det hela var hans kritiska verksamhet långt mera nyttig än skadlig, i synnerhet som han vid tilltagande år alltmera hofsamt begagnade sin stora öfverlägsenhet och tillika sjelf blef allt mindre exklusiv, allt mera benägen att göra rättvisa äfven åt andra vittra förtjenster än i den af honom omfattade riktningen.

Under de senare åren af hans kritiska verksamhet stod vid hans sida <i>Carl Gustaf Leopold,</i> med mindre skaldebegåfning, men mera beläsenhet, mera ihärdighet, mera skärande i den vittra striden, också mera ensidig och mindre benägen att låta äfven motståndare vederfaras rättvisa. Hans inverkan på svenska litteraturen blef ock vida långvarigare och i vissa hänseenden mäktigare.

Bland de vittra teoriernas förkämpar å denna sida bör för öfrigt nämnas <i>Nils von Rosenstein,</i> som intog och väl förtjenade att intaga en högt aktad plats bland sin tids vitterhetsidkare. Han var son till den i det föregående omtalte berömde läkaren och läkarekonstens verksamme befordrare i Sverige Nils Rosén von Rosenstein, och hans mor var en syster till riksrådet grefve Mathias von Hermansson, med hvilken systersonen hade ett visst tycke i lättheten att finna träffande infall och, mot slutet af sin lefnad, äfven i korpulens. Han föddes i December 1752, ingick, efter slutade akademiska studier, i det kungliga kansliet 1771, blef 1778 andre sekreterare i dåvarande presidentkontoret eller kabinettet för utrikes brefvexlingen, såsom det numera kallas, och sändes i December 1782 såsom ambassadsekreterare till Paris, der Creutz då ännu var svensk minister. I hans hus gjorde Rosenstein bekantskap med flera af Frankrikes mest berömda snillen, såsom Buffon, Marmontel, Helvetius, Diderot, Condorcet och d'Alembert, med hvilken han kom i ett förtroligt vänskapsförhållande. Från Paris reste Rosenstein 1783 på Gustaf III:s befallning till Rom att der möta konungen, som 1784 utnämnde honom till sin sons lärare, med titel af kansliråd, då han tillika blef kanslers-sekreterare vid Upsala akademi. Redan förut var han, sedan 1780, sekreterare i vitterhets-akademien, och vid svenska akademiens stiftelse 1786 utsåg konungen Rosenstein till dess ständige sekreterare. Dessa befattningar innehade han ännu vid Gustaf III:s död, och till hans vidare öden, så väl som hans litterära verksamhet efter denna tidpunkt, återkomma vi vid framställningen af nästa tidskifte.

Såsom smaklärare uppträdde Rosenstein i sina »Anmärkningar om vitterhet och smak», som upplästes i svenska akademien å dess
högtidsdag 1787 och visserligen nog ensidigt röja den vittra skola förf. tillhörde samt i allmänhet föga tillfredsställa en senare tids mera utbildade estetiska åsigter — i sjelfva verket voro de upplästa anmärkningarna endast en inledning till ett större verk, som aldrig fullbordades — men om hvilka dock Thorild yttrade, att han var tacksam för »denna forskning och rikhet af kunskaper, med denna renhet och rättrådighet, som jag i min själ älskar».

Ett annat arbete af Rosenstein, »Försök till en afhandling om upplysningen, till dess beskaffenhet, nytta och nödvändighet», 1789, blef äfven på sin tid mycket berömdt och har ett bestående värde, såsom framställande de då rådande lärorna i deras vackraste och ädlaste form.

Den efter franska mönster bildade akademiska eller klassiska smaken var emellertid under hela detta tidskifte vida öfvervägande, och förfäktarne af andra estetiska åsigter vunno ännu föga insteg hos den vitterhetsidkande delen af allmänheten.

*

Den betydande utveckling, hvilken den svenska <i>tidnings-litteraturen</i> erhållit under frihetstiden, fortsattes ytterligare under Gustaf III:s regering, men i följd af inskränkningarna i tryckfriheten öfvergick den publicistiska verksamheten mer och mer från den politiska till den litterära riktningen.

Den flitigaste publicisten var fortfarande <i>Carl Christofer Gjörwell,</i> lika outtröttlig i utgifvandet af tidskrifter som i utfinnandet af nya benämningar derå. Antalet af hans skrifter under sin långa författareverksamhet uppgår till icke mindre än 227, och »de välgörande följderna af denna litterära verksamhet», yttrar en hans  minnestecknare<footnote><i>Fryxell,</i> Berättelser ur svenska historien, XLIV: 87.</footnote>, »hafva varit ganska stora. Visserligen har han ej på vetandets himmel sjelf tändt några nya stjernor; men han har bortblåst många okunnighetens töcken, hvilka dittills för hans landsmän undanskymt glansen af dem, deras egna och främmande länders snillen upptändt. På detta sätt har också han upplyst sin tid och icke det blott, utan ock uppvärmt den, nemligen genom den anda af gudsfruktan, menniskokärlek, mildhet och ödmjukhet, som genomgår alla hans skrifter».

Gjörwell var äfven i det hänseendet den mest omfattande af sin tids svenska publicister, att han behandlade ömsom politik och litteratur samt icke sällan båda samtidigt i olika tidskrifter, under det de öfrige utgifvarne af tidningar och tidskrifter följde uteslutande eller åtminstone påtagligt öfvervägande antingen den politiska eller den litterära riktningen.

Bland de politiske publicisterne böra särskildt nämnas friherre <i>Josias Carl Cederhielm,</i> född 1734, slutligen titulerad kammarråd, död i December 1795, hvilken i sin veckoskrift »Sanning och nöje», som utkom 1779 och 1780, uppträdde såsom skarp oppositionsman i
frihetstidens aristokratiska anda och särskildt anföll Carl Fredrik Scheffer, hvilken under benämningen »Vallgubben» gjordes till föremål för ganska närgångna sarkasmer och förlöjliganden; <i>Peter Lund,</i> som varit major vid ett finskt regemente, men för subordinationsbrott blifvit afskedad, hvilken i sina tidningar »Välsignade tryckfriheten», 1781—1783, »Tryckfriheten, den välsignade», 1783, 1784, samt »Välsignade tryckfriheten och Tryckfriheten den välsignade», äfven uppträdde som oppositionsman och icke så litet bidrog, att den »välsignade tryckfriheten» blef mer och mer inskränkt; <i>Johan Gustaf Halldin,</i> f. 1737, först anstäld i riksarkivet, så bokhandlare, med hvilken rörelse han dock måste upphöra, dömd till döden 1779 för en i Stockholms Posten införd erinran mot lagligheten af bränvinsbränneri-författningen, framstäld i sådana ordalag, att de ansågos förgripliga mot konungen, af hvilken han dock benådades och sedermera 1784 utgaf en tidning, »Aftonbladet», som skulle blifva ett försök till en tidning i ädelt rojalistisk riktning och hvars prospekt sändes till konungen, som då var i Italien samt af honom gillades, för öfrigt mest känd såsom religionssvärmare och, enligt Schröderheims skildring, »en besynnerlig man både ut- och invärtes, sekterisk i religion, utan att höra till någon viss, heterodox äfven i sin politik, fanatisk, sträng, uppriktig, oförsagd, stundom i yttersta misère, stundom uti ett visst öfverflöd, sällan länge etablerad på ett ställe, icke alltid bevarad till sina sinnen, men försedd med mycken kunskap», samt <i>Carl Fredrik Nordenskjöld,</i> f. 1756, anstäld i Svea hofrätt 1772, protokollssekreterare vid utrikes expeditionen i kansliet 1778, utgifvare af tidskriften »Medborgaren», i engelsk liberal anda, 1788, hvilken tidskrift blef indragen 1789, likasom äfven det af honom sedermera utgifna »Allmänna magasinet», 1790, för öfrigt känd såsom ifrig Svedenborgare, död i Rostock 1828.

Bland utgifvarne af litterära tidningar och tidskrifter bör i främsta rummet nämnas <i>Johan Henrik Kellgren,</i> hvars tidning Stockholms Posten obestridligen står högst inom hela den dåvarande svenska tidnings-litteraturen. Den begynte utgifvas i slutet af Oktober 1778, först med två nummer i veckan, men redan från Februari följande året hvarje söcknedag. I sin anmälan erbjöd sig redaktionen att utan betalning och oförfalskadt införa hvilka uppsatser, som till tidningen insändes, utlofvande orubblig tystnad rörande författarnes namn, och försäkrade sig icke vilja utöfva någon granskning af de insända skrifterna. Härigenom blef Stockholms Posten ett i viss mån af allmänheten sjelf redigeradt blad, hvilket gifver det ett ökadt intresse, emedan striden mellan de gamla och de nya åsigterna rörande tidens vigtigaste frågor der troget framträder. Det angaf för öfrigt sitt syfte vara att »muntra och upplysa, gagna och behaga», hvilket syfte det ock i hög grad vann. Att Stockholms Posten i sina första årgångar icke sällan gjorde sig skyldig till ett litterärt öfversitteri, som retade många, hafva vi förut anmärkt, men också, att den med tiden mer och mer frigjorde sig härifrån samt iakttog en värdigare hållning, gjorde mera rättvisa åt olika
tänkande och i sina kritiska uppsatser blef långt mindre ensidig än förut. I sociala frågor så väl som i politiska, hvilka dock mera sällan berördes, hade den alltid haft en frisinnad riktning utan att öfvergå till opposition mot de styrande, samt verkade härigenom så mycket mera. Denna tidning hade ock stort inflytande hos allmänheten, hvilken den både upplyste och roade, och som i densamma alltid fann de frågor, hvilka mest sysselsatte sinnena, behandlade än värdigt och allvarligt, än lätt och lekande, men derföre icke mindre träffande.

I redaktionen af Stockholms Posten biträddes Kellgren af <i>Carl Peter Lenngren,</i> född 1750, anstäld 1770 i kommersekollegium, der han slutligen 1799 blef kommerseråd, död i November 1827, flitig och kunskapsrik samt en af Kellgren högt värderad medarbetare, men emellertid vida mera känd såsom den ryktbara skaldinnan Anna Maria Lenngrens man än genom sina egna litterära förtjenster.

Andre utgifvare af litterära tidningar och tidskrifter voro: <i>Magnus Svederus,</i> akademie-bokhandlare i Upsala, sedermera fältprost, redaktör af tidskriften »Sanning och rättvisa», 1773, »Tidningar i Upsala», 1773—1779, »Stockholms magasin», 1780, 1781, samt »Tidning för svenska bokhandeln», 1784, genom hvilka litterära företag han beredde sig en aktad plats bland sin tids publicister; <i>Per Rudin,</i> utgifvare af en »Vitterhets-journal», 1777; <i>Adolf Fredrik Ristell,</i> af en »Vitterhets- och gransknings-journal», 1778; <i>Erik Ekholm,</i> född 1716, notarie vid Stockholms bokauktions-kammare 1757, död 1784, utgifvare af »Granskaren» 1782, 1783; <i>Thomas Thorild</i> af »Den nye Granskaren», 1784, 1785; <i>Gustaf Regnér</i> af »Svenska Parnassen», 1784—1786, m. fl.

För öfrigt utkommo fortfarande »Post- och Inrikes Tidningar», å hvilkas utgifvande svenska akademien erhöll privilegium 1792 efter förre utgifvarens, statssekreteraren Mathias Benzelstiernas död, samt sedan 1768 »Dagligt Allehanda», hvilket, ehuru egentligen ett polis- och annons-blad,   likväl äfven villigt upplät sina spalter för vittra försök, bland andra äfven Haqvin Bagers, hvarföre ock Gyllenborg skref, att 
<poem>»På vitterhetens graf
Växte Dagligt Allehanda.»</poem>

Dessutom hade de flesta större städerna i landsorterna sina särskilda tidningar. Religiösa tidskrifter saknades icke heller, såsom »Stockholms dagligt godt för enfaldige christne», 1775, 1776; »Christelig uppmuntran till befordran af tro och gudaktighet», 1783, samt några andra i samma syftning, och slutligen utkommo äfven åtskilliga skämttidningar, såsom <i>Bellmans</i> »Hvad behagas?» 1781; bokhandlaren <i>J. J. Schildts</i> »Mörksens tidningar, eller Allehanda för i natt», 1782, »Förryckta tidningar», 1782, och »Löjliga tidningar», 1782, 1783, m. fl.<footnote>Jfr <i>Hammarsköld,</i> Svenska vitterheten. Stockholm 1833, s. 264—467; <i>Atterbom,</i> Svenska siare och skalder. Upsala 1844—1852, III—IV; <i>Dahlgren,</i> Anteckningar om Stockholms teatrar. Stockholm 1866; <i>Malmström,</i> Grunddragen af svenska vitterhetens historia. Örebro 1867, I—III; <i>Ljunggren,</i> Svenska vitterhetens häfder. Lund 1873, I; m. fl.</footnote>.

Det nu anförda torde tillräckligt visa, att under Gustaf III:s regering rådde inom svenska vitterheten en större verksamhet än under något föregående tidskifte i vår historia. Sedan den krigiska riktningen upphört med Sveriges storhetstid, hade under frihetstiden den vetenskapliga varit den öfvervägande och under Gustaf III:s regering blef den vittra det, hvartill väsentligt bidrog den uppmuntran, denna riktning rönte från konungen, sjelf en af Sveriges mest framstående vitterhetsidkare. Denna uppmuntran sträckte sig till vitterhetens alla grenar och arter samt egnades visst icke uteslutande någon särskild vitter skola. Lika litet exklusiv var, under hans tid, hans skapelse, svenska akademien, såsom bevis hvarpå kan anföras, att den år 1791 tillerkände Lundbladska priset åt Bellman, hvars skaldskap var så litet akademiskt som möjligt, men hvars »sällsynta och originella snille, den förtjenst, hans arbeten egde i anseende till lyckliga och rika målningar, qvicka infall, ett eget och till ämnena afpassadt rimsätt, den lyckligaste förening af musiken, det bruk han vetat göra af språket», akademien fann vara »egenskaper, hvilka helt visst förvärfva dessa arbeten ett lika bifall hos efterverlden som hos samtiden».

Detta lifliga erkännande af snillet, i hvilka former det än framträdde, det varma intresse, hvarmed så väl de tongifvande som den större allmänheten omfattade vitterheten, hvari konungen sjelf gaf det verksammaste föredöme, gjorde ock Gustaf III:s tidehvarf till svenska vitterhetens gyllene tid. Den har sedermera haft idkare, som kunnat fullt mäta sig med, ja, äfven öfverträffat de dåvarande vittra storheterna; men den har aldrig varit med så allmänt och så lifligt intresse omfattad och aldrig från tronen rönt sådan uppmuntran som då. Den vård, det intresse Gustaf III egnade den svenska vitterheten, utgör, såsom vi redan anmärkt, en bland de vackraste sidorna af hans verksamhet och bör derföre också alltid intaga en ganska framstående plats i hans historia. Denna hans verksamhet har ock varit den för honom tacksammaste, ty då hvad han uträttat som statsman och krigare i allmänhet ådragit honom mera tadel än lof, då adeln, hvilken han orättvist gynnade framför de öfriga samhällsklasserna och öfverhopade med ynnestbevis, förrådde och smädade honom samt gjort allt för att nedsätta hans minne hos efterverlden, hafva deremot vitterhetsidkarne, dem han aldrig egnat några öfverflödande nådebevisningar, men hvilka han betraktade och bemötte såsom sina vänner, emedan han sjelf tillhörde deras krets, gjort sitt bästa att framställa honom i det vackraste ljus, och detta långt efter det dylika bemödanden kunnat på något sätt vara för dem lönande eller loforden kunnat misstänkas för smicker. Det är skalderne man har att tacka för det skimmer, som hvilar öfver »kung Gustafs dagar» och som gifvit oss en så älsklig bild af »förtjusaren på tronen», omgifven af sina snillen, lifvande dem och lifvad af dem tillbaka under glada, snillrika samspråk, oförgätliga för hvar och en, som deltagit deri. Detta är en helt annan bild af Gustaf III och hans tidehvarf, än man hemtar från partiskrifterna,
Om än den förra har alltför få skuggor, så har sannerligen den senare alltför många, och det är alltid godt att ur någon synpunkt kunna med odelad tillfredsställelse betrakta denna så mångsidiga och så olika bedömda personlighet. Svenska vitterhetens utveckling under Gustaf III:s regering och i icke ringa mån genom hans inverkan intager emellertid ett långt mera framstående rum i hans historia, än man i densamma vanligen deråt inrymt. Den vittra verksamheten var icke en episod i Gustaf III:s historia, utan en vigtig afdelning derutaf, och påkallar äfven i förhållande härtill en närmare uppmärksamhet.
</chapter>

<chapter name="De sköna konsterna.">
<h3>De sköna konsterna.</h3>
Likasom vitterheten, omfattades äfven de sköna konsterna af Gustaf III med det lifligaste intresse, ehuru han, såsom icke sjelf konstnär, ej kunde verka så rikt inom de senare som inom de förra. Uppmuntran saknade dock under hans regering konstnärerne lika litet som vitterhetsidkarne.

Den af Carl Gustaf Tessin 1735 stiftade »Kongl. ritare-akademien» hade under frihetstidens partistrider mer och mer råkat i förfall, då den af öfverintendenten Carl Fredrik Adelcrantz 1768 reorganiserades och erhöll den förändrade benämningen af <i>Målare- och bildhuggareakademien.</i> Dess bestånd hotades likväl åter, när Mössorna vid 1771 års riksdag ånyo kommo till väldet; men efter statshvälfningen skyndade Gustaf III att taga denna sin förre guvernörs skapelse i sitt hägn, stadfästade akademiens statuter 1773 och ökade 1777 dess anslag, så att två principskolor kunde inrättas, samt sex lärare i teknik och en professor i byggnadskonst tillsättas. Akademien fick äfven såsom gåfva af öfverdirektören Gerhard Meyer det forna Bielkeska huset vid Röda Bodarne i Stockholm, der den kunde ordna sina samlingar och ritsalar samt sina årliga konstexpositioner.

Under inverkan af denna akademi blef den fransyska smaken ännu mera öfvervägande i den svenska konsten, än den samtidigt var inom svenska vitterheten, till dess äfven här en ny riktning framträdde, visserligen icke en nationel, ty någon svensk nationel konst fans i sjelfva verket icke; men vid denna tid hade utländske konstdomare, bland hvilka tysken Winkelmann gjort sig mest berömd, ifrigt yrkat en återgång till antiken, såsom företeende de enda fullgiltiga mönstren för de bildade konsternas utöfning, och dessa åsigter funno äfven inom Sverige snillrike förfäktare. Äfven här bekantgjordes en »de fria konsters filosofi», hvars författare väl förtjenar en närmare bekantskap.

<i>Carl August Ehrensvärd,</i> son till Sveaborgs och svenska skärgårdsflottans ryktbare grundläggare grefve Augustin Ehrensvärd, föddes den 5 Maj 1745. Redan vid 8 års ålder inskrefs han som kadett vid artilleriet och vid 17 år deltog han i pomerska kriget. Sedan fred blifvit slutad, tjenstgjorde han såsom flaggkapten under dåvarande majoren
Henrik af Trolle, i hvars sällskap han 1768 företog en resa till Brest för att lära känna det franska sjöväsendet. Vid sin hemkomst biträdde han majoren Jakob Magnus Sprengtporten vid en rekognoscering längs norska gränsen och befordrades till kapten vid arméns flotta 1770 samt till öfverste 1777. I sällskap med sin slägting, expeditionssekreteraren friherre Lars Mannerheim företog han 1780 en resa till Italien, hvarom en af honom i Stralsund 1782 författad skildring utkom 1786 i en honom egen tankediger, på snilleblixtar rik stenstil. Samma år utgaf han äfven sin »De fria konsters filosofi», om hvilken Thorild yttrade: »Denna bok sätter mig i förundran. Den liknar det stora i naturen. Alla gapa derpå och få begripa det; men det stora i naturen är dock evigt det stora. Boken börjar med att synas besynnerlig och slutar med att finnas djuptänkt, rent förträfflig, men ännu säkrare sjelfständig, originel. Den går in på den väsentliga sanningen, blottar den rena och stora naturen, visar den sanna skönheten, lärer den säkra lycksaligheten, den är rik på stora väckelser.»

Kort efter Ehrensvärds hemkomst företog Gustaf III sin resa till Italien och efterlemnade då ett försegladt bref, som först i händelse af den nu till generalamiral befordrade Henrik af Trolles död skulle få brytas. Detta tillfälle inträffade långt förr än någon anat, och då Trolle afled i Mars 1784, öppnades brefvet och fans innehålla Ehrensvärds utnämning att såsom öfveramiral utöfva samma befattning Trolle innehaft. Såsom sådan visade Ehrensvärd en synnerlig verksamhet vid flottans utrustande, och vi hafva i öfversigten af krigshändelserna åren 1788—1790 visat hvilken del han tog deri. Vi hafva äfven der omtalat, huru han modigt och skickligt förde befälet under första slaget vid Svensksund den 24 Augusti 1789, huru han redan slagit den ryska Aspö-eskadern, men huru denna seger slutade med ett för skärgårdsflottan förstörande nederlag, då Ehrensvärd af konungens befallning tvangs att fortsätta striden mot ryska hufvudstyrkans i stället att, efter egen önskan, i tid draga sig undan, innan denna styrka hann upptaga de försänkningar, med hvilka svenska skärgårdsflottan sökt skydda sig från anfall från detta håll. Två dagar efter slaget infann sig Ehrensvärd hos konungen och hade den sorgliga pligten att anmäla, det han icke längre egde någon skärgårdsflotta, hvarpå konungen svarade med att tilldela Ehrensvärd riddaretecknet af svärdsordens stora kors, som eljest endast kan tilldelas en segervinnare. Konungen ville derigenom visa, att segern varit Ehrensvärds förtjenst och att han åtog sig sjelf ansvaret för nederlaget. Ehrensvärd återvände till Carlskrona, men nedlade 1790 sitt öfveramirals-embete och flyttade ut på landet, sysselsatte sig med studier i fysiken och rön i landthushållningen samt presiderade i vetenskaps-akademien, hvars ledamot han blifvit 1790.

Efter Gustaf III:s död blef Ehrensvärd åter inkallad i tjenst 1792, med titel af generalamiral, men fann sig aldrig rätt hemma i de mångfaldiga småbestyr, som nu ålades honom, samt stötte sig äfven med
Reuterholm, den inflytelserikaste mannen i den nya styrelsen, till hvilken han sade helt öppet: »Herre, ni vill regera, men ni kan icke regera.» Också fick Ehrensvärd afsked 1795, hvarefter han tillbragte sina öfriga dagar i det enskilda lifvets lugn samt afled under en resa till riksdagen i Norrköping, den 21 Maj 1800.

»Han hade», heter det i Adlerbeths minnesteckning, »en stor karakter och berodde aldrig af lyckan. Afund och hämd, högdragenhet och fåfänga voro känslor, som han aldrig erfarit. Han var beherskad af sitt snille. Då hans inbillning var sysselsatt, vårdslösade han ofta de smärre afseenden, som i loppet af vanliga förrättningar pläga och, medgifvom det, äfven böra iakttagas. Han band sig med svårighet vid vissa tider, vid viss ordning, vid vissa former. Hans lynne var i allt mera skapadt för det hela än för detaljer. I de större förvaltningar, som voro honom uppdragna, kunde denna egenskap leda till verkliga fel, i sammanlefnaden någongång få utseende af besynnerlighet, någon gång stöta deras egenkärlek, som ej kände honom. Han var naturens barn i känslornas renhet, snillets i tankarnes liflighet; han tillhörde sanningen lika mycket som inbillningen.»

Ehrensvärd var äfven tecknare. Hans »italienska resa» var interfolierad af färglagda konturteckningar, medelst hvilka han förklarade den ofta gåtlika texten, och i en följd af konturteckningar har han lekande genomgått Sveriges historia samt derunder gifvit fria tyglar åt sitt humoristiska lynne. Genom spetsigheten i lagman Thorgnys näsa uttrycktes skärpan i hans tal, medan konung Olof sitter surmulen, med handen bakom örat, och hör på. Under en teckning af Odens tåg till norden läses: »Ledsen vara blott kung, vill bli gud, söker okunnigheten, finner Sverige.» Äfven i de följande teckningarna saknas icke dylika utfall.

Såsom konstnär hade emellertid Ehrensvärd föga inflytande på de bildande konsternas utveckling inom Sverige; såsom konstdomare och konstfilosof visserligen mera, ty hans teorier tillämpades praktiskt af ett par den tidens storheter inom konstens verld, Sergel och Masreliez, till hvilka vi återkomma här nedan. Mest verkade dock Ehrensvärd genom sin samhällsställning. Det var på hans tid lika ovanligt, att en grefve och generalamiral tänkte, skref, arbetade och lefde i och för konsten, som att en konung tänkte, verkade och lefde för vitterhet. Följderna af bådas föredöme dröjde ock ej att visa sig. Kärleken till och utöfningen af de fria konsterna började, likasom den af vitterheten, höra till goda tonen äfven i det högre sällskapslifvet. Flera värdefulla enskilda konstsamlingar uppstodo, och ännu mera riktades hågen åt detta håll genom de rika samlingar konungen hemsände från sin italienska resa. För öfrigt egnade sig så väl Gustaf III sjelf som hans bröder åt utöfning af de bildande konsterna. Man har åtskilliga landskap etsade af konungens hand, ritningar till lustslott och teaterscener, målade af hertig Carl, samt landskap, målade i pastell af hertig Fredrik. Inom vissa familjer, såsom Gyldenstolpe, Mörner, Skjöldebrand,
Anckarsvärd m. fl., tycktes kärleken för de bildande konsterna och dessas utöfning gå i arf, och i allmänhet tilltog intresset för dessa konster mer och mer, hvilket äfven visade sig genom det år från år växande antalet af akademiens elever.

Den bland de bildande konsterna, som flitigast idkades, var <i>målarekonsten.</i> I saknad af uppmuntran här hemma hade under frihetstiden flere svenske målare bosatt sig utrikes, hvilket det blef Gustaf III:s omsorg att hit återkalla. Med den bland dem, som vunnit största ryktet, <i>Alexander Roslin,</i> lyckades det dock ej. Född i Malmö 1718, hade han 1745 flyttat till Tyskland och, efter ett par års vistande derstädes samt fem års i Italien, 1752 bosatt sig i Paris, der han följande året blef ledamot af franska konstakademien samt 1771 fick en pension och fria rum i Louvren, en då högst ovanlig utmärkelse för en främling. Hans mest berömda arbete var en stor figurrik tafla föreställande Ludvig XV:s återkomst till Paris från Metz. Den utfördes på beställning af staden Paris och uppsattes i Hotel de Ville. Åren 1774 och 1775 besökte han Sverige och målade då Gustaf III och hans bröder, hvilket effektrika stycke fått en plats i nationalmuseum, der man äfven finner ett porträtt af Gustaf III och ett af Roslins fru, båda bröstbilder och båda utförda af Roslin. Dock kunde han ej förmås att här stanna, och lika litet lyckades Katarina II vinna honom för Ryssland. Han återvände till Paris 1775 och stannade der till sin död 1793. Det var företrädesvis genom sin färgprakt, som han gjorde sig berömd, och man beundrade i synnerhet hans förmåga att till illusion troget återgifva sammetets, sidentygets, pelsbrämets mjukhet och glans, hvaremot han ej ansågs lika lyckligt framställa ansigtets uttryck.

<i>Peter Adolf Hall,</i> född i Borås 1739, hade tidigt gjort sig känd såsom en utmärkt miniatyrmålare och fick uppdrag att måla det porträtt af Gustaf III såsom kronprins, hvilket 1766 sändes till Köpenhamn kort före hans förmälning med Sofia Magdalena. Han hade likväl så mycken svårighet att få ut sitt arvode härför, att han i förtrytelsen lemnade Sverige, hvilket han sedan aldrig återsåg. Ännu samma år begaf han sig till Paris, der han med välvilja mottogs af Roslin, fick måla hela franska kungliga familjens miniatyrporträtt och vann stort rykte inom sin konstart; men genom sin nära bekantskap med Necker och Lafayette drogs han in i franska revolutionen, deltog i stormningen af Bastiljen och följde slutligen Lafayette till Belgien, der han dog i fattigdom 1794.

Lyckligare var Gustaf III i att åt fäderneslandet återvinna <i>Carl Gustaf Pilo,</i> hvars egentliga konstnärsverksamhet tillhör föregående tidskifte, men som sedan 1740 var bosatt i Köpenhamn, der han i 30 års tid var den mest betydande ledamoten af dervarande konstakademi. I följd af någon misshällighet derinom lemnade han dock sin plats derstädes, blef af Gustaf III utnämnd till riddare af vasa-orden, erhöll en pension, valdes till ledamot af målare- och bildhuggare-akademien 1773 och blef dess direktör 1778. Han fick äfven uppdrag att måla
konungens kröningstafla, men hade vid sin död 1793 ännu icke fullbordat densamma. Den förvaras emellertid å nationalmuseum, som äfven eger ett af Pilo utfördt porträtt af Sofia Magdalena. Han berömmes för god uppfattning och kompositionsförmåga samt målade med bred och saftig pensel.

En annan svensk konstnär, som äfven återvans för fäderneslandet, var <i>Jonas Hoffman,</i> född i Örebro 1731. Redan vid 14 års ålder hade han kommit i lära hos hofmålaren Johan Pasch, hvilken han biträdt vid dekorationsarbetet i Stockholms slottskapell och dervid röjt sådana anlag, att han, försedd med stipendium af slottsbyggnadsdeputationen, fick resa till Rom, der han stannade i 16 år, men hemkallades af öfverintendenten Adelcrantz 1771, blef samma år ledamot af ritareakademien och sedermera professor i teckning vid målare- och bildhuggare-akademien. Hans mest berömda arbete är altartaflan i Clara kyrka, »Christi nedtagning från korset», en bland de bästa religiösa målningar af svensk hand. Sedermera synes han omfattat den antika riktningen och målat ämnen ur mytologien. I allmänhet känner man dock högst få arbeten af hans hand. Han afled ock redan i April 1780.

<i>Per Hilleström</i> åter, född å Väddö prestgård i Roslagen 1733, var en af de mest anlitade bland konstnärerne under Gustaf III:s regering. Han sattes 1745 af öfverintendenten Hårleman i lära hos en fransk hautelissväfvare, för att inhemta denna konst, och skickades 1757 till Paris för att fullkomna sig deri, men egnade sig i stället åt målarekonsten, hvari han tog undervisning af flera framstående konstnärer och vann snart sjelf konstnärs-rykte. Återkommen till Sverige 1759, bosatte han sig i Stockholm, blef ledamot af målare- och bildhuggare-akademien 1775 och dess direktör 1810 samt afled i Augusti 1816. Med honom inkom genremålningen i Sverige och han var denna konstarts mest framstående representant under Gustaf III:s regering, Han hade ock tillfälle att i en stor mängd arbeten visa sin förmåga, men de hafva blifvit mycket olika bedömda. Medan några konstkännare tillerkänt dem förtjensterna af god teckning och komposition, ett omsorgsfullt utförande i särskildheterna samt en effektfull och behaglig färgläggning, hafva andra deremot klandrat det allt för minutiösa i detaljerna och påstått flera af hans figurer vara lika falska till teckning som till känsla. Hans mest betydande arbeten äro Borgerskapets mönstring 1791, En offentlig taffel på Drottningholm och Karusellerna 1776, men för öfrigt har han efterlemnat en stor mängd genrestycken, af hvilka man finner några i nationalmuseum, och i Gripsholms samling förekomma 23 teckningar af honom, framställande personer ur teaterstycken och divertissement, i hvilka konungen uppträdt.

<i>Niklas Lafrensen,</i> född i Stockholm 1737, uppträdde äfven såsom genremålare, men var tillika miniatyrmålare. Sedan han i Frankrike lärt sig gouachemålning, kallades han 1773 till ledamot af målare- och bildhuggare-akademien och blef tillika »kongl. hof-miniatyrmålare», men lemnade redan följande året Sverige i förtrytelsen öfver
att hafva blifvit förbigången vid tillsättandet af en professors-plats vid akademien, samt återvände till Frankrike, der han vann stort anseende såsom genremålare i gouache och lyckades i synnerhet i framställningen af scener ur det eleganta pariserlifvet. År 1791 kom han tillbaka till Sverige och målade ett gouache-porträtt af Gustaf III, nu befintligt å Rosersberg, samt utförde äfven några historiska kompositioner i mindre skala, men var här föga bemärkt och afled 1807, glömd af sin samtid.

<i>Elias Martin,</i> född i Stockholm 1739, har äfven försökt sig i genremålning, ehuru han vunnit sitt största rykte som landskapsmålare. Han var ännu blott en lärling i målare-handtverket, då Augustin Ehrensvärd, som fann honom ega anlag äfven för målarekonsten, tog honom med sig till Sveaborg och lät honom der öfva sig i båda delarna. Flere bland officerarne läto sig ock af honom undervisas i teckning och han blef Carl August Ehrensvärds förste handledare i de bildande konsterna samt tillhörde äfven sedermera hans förtroligare umgängeskrets. Med egna besparade medel reste Martin 1766 till Frankrike och Italien samt derifrån 1767 till England, der han stannade i femton år, under hvilka han bland annat utförde scener ur Spencers Fairy-Qveen i Bodleyanska biblioteket i Oxford samt tillika gjorde sig fördelaktigt känd såsom landskapsmålare. Inom denna konstart intager han ock ett af de främsta rummen bland svenska konstnärer genom känslans innerlighet, harmonien i färgen och den lätta luften i hans stycken. Äfven hans genrebilder berömmas för renhet i anda, smak i bisaker och en lefvande färg. Slutligen utmärkte sig Martin också som karrikatyrtecknare genom teckningarna till »Bacchi Tempel», hvilka dock ej taga sig så väl ut, som de kunnat och bort, om de blifvit bättre utförda vid graveringen, hvilken verkstäldes af målarens broder, gravören Johan Fredrik Martin. Målaren hemkallades af Gustaf III 1791, blef då ledamot af målare- och bildhuggare-akademien samt afled i Stockholm 1818.

<i>Jean Louis Desprez,</i> född i Auxerre i mellersta Frankrike 1737, blef 1783 känd af Gustaf III under dennes resa i Italien och fick åtfölja honom till Sverige, der han antogs till förste dekorationsmålare vid kungliga teatern samt åstadkom i denna egenskap verkliga mästerstycken i dekorationsväg. Mindre lycklig var han som historie- och bataljmålare, hvilket tillräckligt visar sig i hans båda bataljstycken, Slaget vid Hogland å Rosersberg och Striden mellan Crotoniaterne och Sybariterne å Nationalmuseum. För öfrigt har han med framgång försökt sig äfven som aqvarellmålare och karrikatyrtecknare, men står dock alltid högst som dekorationsmålare, och i synnerhet voro hans dekorationer till operan Gustaf Wasa ett föremål för hans samtids högsta beundran. Efter Gustaf III:s död fann han sig ej längre så uppburen som förr, råkade i ekonomiskt trångmål och afled i Mars 1804, en af de många, som hade stora skäl att sakna Gustaf III.

<i>Louis Masreliez,</i> född i Paris 1747, hade redan vid sju års ålder
kommit till Sverige med sin fader, ornaments-bildhuggaren Jacques Adrien Masreliez, en af de utländske konstnärer, som hitkallades för slottsbyggnaden. Sonen röjde såsom lärjunge vid ritare-akademien så lyckliga anlag, att han 1769 fick på slottsbyggnadsfondens bekostnad resa till Italien, der han stannade i 14 år och gjorde 1783 Gustaf III:s och Carl August Ehrensvärds bekantskap samt återvände nu till fäderneslandet, der han 1784 blef professor vid målare- och bildhuggareakademien, »rektor» för teckning och modellering 1802, hofintendent 1803 och akademiens direktör 1805. Han afled i Stockholm 1810, högt ansedd som tecknare och kompositör, men var allt för litet kolorist för att vinna anseende som målare. Mest har han gjort sig känd genom sitt förtroliga förhållande till Ehrensvärd och Sergel, hvilkas riktning åt antiken han delade, samt var kanske ännu mera framstående som konstfilosof än som konstnär; åtminstone är hans inträdestal i vitterhets-, historie- och antiquitets-akademien 1803 både såsom tanke- och skrifprof utan motstycke i svenska konstens annaler.

Utom dessa målare, hvilkas konstnärs-anlag tidigt omhuldades och utvecklades, fans på Gustaf III:s tid äfven en konstnär, fullt jemförlig med dem i anlag, men hvilken endast långsamt och under oupphörliga försakelser kunde utbilda dessa.

<i>Per Hörberg,</i> född i Januari 1746 i Virestads socken af Småland och son till soldaten Åke Hörberg, hade redan som barn börjat med växtsafter, krita och kol teckna hvarjehanda fantasibilder på näfver och berghällar, innan fadern, eftergifvande för hans ifriga önskan, 1762 satte honom i lära hos en målare i Vexiö. Här inskränktes dock undervisningen till färgrifning och anstrykning, utom under söndagseftermiddagarne, då mästaren skulle lära sina lärgossar teckning, hvari han dock sjelf var föga hemmastadd. Efter slutad lärotid fick Hörberg 1769 landshöfdingens fullmakt såsom häradsmålare, gifte sig med en tjenstepiga och lifnärde sig så godt han kunde med hvarjehanda målarearbete samt, då detta fattades, med tillverkning af schatuller, slädar och husgerådssaker. Hans högsta önskan var likväl att komma till Stockholm, för att genom undervisning vid akademien derstädes kunna höja sig från handtverkare till konstnär. Först 1783, då han redan hunnit sitt 37:de år, hade han lyckats sammanskrapa så mycket, att han kunde företaga en resa till hufvudstaden, der han vänligt mottogs af Pilo och ett par konstnärer, men der det föll ingen in att bereda den småländske bondemålaren tillfälle att blifva lärjunge vid akademien. Han såg sig emellertid flitigt omkring bland hufvudstadens konstsamlingar och när han, efter åtta veckors vistande i Stockholm, återvände hem, började han måla den ena altartaflan efter den andra. De voro klena och betaltes illa i början, men tilltogo efter hand i värde och pris. Beställningarne blefvo ock allt flera, så att Hörberg kunde köpa sig ett hemman på Kolmården, inreda åt sig en atelier, prydd med kopior af äldre mästares arbeten, och samlade böcker och musikalier. Han komponerade nemligen äfven musikstycken, hade hvarjehanda
<img>JOHAN TOBIAS SERGEL.</img>

funderingar i mekanik och gjorde äfven astronomiska iakttagelser. Hans konstnärsrykte steg under tiden mer och mer. Han blef ledamot af målare- och bildhuggare-akademien 1797 och fick tillika titel hofmålare, hvilken benämning han dock ej kunde tåla, erhöll af Carl Johan en årlig pension af 100 rdr specie 1812 och dog i Januari 1816. Han var såsom konstnär rik på stora tankar och förstod genom en snillrik gruppering och lycklig fördelning af skuggor och dagrar gifva stor effekt åt det hela. I framställandet af åldriga, vördnadsbjudande ansigten — profeter, evangelister, konungar — lyckades han bäst, men var ej lika lycklig i framställandet af ungdom och skönhet, i synnerhet den qvinliga. Rik konstnärskallelse egde han onekligt och kunde med skäl säga om sig: »Gud hafver gifvit mig att måla».

<i>Skulpturen</i> egde under detta tidskifte icke så talrika idkare som målarekonsten, men bland dem fans nu för första gången en svensk konstnär med europeiskt rykte.

En fransman <i>Pierre Hubert L'Archeveque</i> hade under senare hälften af frihetstiden varit den mest anlitade skulptören i Sverige. Han hade genom dåvarande svenske ministern vid franska hofvet Ulrik Scheffers försorg blifvit hit inkallad 1755 och anstäld såsom hofbildhuggare. Sedan ständerna, på öfverståthållaren grefve Dürings förslag, anvisat medel för uppställande af Gustaf Adolfs bildstod å Stockholms vackraste torg, bestäldes denna stod af L'Archeveque 1757 och följande året hade han modellen färdig. Den förestälde den store konungen till häst och segergudinnan ilande efter honom för att sätta en krans på hans hufvud; men i sekreta utskottet vid 1769 års riksdag anmärkte man, att »menige man kunde göra sig orimliga och opassande föreställningar om det halfklädda fruntimret, som konungen fått till följeslagerska», och följden blef, att modellen måste omarbetas. Dermed gick så långsamt, att stoden först 1779 blef färdiggjuten och aftäcktes 1796, således nära 40 år efter det den bestäldes. Den kostade då 174,000 rdr specie, en för den tiden högst betydande summa, som på intet sätt motsvarades af arbetets konstvärde, ty det är långt ifrån att vara något mästerstycke. Detsamma kan äfven sägas om Gustaf Wasas bildstod, som likaledes utfördes af L'Archeveque, sedan adeln 1760 beslutat uppresa den framför riddarhuset. Äfven med utförandet af detta arbete gick det ganska långsamt, ty den blef färdig först 1774. Detta arbetes färdigblifvande hann dock konstnären upplefva, men Gustaf Adolfs bildstod var ännu icke gjuten, då L'Archeveque afled i September 1778.

Till hans efterträdare såsom hofbildhuggare utnämnde Gustaf III <i>Johan Tobias Sergel,</i> som nu hemkallades från Italien. Född i Stockholm den 8 September 1740, dit fadern Christofer Sergel blifvit från Tyskland inkallad såsom »hofbrodör», hade Sergel redan i barndomen röjt stora anlag för teckning och modellering, hvarföre fadern ock lät honom i den förra inhemta undervisning af hofintendenten Rehn och i den senare af ornamentsbildhuggaren Jacques Masreliez, den
ofvannämnde målarens fader. Derefter fick han biträda L'Archeveque i ornamenterings-arbetena å det nya kungliga slottet och 1759 åtfölja honom till Paris. Hemkommen derifrån, fick Sergel 1761 sig tillerkänd ritare-akademiens stora guldmedalj och 1767 ett årligt reseunderstöd af 3,000 daler silfvermynt, med hvilket han i Maj samma år begaf sig till Italien. Ankommen till Rom, blef han så öfverväldigad af de antikens mästerverk, han här fann samlade, att han här tillbragte ett helt år utan att sjelf skapa något konstverk; men så mycket flitigare studerade han andras, och härunder utbildades hos honom den riktning åt den antika konsten, som derefter framträdde i hans arbeten. Sådana åstadkom han ock nu af ständigt stigande värde under de tolf år han dröjde qvar i Italien. Hans Liggande Faun grundlade egentligen hans konstnärsrykte och detta ökades mer och mer af hans Diomedes bortförande Palladium, hans Apollo, hans Mars och Venus, hans Amor och Psyche samt andra mindre kända, men icke mindre värdefulla mästerverk. Högst ogerna åtlydde han konungens befallning att återvända till Sverige, der han saknade de stora mönster, som i Rom lifvade hans snille. Han fick dock genast af konungen två större beställningar, den ena att i marmor utföra sin i Rom modellerade Amor och Psyche, hvilken man nu beundrar i nationalmuseum; den andra att framställa grefvinnan Höpken som Venus, hvari han svårligen kunde fullt lyckas och icke heller gjorde det. Bättre lyckades ock den Venus stigande i badet, hvartill han sjelf fick välja modell och hvilken han äfven ansåg för den renaste af de qvinnogestalter han skapat. Under hemresan hade han stannat några månader i Paris och der modellerat en staty af spartanen Othryades, som döende ristade på sin sköld: »Jag har segrat», i följd hvaraf segern tilldömdes hans landsmän, emedan han var den siste, som stannat på stridsplatsen.

Efter fyra års vistande i Sverige fick Sergel åtfölja Gustaf III under den italienska resan och leda hans smak vid valet af de konstverk, som inköptes och hemsändes. Efter återkomsten från denna resa tillbragte Sergel sin återstående lifstid i fäderneslandet, med undantag af ett par kortare utflygter till Köpenhamn åren 1794 och 1796. Flera arbeten af stort och bestående värde vittna om hans verksamhet under denna tid — hans altar-dekoration i Adolf Fredriks kyrka, framställande Christi uppståndelse, hans monument öfver Cartesius i samma kyrka, hans bedjande englar i Clara kyrka och i Carlstads domkyrka, hans Oxenstierna dikterande för historiens gudinna Gustaf Adolfs bragder, ett stort antal porträtt-byster och medaljonger samt slutligen Gustaf III:s staty, som bestäldes af Stockholms borgerskap vid konungens återkomst från finska kriget 1790, men aftäcktes först 1808 å Gustaf III:s födelsedag den 24 Januari samt i allmänhet anses för det yppersta bland alla Sergels arbeten, röjande omisskänligt i hvilken hög grad han var inspirerad af sitt ämne.

Genom alla dessa arbeten hade Sergel vunnit ett rykte, som sträckte sig vida utom fäderneslandet, der han för öfrigt visst icke
heller saknade erkännande. Redan 1782 blef han riddare af vasa-orden, 1795 nordstjerne-riddare, 1803 hofintendent, 1808, vid aftäckningen af Gustaf III:s staty, adlad. Hans arbeten blefvo väl betalda och satte honom i stånd att icke allenast följa sin böjelse för vällefnad, utan äfven föra ett lysande lefnadssätt; men under de senare åren fördystrades ofta hans lynne, likasom hans helsa blef allt mera vacklande, och han afled den 26 Februari 1814.

Han var icke allenast den ypperste skulptör Sverige dittills egt, utan äfven en af de mest framstående, som något land egt sedan antikens dagar. Få konstnärer hafva i så hög grad som han egt hemligheten att i konsten idealisera naturen, och derföre var han ock, såsom Franzén i hans minnesteckning anmärkt, »icke en härmare af de gamla, utan en skapare, likasom de, och går icke efter, utan i bredd med dem till odödligheten».

<i>Byggnadskonsten</i> hade i Sverige haft sin storhetstid under Nicodemus Tessins ledning. Derefter hade byggnadsföretagen blifvit allt mindre storartade, men tillfälle till utöfvande af denna konst saknades dock visst icke äfven under Gustaf III:s regering. Under ett enda år, 1784, anbefaltes, begyntes eller fortsattes byggandet af prinsessan Sofia Albertinas palats vid Norrmalms, nu Gustaf Adolfs torg i Stockholm, af operahuset vid samma torg, af det nya kungliga myntet vid Mynttorget, af packhuset vid Skeppsbron, af södra slagtarhuset vid slussen, af norra slagtarhuset å Blasieholmen, af en ny arsenal vid Fredrikshof, af Norrbro, af en pavillon vid Haga, af en stor pavillon till corps de garde och rum åt stallbetjeningen vid Drottningholm, af ett nytt dårhus vid Danviken, af Gamla Kungsholmsbron, af broarna vid Traneberg, Nockeby och Drottningholm. Dessutom byggdes under detta tidskifte börsen och Riddarholmsbron i Stockholm samt de öfriga byggnaderna vid Haga, och konungen ämnade der uppföra en stor slottsbyggnad, hvartill dock endast grunden blef färdig, äfvensom å Johannis plan i norra delen af Stockholm skulle uppföras en kyrka, som skulle blifva den största i hufvudstaden, och hvarifrån en bred med dubbla rader af träd planterad boulevard skulle leda i rak linie till Norrbro. Detta storartade företag, som skulle väsentligt bidragit till hufvudstadens försköning, kom dock ej längre än till blotta förslaget.

Den mest ansedde arkitekten under Gustaf III:s regering var fortfarande friherre <i>Carl Fredrik Adelcrantz,</i> som under hela denna tid innehade öfverintendents-embetet. De ende, som för öfrigt gjorde sig kände såsom arkitekter, voro: stadsarkitekten, professorn <i>Erik Palmstedt,</i> född i Stockholm 1742, död 1803, hvilken efter Adelcrantz' ritningar utförde byggandet af operahuset, prinsessans palats, packhuset, norrbro m. fl. byggnader, samt sjelf gjorde ritningar till och verkstälde byggandet af Stockholms börs, Riddarholmsbron och Bondeska palatset vid Rosenbad i Stockholm, tillika i 27 år anstäld såsom organist vid Riddarholmskyrkan, samt hofintendenten <i>Johan Erik Rehn,</i> född 1717, död 1793, hvilken dock ej gjort sig känd såsom praktisk arkitekt, utan
egentligen för arkitektoniska ritningar, samt i allmänhet såsom lärare i teckningskonsten, hvari, bland många andra, Gustaf III och hans bröder samt Sergel voro Rehns lärjungar, hade icke ringa inflytande på konstutvecklingen i Sverige.

<i>Kopparstickarekonsten</i> utöfvades under detta tidskifte med framgång af <i>Jakob Gillberg,</i> född i Vermland 1724, lärare vid ritare-akademien 1768, död 1793, en af Sveriges flitigaste gravörer, ehuru hans senare arbeten af kännare sättas under de tidigare; <i>Per Gustaf Floding,</i> född 1731, professor vid målare- och bildhuggare-akademien 1773, död 1791, uppfinnare af en ny laveringsmetod och särskildt berömd för den stora gravyr, han från Paris, dit han 1755 fått på manufakturfondens bekostnad resa för att inhemta närmare undervisning i sin konst, hemsände 1761 och som förestälde konung Adolf Fredrik på sin tron, med ständerna vid sin sida och mottagande af Minerva fyra barn — Måleriet, Bildhuggeriet, Byggnadskonsten och Kopparstickarekonsten — hvilken väckte sådan belåtenhet, att ständerna åt konstnären anslogo ett årligt underhåll af 2,000 livres, samt sedermera följdes af flera andra arbeten, som gifvit Floding stort rykte såsom gravör; <i>Fredrik Akrell,</i> född 1748, gravör vid vetenskaps-akademien 1776, död 1804, af hvilken man har en stor mängd porträtt och illustrationer till åtskilliga verk, äfvensom han utgifvit flera glob- och andra kartor, samt <i>Johan Fredrik Martin,</i> född 1755, en yngre broder till den här ofvan omnämnde målaren Elias Martin, af hvars teckningar han utfört flera i gravyr, död 1816, särskildt bekant genom sina »Svenska vyer» och sina illustrationer till Skjöldebrands resor.

Såsom <i>medaljgravör</i> utmärkte sig <i>Daniel Fehrman,</i> Hedlingers lärjunge, född i Stockholm 1710, sin lärares efterträdare såsom gravör vid myntet 1745, död 1780, samt <i>Gustaf Ljungberger,</i> Fehrmans lärjunge, född 1734, medaljör 1768, professor i teckning vid målare- och bildhuggareakademien 1773, död 1787. Ljungberger var systerson till kanslirådet Berch, utgifvaren af »Namnkunnige svenska herrars och fruers skådepenningar», hvarvid han biträddes af Fehrman, åt hvars vård han anförtrodde sin systerson, och betecknande för konstnärernes ställning ännu vid denna tid är kontraktet mellan Fehrman och Ljungberger. »Jag Daniel Fehrman», heter det deri, »antager Gustaf Ljungberger till min discipel uti medaljkonsten, tillförsäkrandes att använda all möjlig flit uti dess undervisande både att poussera och gravera, hvarjemte jag unnar honom fritt husrum och värme i mitt hus samt maten vid mina betjenters bord; dock att han, under de fem år, som hans lärotid räknas, bör gå mig tillhanda med all lydnad och trohet uti de ärenden, hvartill jag eller min hustru honom uti hushållet och utom medaljarbetet tjenlig finna kan och befallandes varder. Ifrån början af 1756 skall han ännu vara hos mig uti tre års tid, njuta ytterligare information och med sitt arbete uti medaljverket vara mig till hjelp, men derjemte alldeles fri ifrån tjenstesysslor i hushållet och sådant, som icke rör medaljkonsten, hvarföre han ock under den tiden
skall hafva sin fria spisning vid mitt eget bord.» Någon synnerlig skilnad mellan konsten och handtverket tyckes man således då ännu icke gjort.

<i>Musiken</i> omfattades af Gustaf III med icke mindre intresse än de öfriga sköna konsterna. Då han skapade en svensk opera, gaf han med detsamma en rik uppmuntran åt tillvägabringandet af musikaliska kompositioner, synnerligast för teatern. Alla, som under hans regering tillvunno sig något större rykte i denna väg, voro dock utländningar. <i>Fransesco Antonio Uttini,</i> född i Bologna 1723, hade 1754 blifvit kallad till Sverige, för att öfvertaga ledningen af den då införskrifna italienska operatruppen, samt var under åren 1772—1788 kapellmästare vid den nya svenska operan, satte musiken till Gyllenborgs Birger Jarl, komponerade körerna till sorgespelen Iphigenie i Auliden och Oedipe, äfvensom musiken till Gustaf III:s kröning, samt har dessutom komponerat flera italienska operor. Han afled i Stockholm 1795. Hans efterträdare <i>Josef Martin Kraus,</i> född i Miltenberg vid Main 1756, inkallad till Sverige 1778, kapellmästare 1788, död 1792, har satt musiken till operorna Alzire, Proserpina, Aeneas i Carthago m. fl., komponerat den märkliga sorgmusiken vid Gustaf III:s begrafning samt dessutom gjort sig berömd genom en mängd kompositioner af kyrkomusik, kantater, mindre sångstycken, instrumentalmusik för orkester och för fortepiano m. m. <i>Johan Gottlieb Naumann,</i> född i Blasewitz nära Dresden 1741, inkallad till Sverige 1777, död 1801, har komponerat musiken till operorna Amphion, Cora och Alonzo och Gustaf Wasa, samt dessutom en stor mängd messor, symfonier, oratorier och kantater. <i>Georg Josef Vogler,</i> född i Würzburg 1749, ankommen till Sverige 1786, der han stannade till 1799, död i Darmstadt i slutet af 1814, har gjort sig särskildt berömd såsom orgelspelare och författade icke mindre än 128 större tonskapelser, utom ett vida större antal mindre.

Dessa främlingar bidrogo emellertid väsentligt att i Sverige sprida hågen för musik, och <i>musikaliska akademien,</i> hvars stadgar faststäldes af konungen den 8 September 1771, blef den stam, från hvilken sången och instrumentalmusiken sedermera rikt utgrenade sig inom Sverige. Den verkade då icke endast genom elevundervisning, utan gaf äfven stora konserter, och till den slöto sig alla hufvudstadens mera framstående musikaliske konstnärer och dilettanter. Äfven i det vittra samfundet <sp>Utile dulci</sp> spelade musiken en icke ringa roll, och i allmänhet omfattades musiken inom Sverige nu med vida större intresse än förut. Den var äfven i de enskilda vittra kretsarna lifligt omhuldad och särskildt var den snillrika skaldinnan fru Lenngrens sällskapskrets icke mindre berömd för de musikaliska än för de vittra produktionerna derstädes. Kraus, som med sin rika musikaliska begåfning och djupa insigter i tonkonsten förenade en ganska vidsträckt litterär bildning, var der en ofta och alltid gerna sedd och hörd gäst. Kellgren sjelf satte musik till åtskilliga af sina dikter, och när dessa sjöngos af fru Lenngren och gillades af Kraus, kände han sig mera förnöjd än af allt det beröm som så frikostigt egnades honom.

En alldeles egendomlig musikalisk företeelse, som ådrog sig mesta uppmärksamhet bland alla och hos alla, hvilka den tiden idkade eller älskade sångens konst, var <i>Carl Michael Bellman.</i> En rikare förening af skalde- och sångarebegåfning har hvarken Sverige eller något annat land egt. Vi hafva förut anmärkt, huru hans sånger, ord och musik alltid samtidigt, »helgjutna frambrusto ur en lågande inbillnings sköte», enligt Kellgrens uttryck. De melodier, han då begagnade, voro visserligen oftast lånade, ehuru han visst ej saknade förmåga att sjelf skapa sådana, men äfven de han lånade gjorde han till sina egna skapelser genom det sätt, hvarpå han använde dem och i dem ingöt sin poesi. Sina melodier lånade han för öfrigt från ganska olika områden, från en mängd inom Sverige på hans tid bekanta franska visor, från franska och svenska operor, från svenska folkvisor och polskor samt äfven från åtskilliga andeliga sånger, minnen från hans barndom, då han ofta hörde dem sjungas i sina djupt religiösa föräldrars hus.

Bellmans röst beskrifves såsom ovanligt smidig och böjlig, ehuru icke särdeles stark. Han kunde härma nästan alla instrument och ej blott återgifva deras toner, utan äfven vindens tjut, eldens sprakande, flugornas surrande o. s. v. med en naturtrohet, som gaf ytterligare omvexling åt hans sånger och ökadt nöje åt hans åhörare. Dessa konstmakerier gjorde han dock visst icke till någon hufvudsak och slösade icke dermed. Hans yppersta sånger äro också icke de komiska, ehuru de oftast blifvit återgifna, utan de, i hvilka omisskänligt framträder denna »sorg i rosenrödt», som är så egendomlig för Bellmans skapelser. Vanligen beledsagade han sina sånger på lutan, hvilken han mästerligt trakterade, ehuru han icke var främmande äfven för åtskilliga andra instrument, och när de behöfdes för accompagnementet, hade han dessutom dem alltid till hands i sin böjliga röst.

När han kände sig hågad att sjunga, stämde han först ganska länge sin luta och derunder måste hans omgifning noga akta sig för hvarje buller, ty det var under denna stämning, som de idéer bildade sig, hvilka, slutligen klarnade och utbildade, framträdde i sången, och om han derunder på något sätt stördes, försvann med ens hans improvisationsförmåga. Men hade denna blifvit ostörd, så följde först ett flera gånger upprepadt förspel på instrumentet och så föll sången med ens in, hvarefter accompagnementet var ytterst enkelt, men det deklamatoriska blef hufvudsak och sådant, att det af alla, som hört Bellman sjunga, beskrives såsom något alldeles oefterhärmligt. Hvarje ord framträdde fullt tydligt, hvarje stafvelse med sin rätta tonvigt, och hela den musikaliska delen af föredraget var nu ett underlag för den poetiska, men båda voro så oskiljaktiga från hvarandra, att de sammansmält till ett enda helt. Också finge man ett högst ofullständigt begrepp om Bellman, om man endast läste hans dikter, likasom man skulle föga kunna uppskatta hans musik, om man hörde endast melodierna; det är först genom bådas förening, som Bellman blifvit nordens störste <i>sångare,</i> icke dess störste skald eller tonsättare.

Man har äfven anmärkt, att i de sånger, der Bellmans skaldesnille rikast framträder, hans präktiga, lefvande naturmålningar, hans skildringar af oskyldigt glada företeelser ur svenska folklifvet, äro äfven melodierna de vackraste, hvaremot de äro svagast, der han tecknar kroglifvet och de icke sällan vidriga scenerna derifrån, hvilka han visserligen kan framställa lika snillrikt, som de holländska mästarne tecknat dem i sina taflor, men i hvilka han dock aldrig visar sig fullt inspirerad, hvilket ock bevisar grundlösheten af den uppfattning, som i Bellman ser företrädesvis en krogskald. Man kunde önska, att han hade mindre ofta tecknat scener ur kroglifvet, likasom man kunde önska, att de holländska och nederländska mästarne valt värdigare ämnen för sina teckningar, men ingenderas skulle man dock vilja helt och hållet sakna, just för det snillrika deri, och det vore väl lika orättvist att med anledning af Bellmans bacchanaliska skildringar beskylla honom för att vara en krogskald som att med anledning af dessa mästares framställningar af krogscener påstå dem haft förkärlek för kroglifvet, der de funnit vissa egendomliga drag, som föreföllo en snillrik iakttagare lockande att framställa. De ena så väl som de andra framställningarna hafva ock blifvit odödliga mästerverk, icke genom ämnet, men genom framställningssättet.

Bland den kungliga operans sångare och sångerskor under denna tid vunno flera stort rykte både för sin sång och sin skådespelaretalang, såsom Carl Stenborg, Anders Nordén, Christofer Christian Karsten, fru Elisabeth Olin, hennes dotter Elisabeth Olin, gift 1793 med Carl Stenborg, fru Lovisa Sofia Augusti, m. fl.

I allmänhet inträdde under Gustaf III:s regering för musiken i Sverige ett nytt tidehvarf, från hvilket utgått den musikaliska utveckling, som under de följande tidskiftena visat sig genom ett alltmera allmänt sinne för musikens konst och alltflera framstående både tonsättare och tonkonstnärer.
</chapter>

<chapter name="Seder och lefnadssätt.">
<h3>Seder och lefnadssätt.</h3>
De tre Carlarne, så väl som Ulrika Eleonora, hade gifvit svenska folket vackra föredömen af tarflighet och enkla, äfven rena seder. Konung Fredrik hade visserligen icke varit någon lofvärd föresyn hvarken i det ena eller det andra; men hans inverkan på sitt folks sedlighet hade varit lika litet betydande, som den han utöfvat å de politiska förhållandena. Detsamma kan äfven sägas om Adolf Fredrik personligen, men icke så om hans gemål, den snillrika och praktälskande Lovisa Ulrika, hvars hof blef långt mera tongifvande än Fredriks och Ulrika Eleonoras varit. Den nya ton, hon införde i det högre umgängeslifvet, var i flera hänseenden en god ton: den råhet i sederna, som ännu var en återstod från det förra krigarelifvet, försvann mer och mer samt efterträddes af mera sinne för och högre uppskattning af de ädlare nöjen, vetenskaperna, vitterheten och de sköna konsterna erbjuda. Olyckligtvis blefvo dessa i sig sjelfva långt ädlare nöjen
likväl icke förädlande, ty med förfiningen i sederna följde tillika en förslappning deri, hvilken det vore orättvist att tillskrifva Lovisa Ulrika och hennes hof, ehuru de visserligen icke så litet medverkade att befordra densamma. Sin egentliga grund hade den dock i den nu rådande tidsandan, som hade en helt annan riktning än den föregående kraftiga, allvarliga, men också råa och fördomsfulla.

Det adertonde århundradet har man i allmänhet betecknat såsom ett »upplysningens tidehvarf» — upplysning var också då dagens lösen, men de, som predikade den, trodde sig vara ensamme innehafvare deraf och betraktade den förflutna tiden såsom en tid af idel mörker och barbari. Derföre blef upplysningens tidehvarf äfven ett omstörtningens, ty med upptäckten af det nya ljuset följde äfven begäret att dermed i så vidsträckt mån som möjligt lyckliggöra menskligheten. Hvad man förut ansett heligt förklarades för idel fördom; religionen var ett verk af prestlist, staten hvilade på ett fördrag, hvilket det berodde af flertalets vilja att när som helst förändra, och fäderneslandet var ett småsinnadt begrepp, som ej borde uppstå eller näras hos en verldsborgare, hvars fädernesland var hela den bebodda jorden.

Dessa läror, om ock ej så bjert uttalade, hade under frihetstiden vunnit insteg äfven i Sverige. Storhetens och den krigiska hänförelsens tid var förbi, och i stället hängaf man sig åt riksdagsstriderna, åt industrien, vetenskaperna, litteraturen, vitterheten. Det dåvarande regeringssättet gynnade det politiska, så väl som det industriela vingleriet, och det litterära saknades ej heller. Allvaret började småningom försvinna ur litteraturen, åtminstone ur den icke rent vetenskapliga, och man lade företrädesvis an på att roa, äfven om detta skedde på bekostnad af hvad man förut ansett alltför allvarligt att göras till förlustelseämne. Den djupt religiösa anda, som ännu var rådande hos det ojemförligt öfvervägande flertalet af svenska folket och som kraftigt vårdades af det föga fördragsamma, strängt renläriga presterskapet, hade hos de högre samhällsklasserna börjat rubbas genom bekantskapen med den nya upplysningen, som i andra länder och synnerligast i Frankrike så snillrikt förkunnades, och tillika hade presternes ifriga deltagande i riksdagsintrigerna icke så litet nedsatt aktningen för ett stånd, som hade att förkunna fridens, försonlighetens och försakelsens lära, men likväl så nitiskt bevakade sina egna fördelar och med sådan bitterhet deltog i de politiska striderna. Man tyckte sig gerna kunna tillåta sig ett och annat gyckel med det högvördiga ståndet, och hofskalden Dalin visade sig häri synnerligen uppfinningsrik, så mycket hellre som hans kalottpredikningar uppmuntrades af den snillrika drottningens lifliga bifall. Lovisa Ulrika, Fredrik II:s syster, hade lika litet som han något religiöst sinne och dolde lika litet som han denna »fördomsfrihet». De äldre, allvarligare uppfostrade vid hofvet hörde med förvåning och ovilja, huru Lovisa Ulrika öppet visade sin missaktning ej blott af presterskapet, utan äfven af den lära det förkunnade, och de, hvilka redan voro smittade af det religionsförakt, som utgjorde en del af den
nya upplysningen, behöfde ej göra någon hemlighet deraf inför drottningen, hvilken man väl visste hysa samma åsigter. I detta hänseende har man mycket att förebrå Lovisa Ulrika och ännu mera, att hon icke gjorde något för att ingifva sina barn mera vördnad för religionen och en allvarligare uppfattning af dess läror.

Det dröjde också icke länge, innan det religiösa lättsinnet följdes af det sedliga, och om äfven Lovisa Ulrika icke omedelbart befordrade det senare, ty hon gjorde sig hvarken sjelf skyldig till någon osedlighet eller tillät den vid sitt hof, så skedde det likväl medelbart genom att gynna det förra. Det blef hennes son förbehållet att befordra båda, och detta skedde ock i så mycket högre grad, ju vidsträcktare hans verkningskrets var och ju större hans inflytande derinom. Något öppet religionsförakt kan man visserligen icke förebrå Gustaf III, men å andra sidan visade han ej heller något religiöst sinne och gjorde ingenting för att befordra det hos sitt folk. Tvärt om blef hans hof ett lika påtagligt som föga prisvärdt föredöme af så väl religiöst som sedligt lättsinne. Gustaf III, Sveriges förste infödde konung sedan Carl XII:s död, tog icke till föresyn de båda siste infödde svenska konungarnes, Carl XI:s och Carl XII:s djupa gudsfruktan och rena seder, utan Ludvig XIV:s och Ludvig XV:s lättsinniga, sedeslösa hof, der allt var anlagdt på en finpolerad yta, och der en fin, angenäm umgängeston var hvad som högst af allt värderades, utan afseende på öfriga egenskaper.

Sitt hof inrättade också Gustaf III troget efter fransyskt mönster. Hvarje morgon hölls »lever», alldeles som i Versailles, hvarvid konungen betjenades af sina kammarherrar och lifpager, och der kollegiernas presidenter samt andra högre embetsmän borde infinna sig för att göra konungen sin uppvaktning. Den strängaste etikett infördes, och konungen underkastade både sig sjelf och hela sin omgifning en mängd etikettregler, så småaktiga, att man knappast kan fatta, huru en så snillrik man, som Gustaf III onekligen var, kunde hafva sinne för dylika lumpenheter. Sannolikt trodde han sig, genom att förskansa sig bakom denna etikett och omgifva sig med så mycken glans och ståt som möjligt, kunna hos sina undersåtar återställa kunglighetens under frihetstiden alltför mycket nedsatta anseende.

Något synnerligt fördelaktigt begrepp om trefnaden vid hofvet fingo emellertid undersåtarne icke, då de någon gång sattes i tillfälle att se det på närmare håll, hvilket skedde i synnerhet vid de s. k. »publika spisningarna». Vanligen föregingos de af en större »hofcirkel», då drottningen vid ett bord spelade quadrille med embetsmän af minst generals rang, och konungen vid ett annat bord hade sitt spelparti. Drottningens medspelare gåfvo alltid korten stående och med en djup bugning hvarje gång de lemnades drottningen. När hennes ordning kom att gifva, skedde det af vakthafvande kammarherrn, som för sådant ändamål under hela spelet stod bakom hennes stol och vid spelets slut å drottningens vägnar besörjde liqviden. Spelet räckte vanligen en timme eller något deröfver, och i samma ögonblick konungen
steg upp från spelbordet, slutade äfven drottningen sitt parti. När sedermera den publika spisningen begynte, sutto de kungliga personerna ensamma vid bordets ena långsida och vid den motsvarande stod tjenstgörande hofjunkaren, som skar och lade för. Den öfriga hofpersonalen stod i en halfkrets på något afstånd under vördnadsfull tystnad. Konungen vinkade stundom en eller annan till sig, då denne under samtalet stod bugande bakom konungens stol och drog sig sedermera tillbaka i den öfriga kretsen, då en ny framvinkades, o. s. v. Någon qvällsvard bestods vid dessa tillfällen de närvarande af hofvet lika litet som de af allmänheten, hvilka fått tillträde såsom åskådare.

Så stelt tillgick det dock ej vanligen vid hofvet, der man tvärtom i vissa hänseenden tillät sig alltför mycken frihet, medan man i andra underkastade sig det besvärligaste tvång. I synnerhet voro konungens lifpager beryktade för de friheter de togo sig. Enligt ett särskildt för dem utfärdadt reglemente hade de att betjena konungen i dess rum, kläda honom, lemna honom hans skjorta, halsduk och rock, gifva honom tvättvattnet, följa honom i hans inre rum, och, då konungen låg i sin sängkammare, skulle alltid en af pagerna ligga vid sängfötterna. För öfrigt skulle de hela dagen vara tillstädes för att inhemta konungens befallningar, och till tecken af sin tjenstgöring fingo de bära »konungens sängkammarnyckel af silfver». Dessa förrättningar tyckas icke vara nog ärofulla att böra göra dem uppblåsta, men den tidens skandalkrönika påstod, att till den ynnest, hvaraf de påtagligen voro i åtnjutande, funnos anledningar, som icke kunde omtalas, men i följd hvaraf de borde strafflöst kunna taga sig hvarjehanda friheter. Också betedde sig dessa ungherrar såsom bortskämda gunstlingar, blandade sig käckt i allt, dömde om allt och väckte allmän förargelse, till dess det slutligen lyckades den gamle riksmarskalken grefve von Liewen, som varit page hos Carl XII, att, genom sina berättelser huru pagerne då behandlades, förmå konungen att stäfja det anmärkta ofoget.

Gustaf III:s lynne var för öfrigt alltför oroligt och tillika alltför litet allvarligt, att regeringsärendena skulle kunnat tillräckligt sysselsätta honom, utan, sedan han efter sin lyckade statshvälfning först med mycken ifver satt sig in i dessa, blef snart nog nöjet ett hufvudföremål för hans sträfvanden. Han jagade ock rastlöst derefter, ehuru han sökte det på olika vägar. Tidigast vaknade dock och längst bibehöll sig hans håg för teatraliska nöjen. Hans böjelse för dessa var redan under hans barndom så stor, att han efter en enda representation af ett skådespel, synnerligast en tragedi, kunde det utantill. Mest behagade honom då fruntimmersrolerna och synnerligast dens, som på teatern varit grannast klädd. Såsom konung dref han sin teatervurm ända till ytterlighet. Teatrar inrättades på lustslotten, der både konungen sjelf, de öfriga kungliga personerna och hofpersonalen uppträdde med outtröttlig ifver. Så berättar dåvarande hofkanslern, sedermera rikskanslern Fredrik Sparre, huru på Gripsholm i början af året 1776 tre qvällar å rad spelades tre särskilda större sorgespel, i hvilka
konungen, hertig Carl och hoffröken Maria Aurora Uggla hade hufvudrolerna, hvarefter den fjerde aftonen repeterades ett fjerde sorgespel, i hvilket konungen äfven hade en hufvudroll och tillbragte hela aftonen på teatern. Sedan alla gått till sängs, företog han, åtföljd af grefvinnan Klinckowström, fröken Stockenström samt grefvarne Oxenstierna, Hamilton och Gustaf Lewenhaupt, alla maskerade, en rund kring vindsrummen, för att med ett charivari väcka en hvar af de sofvande. Första anfallet skedde hos furst Hessenstein, som öppnade sin dörr och begagnade till sitt försvar ett vapen, som väl passade för tiden på dygnet, men icke för sällskapet. Man förestälde emellertid konungen, att det icke var rätt öfverensstämmande med hans kungliga värdighet att sjelf uppträda på scenen, och han tycktes småningom finna mindre nöje deri, men blef nu så mycket ifrigare för karuseller och torneringar, som höllos ofta med mycken prakt och i hvilka konungen sjelf deltog med sådan ifver, att han icke sällan redan kl. 3 på morgnarne öfvade sig i ridkonst och fäktning.

Sedan det nya operahuset blifvit färdigbygdt 1782, begynte ett nytt slags nöjen — maskeraderna och aftongillena i konungens inom denna byggnad belägna smårum. De förra besöktes flitigt af de högre samhällsklasserna och äfven af konungen; de senare voro bildade efter Katarina II:s aftoncirklar i Hermitaget och, likasom dessa, en skola för hvad som då ansågs för den mest fulländade goda ton. Här lyste också alla de, som vid Gustaf III:s hof mest utmärkte sig genom qvickhet och behag, och dessa aftongillen omtalades sedermera länge af alla, hvilka dertill fått tillträde, såsom de yppersta mönster för en fin, ledig och sprittande umgängeston. Äfven här var Gustaf III sjelf den förste, ej blott i rang, utan äfven i ton och skick, och troligen fans ingen af hans samtida, som öfverträffade honom i egenskapen af en fulländad sällskapsman.

Emellertid, om den yttre bildningen blef allt mera förfinad, sällskapstonen allt ledigare och äfven innehållsrikare, blefvo ock tillika sedlighetens band allt lösare, och de, som bort vara en föresyn i att låta deraf binda sig, voro i stället just de, som mest lossade dessa band. På lustslotten fördes ett lif, som var ingenting mindre än exemplariskt. Under hofvets vistande på Drottningholm sommaren 1783 ströko konungens pager och andra ungherrar, som tillhörde hans omgifning, förklädda omkring i slottsparken under nätterna, uppstämmande under hofdamernas fönster de lättfärdigaste fransyska visor. I komedier, som speltes på hofvet, lät man unga hoffröknar uppläsa de slipprigaste verser, och ju mera de derigenom råkade i förlägenhet — förutsatt, att de ännu kunde det — desto större var nöjet hos de höge åhörarne. Följande sommaren, efter konungens återkomst från sin italienska resa, blef det ännu värre. Då kommo från Stockholm hela skaror af lättfärdiga qvinnor ut till Drottningholm, slogo sig ned i bondgårdar och landtstälien, så nära slottet de kunde, och hade under nätterna sin gemensamma mötesplats i slottsparken, der äfven konungen
och hans bröder flitigt infunno sig, men der hvarje fruntimmer, som var något mån om sitt rykte, nu icke längre kunde visa sig, hvilket »pruderi» bestraffades med serenader, ännu plumpare och gemenare än den föregående sommarens, och som bildade ett rätt eget motstycke till den fina belefvenhet, som under dagens lopp iakttogs mot samma damer och af dem fordrades tillbaka.

Sådana föredömen af de tongifvande i samhället gingo ej förlorade. Från hofvet spridde sig osedligheten till de högre sällskapskretsarne i allmänhet och derifrån allt längre ned. Detta förhållande utgör en af de mörkaste fläckarne i Gustaf III:s regering. Om det än vore orättvist att lägga honom till last införandet af den sedeslöshet, som nu började mer och mer röja sig åtminstone inom de högre samhällskretsarne, ty äfven den låg i tidehvarfvets anda och var en följd af religionsföraktet, som snart nog ledde till förakt äfven af sedlighetens bud, så kan dock ej förnekas, att han och hans bröder, genom eget föredöme och eftergifvenhet mot sin omgifning, ganska mycket befordrat den.

Om sedeslösheten var ett lyte, som mer och mer angrep de högre samhällsklasserna, var för de lägre bränvinssupandet ett annat, som spridde sig i ännu högre grad, och äfven detta befordrades genom Gustaf III:s åtgärder, ehuru man i detta hänseende lagt honom mera till last, än rättvisligen bort ske. Sjelf var han hatare af fyllerilasten och sökte efter bästa förstånd motarbeta den. Vi hafva ock i det föregående visat, huru det var först efter flera misslyckade försök att på annat sätt ordna bränvinslagstiftningen, som han slutligen förmåddes att låta inrätta kronobrännerierna, genom hvilka fyllerilasten onekligen icke litet befordrades. Den var emellertid redan förut ganska betydligt spridd, och bränvinsbränningsrättigheten hade under frihetstiden alltid legat bondeståndet varmt om hjertat. Också var kronobränneriernas inrättande ett ännu större misstag i politiskt hänseende än i sedligt, hvilket äfven af konungen erkändes.

Sjelf praktälskande och föga mån att rätta sina utgifter efter inkomsterna, insåg Gustaf III emellertid vigten af att hos ett fattigt folk söka motverka yppighet och öfverflöd. En åtgärd i denna syftning var införandet af den s. k. »nationela drägten», som var af konungen påtänkt redan 1773, då han lät genom Carl Fredrik Scheffer patriotiska sällskapet framställa såsom prisfråga: »Om en nationel klädedrägt icke skulle vara nyttig, både till att hämma öfverflöd och lurendrejeri samt gifva en mer patriotisk esprit åt nationen, och om de olägenheter, den kunde medföra i början, uppvägde den allmänna nytta, man deraf åsyftade». Förslaget tycktes under de följande åren hos konungen mer och mer mogna, och i Februari 1778 uppläste han i rådet sina »reflexioner angående en ny nationel klädedrägt», hvilka genast utkommo i tryck både på svenska och franska språken. Han ifrade deri mot yppigheten, som, »när den får inrota sig i ett fattigt land, blifver snart dess mest tryckande plåga»; visade, huru lagstiftande makten förgäfves
sökt med hoptals lagar utestänga dess öfverhandtagande, huru lurendrejeriet förstått göra alla öfverflödsförordningar fruktlösa, huru bästa medlet att motarbeta detta vore att aflägga den dittills brukliga drägten, som äfven i flera afseenden vore olämplig, o. s. v. Öfverståthållaren friherre Carl Sparre uppläste å Stockholms rådhus dessa konungens reflexioner, tilläggande, att konungen icke velat genom något påbud tvinga sina undersåtar till en ändring, som kunde falla dem besvärlig, utan trott, att dess höga exempel samt öfvertygelsen om nyttan skulle vara tillräckligt kraftiga driffjedrar. Konungen sjelf, hans bröder, rikets råd och de förnämste af hofvet komme att från den 28 April antaga den nya drägten. Till alla landshöfdingar, domstolar, embetsverk, regements- och kårchefer utfärdades rundskrifvelser om förändringens inträdande från och med den 28 Maj. Prester och bönder voro dock undantagne från densamma, men af de öfriga samhällsklasserna anlades den nya drägten, om icke villigt, dock utan öppet motstånd.

Begäret efter yppighet och öfverflöd var dock härmed ej undanröjdt, och konungens föredöme i detta hänseende följdes villigare än hans föreställningar. Några, tillhörande den högsta samhällskretsen, riksråden Nils Bielke, Joachim Beckfriis, Carl Sparre, Fredrik Sparre, Johan Gabriel Oxenstierna, Emanuel de Geer och Johan Liljencrantz, presidenten Gustaf Celsing, statssekreteraren Erik Ruuth och öfversten Maurits Klingspor, ingingo emellertid i slutet af året 1786 en »måttlighetsförening», hvars stadgar någorlunda visat hvad man denna tid i deras krets betraktade såsom måttlighet och ledande »till förekommande af öfverflöd i mat och dryck». Till middags- eller aftonmåltid, det bjudna sällskapet må vara större eller mindre, skulle ej framsättas mer än »sex rätter mat, soppan derunder likväl icke beräknad, ej heller må flera än fyra assietter nyttjas till förrätter och sallader». Efter måltiden finge ingen dessert framsättas, men tillika med maten kunde bordet få fyllas »med några talrikar insyltad eller frisk frukt, jemte någon sockerbakelse». Alla torra konfiturer, jemte alla slags glacer, voro alldeles förbjudna. Vid maten finge ej nyttjas annat än vanligt hvitt och rödt franskt vin, likväl med den inskränkning, att ej mer än ett slag nyttjas, utom i händelse värden väljer punsch, då det tilläts honom äfven bjuda bischoff, »så vida dessa likörer hafva särskildt sina älskare». Middagstimman var bestämd till klockan 2, och före maten fick bränvin bjudas, med värden lemnad rättighet att bjuda ett glas sött vin åt den, som icke förtärde bränvin. Efter maten skulle kaffe bjudas, men utan likörer eller fina viner<footnote>Se <i>Crusenstolpe,</i> Portefeuille. III: 74.</footnote>. Dessa måttlighetsstadgar tyckas just icke innebära några synnerligen svåra försakelser, men de gifva emellertid en vink om den tidens fordringar i mat och dryck.

En egen företeelse i detta upplysningens tidehvarf är den mysticism och öfvertro, som man då så ofta fann vid sidan af otron, äfven hos personer, som gerna ville anses för de mest fördomsfrie. Gustaf III var sjelf visst icke fri härifrån. I början synes han likväl snarare
hafva begagnat mysticismen för politiska ändamål, än sjelf varit en troende. Åtminstone tyckas hans förhållanden till frimureriet snarare afsett politiska syften än bemödanden att vinna djupare insigter i förborgade ting.

Från 1750-talet fans i Sverige en frimurareloge, i hvilken dåvarande kronprinsen och hans bröder läto intaga sig, innan de anträdde sina utrikes resor. Hertig Carl visade i synnerhet ett särdeles lifligt intresse för frimureriet och blef 1773 den dåvarande svenska frimurarelogens stormästare. Efter statshvälfningen 1772 började äfven konungen oftare deltaga i frimurarnes sammankomster, men tycktes dock betrakta dem endast som en omvexling i sina förströelser. Då kom 1776 till Stockholm en ung man, <i>Carl Anders Plommenfelt,</i> son till kommerserådet Anders Plomgren och brorson till Hattarnes ryktbare ledare inom borgareståndet under frihetstiden, Thomas Plomgren, samt för faderns förtjenster år 1770 adlad, då han antog namnet Plommenfelt. Han hade under fleråriga resor i de flesta europeiska länder gjort slut på sin efter fadern ärfda förmögenhet, men äfven inhemtat en mängd kunskaper i frimureriet, hvarigenom han vann så väl konungens som i synnerhet hertig Carls bevågenhet samt blef året efter sin hemkomst ceremonimästare vid svenska hofvet. Sina frimurarekunskaper sade han sig hafva inhemtat från den siste ättlingen af den från England fördrifna Stuartska ätten, hvilken, under den af påfven honom förlänade titeln hertig af Albanien, vid hög ålder lefde i Florens i temligen knappa vilkor af den pension han erhållit af franska hofvet. Enligt Plommenfelts försäkran var emellertid denne hertig frimurare-ordens högsta öfverhufvud, med kännedom om dess alla hemligheter, och tillika äfven Tyska ordens stormästare, med rättighet att sjelf utse sin efterträdare. Plommenfelt föreslog nu att konung Gustaf skulle genom underhandlingar med hertigen af Albanien söka utverka att efter honom, som efter naturens ordning ej kunde lefva länge, blifva frimureriets högste chef, samt att hertig Carl blefve hertigens af Albanien efterträdare såsom Tyska ordens stormästare.

Detta förslag tycktes lifligt anslå konungen. Lifland, Sveriges förra besittning, hade i forna dagar varit Tyska ordens tillhörighet, och då dess adel, som gjorde sig en ära af att härstamma från de tyska riddarne, utan tvifvel skulle föredraga att komma under Sveriges välde, hvilket ännu i Lifland lefde i kärt minne, framför att fortfarande stå under Rysslands, kunde hertig Carls utnämning till Tyska ordens stormästare bereda ett tillfälle att förnya denna ordens anspråk på Lifland och detta land på sådant sätt åter blifva förenadt med Sverige. Hela denna plan var visserligen i hög grad äfventyrlig, och man insåg, att den ej kunde hafva någon utsigt till framgång, så länge Fredrik II och Katarina II lefde; men båda voro ju dödliga, Preussen kunde blifva så inveckladt i krig med Österrike samt Ryssland med Turkiet och inom Polen, att tillfälle till det äfventyrliga försökets verkliggörande kunde erbjuda sig, och dessutom, hvilket möjligen å Gustaf III:s sida
var hufvudafsigten med alltsammans, fick man häri ett mål för hertig Carls ärelystnad, hvaraf denna kunde hindras att riktas åt andra håll.

Man vidtog också verkligen några förberedande åtgärder till det besynnerliga förslagets utförande. Under sommaren 1777 fick grefve Johan Gabriel Oxenstierna, åtföljd af Plommenfelt, på konungens befallning företaga en resa till Braunschweig och några andra tyska orter, för att inleda underhandlingar med de befarade medtäflarne om stormästare-värdigheten. Med två af dessa, hertig Ferdinand af Braunschweig-Wolfenbüttel och hertig August Wilhelm af Braunschweig-Bevern, sammanträffade Gustaf III under sitt besök i Köpenhamn 1778 och öfverenskom med dem om ett nytt sammanträffande i Skåne, der ett stort frimuraremöte hölls i Vidtsköfle, hvars resultat dock förblifvit en ordenshemlighet; men samma år gjorde Plommenfelt åter en resa till Tyskland, denna gång åtföljd af grefve Adam Lewenhaupt, och nu återstod endast att äfven träda i underhandlingar med hertigen af Albanien, hvilket sedermera blef en af anledningarna till Gustaf III:s italienska resa.

Under tiden tyckes Plommenfelt hafva ingifvit konungen mera håg för mystiska tillställningar, åtminstone att döma af en berättelse i Schröderheims anteckningar. »Långfredagen 1779, klockan 11 på aftonen», heter det i denna berättelse, »samlades hos Plommenfelt konungen, båda hertigarne och åtskilliga af oss andre. Vi hade då fastat hela dagen och hos höga vederbörande arbetade inquietudes af alla slag. Plommenfelt visade sig ej förr än klockan slagit 12, då han inkom uti ett hiskeligt utseende, med håret omkring öronen, en svart vest och skjortärmarna uppvikta till axlarne. Framför sig bar han en krucifix, införde oss i sin sal och placerade oss utomkring en på golfvet med kol dragen cirkel. Sjelf stälde han sig vid bordet. Uti 3/4 timme gjorde han allt det kakalorum utaf den allmännaste nekromancie, som man känner af böcker, med kol, krita, blod, spegel, linier och heta stenar m. m. Stundom syntes han konsultera sin spegel öfver något hvar af oss särskild, stundom sjunka i begrundande. Jag fann för min del ingenting af alltsammans resultera; några starka slag hördes i väggarna, hvilka sades vara annonser af närvarande andar, dem vår sinlighet och peccadiller (märk denna förbättring i karakteren på synder) hindrade oss att skåda. Andra hade likväl njutit mera föda för sin tro. Efterpjesen blef mera intressant i mina ögon. Hela sällskapet hade gifvit den förgångna dagen åt devotion och betraktelserna öfver den text då förklaras. Hertig Fredrik, med sin fromma och lättrörda själ, intagen deraf och ytterligare frapperad af dessa anstalter, omfamnade, så snart vi återkommit uti förmaket, konungen och med tårar besvor honom att ifrån den stunden förnya den broderliga vänskap, hvilken omständigheter, dem han både ångrade och beklagade, så ofta brutit. Han adresserade sig på samma sätt till hertig Carl och njöt icke allenast af dem bägge den ömmaste retour, utan uppväckte derigenom äfven flera ömsesidiga förklaringar. Kronor och väldigheter
syntes glömda ett ögonblick. Man öfverlemnade sig åt utbrott af den ömmaste vänskap; alla omfamnade hvarandra i flera omgångar, och kungen sparade allraminst sina kärleksbetygelser. Den minsta supposition om möjligheten af den ringaste rubbning uti ett så stiftadt förbund hade varit ett brott, och när jag påminner mig allt detta, bör jag knappast tro mina egna öden.»

Hos Gustaf III stod emellertid Plommenfelt aldrig i någon synnerlig ynnest, och då hans mor, fru Plomgren, mot slutet af 1780 gjorde en bedräglig konkurs, i hvilken äfven sonen var invecklad, blef han afsatt från sin ceremonimästare-befattning och skild från hofvet. Sin förbittring häröfver gaf han luft på ett sätt, som hotade att för honom medföra ganska allvarsamma följder. På »Claes på hörnet», ett den tiden mycket besökt värdshus, der Plommenfelt en dag i Mars 1782 intog sin middag med ett par af sina bekanta, fann han på en af fönsterrutorna i källarsalen skrifvet på franska »Gustaf III, den främste medborgaren» och skref derunder äfven på franska: »Han har varit det, men är nu den främste skälmen.» Värdshusvärden och hans folk förstodo ej de franska orden; men då hofstallmästaren Munck följande dagen besökte värdshuset, läste han det skrifna, fick genast veta hvem som skrifvit det och medtog sjelfva glasrutan, hvilken han visade för konungen och derefter lemnade till polisen. Förhör anstäldes med Plommenfelt och handlingarna öfverlemnades till Svea hofrätt, men konungen lät genom öfverståthållaren, riksrådet Sparre, i hemlighet befordra hans flykt och förse honom med 100 dukater till respenningar, hvarefter han af hofrätten dömdes till döden för majestätsförbrytelse och hans adliga sköldemärke krossades. Sjelf skall han slutligen hamnat i Amerika.

Under tiden hade hertig Carl i Mars 1780 blifvit med stora högtidligheter i en församling af 400 frimurare, hvaribland voro deputerade från loger i Lifland och Hamburg, erkänd såsom chef för alla europeiska frimurareloger, och när konungen 1783 reste till Italien, stälde han sig i beröring med hertigen af Albanien, förärade honom rika gåfvor och räddade honom från en svår penningeförlägenhet, men hvad han derför fick i utbyte förblef okändt. Schröderheim har yttrat sig misstänka, att »gubben kanske aldrig egde hvad man lofvat sig att finna hos honom, kanske var han förbehållsam eller sjelf konfunderad, kanske sällan nog nykter för att kunna ingå uti någon negociation af denna natur».

Oaktadt den närmare bekantskapen med Plommenfelt och hertigen af Albanien tyckes bort öfvertyga Gustaf III om vanskligheten af dylika mystiska förbindelser, lät han deraf ej afskräcka sig att ingå nya. Den förut omnämnde till döden dömde, men benådade bokhandlaren <i>Johan Gustaf Halldin</i> lät, till följd af en sådan förbindelse, honom ofta nog höra rätt allvarsamma sanningar, höljda i hemlighetsfulla uttryck, och i förre löjtnanten <i>Gustaf Björnram,</i> hertig Carls handsekreterare, gjorde han bekantskap med en undergörare, som åstadkom ännu
underbarare tillställningar än Plommenfelt. En upplysning huru dervid tillgick har man fått genom en berättelse af konungens lifmedicus Sven Anders Hedin, som lyckades blifva ett obemärkt vittne till en dylik tillställning i Lofö kyrka. Förberedelserna dertill af Björnram och en hans medhjelpare bestodo deri, att i ljuskronarna fästades fina tagelsträngar och vid dem masker, fastsydda på något hvitt tyg, hvilka medelst tagelsträngarne kunde hissas upp och ned. Sedan detta var färdigt, ströddes rökpulver rundt omkring på golfvet. Strax derefter infann sig konungen, åtföljd af Munck, Schröderheim och tre andra personer. Sedan dörrarne åter blifvit stängda, gjorde Björnram flera korstecken och frammumlade några mystiska ord, hvarpå rökpulvret antändes och den gömde medhjelparen medelst tagelsträngarna sakta uppdrog den ena masken efter den andra, hvilka, med det hvita tyg, hvarå de voro fästade, i röken och den matta belysningen ganska lyckadt förestälde döda i sina svepningar. Den första masken förestälde Gustaf II Adolf, den andra Adolf Fredrik. »Ehuru jag hade sett hela tillställningen», tillägger Hedin, »kan jag icke neka, att detta spektakel hade något imponerande». Naturligtvis gjorde det ett ännu mäktigare intryck på konungen och hans följeslagare, som icke hade någon aning om det bedrägeri här föröfvades.

Björnram lyckades dock ej heller bibehålla sig i konungens bevågenhet, men stod fortfarande i stor ynnest hos hertig Carl samt tillstälde i hans, hans gunstlings Gustaf Adolf Reuterholms, statssekreteraren Erik Ruuths och några andras närvaro under våren 1783 ett mystiskt arbete, hvars resultat sedermera för de deri deltagande gälde såsom en ganska märkvärdig profetia. Man hade nemligen ett såll, hvilket kringvreds under det man gjorde åtskilliga frågor, då man fick olika svar allt efter de ställningar sållet intog. På detta sätt erfor man, att konungen detta år skulle företaga en utrikes resa; att kronprinsen med tiden komme att bära »de tre kronorna»; att hertig Carl en dag skulle blifva regerande i Sverige; att han skulle intaga Norge; att drottningen ej skulle få flera barn, att konungen ej skulle blifva gammal, samt att han skulle få en oförmodad och hastig död. Det första svaret var möjligen kändt förut, och de öfriga angifva åtminstone hvilka frågor mest intresserade de närvarande.

Redan mot hösten samma år uppträdde en ny profet <i>Henrik Gustaf Ulfvenklou,</i> löjtnant vid finska afdelningen af arméns flotta, som påstod sig vara till högsta fullkomlighet invigd i alla hemliga vetenskaper och konster, hvarföre han ock genast blef utmärkt väl mottagen af hertig Carl. Han visade ock sin erkänsla med att inkalla hertigen i sitt allraheligaste, der han öfvergöt hans hjessa med vigd olja och förklarade, att han smorde honom till konung öfver Sverige och Norge. Härvid fästade han dock vissa skriftligen affattade vilkor, såsom att hertigen skulle »vara sin broder underdånig och honom lyda, så länge han visligen regerar och lefver»; att han skulle befordra riksrådet Fredrik Sparre till rikskansler m. m. För öfrigt förklarade han, att den
Högste förkastat konung Gustaf och »hans afföda» och att han »genom menniskohand skall utaf verlden gå, såsom den sitt välde med list, konst och bedrägerier genom menniskohand sökt befästa».

Om dylika spådomar och yttranden kommo till konungens kunskap, så kan man icke finna underligt, att han mer och mer misstrodde så väl hertigen som dennes omgifning. Ulfvenklou sparade emellertid icke på spådomar äfven till konungen. Han varnade honom för den olycka, som förestod honom i Mars månad, och för denna månad hade konungen också sedan gammalt en djupt inrotad fruktan. Han trodde för öfrigt icke blott på dessa undergörares spådomar och förmåga att framkalla andar, utan närde äfven alkemistiska grubblerier och lät Carl Fredrik Nordenskiöld å Drottningholm offra stora summor på försök att göra guld, hvilka dock aldrig ville lyckas.

Det anförda torde tillräckligt visa, att mycken vantro och lättrogenhet denna tid rådde äfven hos dem, som gerna ville anses för mest upplyste och fördomsfrie. I allmänhet företer detta tidskifte en föga tilldragande tafla af lättsinne i religion och i seder hos de högre och högsta samhällskretsarne, aftagande allvar hos presterskapet, tilltagande yppighet och sedeslöshet hos medelklassen och ökadt superi hos allmogen. Dessa bedröfliga förhållanden hade visserligen väsentligen sin grund i den falska riktning tidehvarfvets upplysningssträfvanden i flera hänseenden tagit, då de undanryckte det stöd för sedligheten, som låg i en sann gudsfruktan, utan att gifva något annat i stället, men hvad särskildt beträffar dessa förhållanden i Sverige, måste skulden dertill i icke ringa mån falla på Gustaf III sjelf, som alltför mycket gaf sitt folk föredömen af religiös liknöjdhet, af sedligt lättsinne och af bristande redbarhet så i de inre som i de yttre politiska förhållandena — föredömen, hvilka verkade så mycket skadligare, ju mera han genom flera prisvärda egenskaper i öfrigt vann mångas hjertan och derföre äfven så mycket villigare togs till föresyn.
</chapter>

<chapter name="Konungahuset.">
<h3>Konungahuset.</h3>
Gustaf III:s familjeförhållanden äro icke utan vigt i hans historia och lemna i synnerhet flera upplysande bidrag till kännedomen af hans personlighet. De voro i allmänhet för honom rikare på bekymmer än på glädje, och särskildt var förhållandet till modern för honom en rik källa till obehag af flera slag.

<i>Lovisa Ulrika</i> var också icke den, med hvilken det var lätt att alltid lefva i godt förhållande. Det stigande politiska inflytande, kronprinsen vunnit efter 1768, kunde hon ej lida, och det hade gifvit anledning till flera häftiga utbrott å hennes sida inom hennes familj, hvilken hon i allmänhet lika mycket plågade, som hon uppriktigt älskade den. Hon sörjde djupt sin gemål, men ännu mera förlusten af det inflytande hon haft under hans lifstid, och visade en synnerlig
förtrytelse öfver att hennes son ej ville tillerkänna henne samma välde. Häri låg utgångspunkten för den oenighet, som uppstod mellan mor och son samt sedermera närdes af flera anledningar. Först föreföllo åtskilliga tvister om arfvet efter Adolf Fredrik, då enkedrottningen påstod, att hela lösöreboet borde tillhöra henne utan något undantag, och detta var likväl blott en ringa del af hennes påståenden. För Fersen klagade hon, att hon blifvit afsatt från tronen, och påstod, att hennes son ej kunde hafva några rättigheter förr än efter hennes död; att hon vore krönt drottning; att konungen hade inkräktat hennes rättigheter och att rådet vore förrädare mot sin pligt.<footnote><i>F. A. von Fersen,</i> Historiska skrifter. III: 68.</footnote> Hon ville resa till Berlin för att förströ sig och finna tröst hos sina syskon, men då hon saknade nödiga medel för resan, yrkade hon med synnerlig ifver på reglerandet af sitt enkeapanage, hvilket konungen äfven gjorde sig all möda att af ständerna utverka så rikligt som möjligt. Det blef ock bestämdt, att enkedrottningen skulle få behålla Drottningholms och Svartsjö slott, med dithörande inkomster, samt att man i staden vid Fredrikshof skulle för henne uppbygga ett passande slott och fullständigt möblera detsamma, hvarjemte ett årligt anslag af 3 tunnor guld blef henne beviljadt. Härmed borde hon kunnat vara belåten, men visade dock mycket missnöje öfver, att man ej gifvit henne mera, likasom öfver, att hon ej erhållit ett särskildt anslag för sin resa till Preussen, utan endast ett års anslagsförskott.

Under hösten 1771 företog hon emellertid, åtföljd af sin dotter, prinsessan Sofia Albertina, denna resa och blef i Berlin med mycken hjertlighet mottagen; men det dröjde icke länge, innan hon äfven vid preussiska hofvet tillstälde sådana trakasserier, att man högeligen önskade blifva henne qvitt. Hon stannade likväl ett helt år hos sina anhöriga, och återkom först efter den lyckade statshvälfningen den 19 Augusti. Underrättelsen derom ingaf henne den lifligaste glädje, och hon skref till Gustaf: »Ja, du är min son, och du är värd att vara det. Gud välsigne dig i alla dina företaganden! Jag glömmer, jag förlåter allt. Detta drag försonar oss för alltid. Ack, min älskade Gustaf, glöm aldrig att du är menniska, missbruka ej den makt, Gud dig gifvit. Lemna ett exempel åt efterverlden af en god, af en stor konung, och må hela verlden medgifva, att monarkien är det lyckligaste af alla regeringssätt. Glädjen gör mig helt förvirrad. Du älskar då din gamla mor. Du är otålig att återse henne. Jag skall flyga i dina armar och kan hända skall jag dö af glädje. Farväl, min älskade, min värdige son! Du har min välsignelse.»

Hon återkom emellertid ej förr än i Oktober 1772 till Stockholm, och ehuru konungen ökat hennes anslag med en tunna guld samt bifallit alla hennes framställningar i afseende å utgifterna för hennes bosättning å Fredrikshof, uppstodo snart nya tvisteämnen. Konungen hade försett henne med ett särskildt garde, men deremot indragit
lifdrabantkårens tjenstgöring hos henne, hvaröfver hon var synnerligen missnöjd. Ännu värre var det dock, att han icke lemnade henne något inflytande på regeringsärendena, hvilket hon dock påräknat nu, sedan konungen ej längre var beroende af rådet. Då alla hennes försök att vinna ett sådant inflytande misslyckades, blef förhållandet allt kallare mellan henne och sonen, ehuru det dock ej kom till någon öppen brytning dem emellan. Enkedrottningen och prinsessan tillbragte somrarna på Svartsjö, medan det kungliga hofvet vistades å Ekolsund eller Gripsholm och sedermera på Drottningholm, samt vintrarne å Fredrikshof, der hon allt mera sällan mottog besök af sina öfriga barn och sjelf ännu mera sällan infann sig på slottet. Så förgingo några år till dess förhållandet mellan konungen och hans gemål verkade åtskilliga förändringar i det mellan honom och modern, så väl som mellan honom och hans bröder.

Vi hafva i nästföregående del visat, huru Gustaf III, emot sina föräldrars och i synnerhet sin mors vilja, redan i barndomen förlofvades med en prinsessa, tillhörande ett af dem hatadt konungahus, mot hvilket äfven han tidigt lärde att hysa fiendtliga känslor; huru han också länge visade en afgjord motvilja för denna förening, men slutligen underkastade sig densamma för att få egen hofhållning och slippa moderns besvärande uppsigt, samt huru den unga prinsessan, vid deras första möte i Oktober 1766, tycktes göra ett fördelaktigt intryck på sin blifvande gemål, hvilket dock snart öfvergick till en märkbar kallsinnighet å hans sida. Denna anmärktes redan under sjelfva bröllopshögtidligheterna, och det var ett föga uppmuntrande mottagande den då nittonåriga <i>Sofia Magdalena</i> rönte af sin gemål, som blef för henne allt mera främmande, och sin kalla, högdragna svärmor, som gjorde sig ingen möda att dölja huru föga välkommen hennes sonhustru för henne var. Den unga prinsessans naturliga blyghet och försagdhet blefvo härigenom ytterligare ökade, så mycket mera som man vid danska hofvet lärt henne att misstro det svenska. Hon visade sig ock derföre föga road af de nöjen och tillställningar af flerahanda slag, hvari hennes gemål sökte ständigt nya förströelser, och detta ökade ytterligare hans köld. Åtskilliga för honom förklenliga rykten om hans äktenskapliga förhållanden började sprida sig; men han sökte icke vederlägga dem genom mera närmande till sin gemål, utan genom en viss offentlighet åt sina kärleksförbindelser med andra damer. Sina känslor för sin gemål kort före sitt uppstigande på tronen har han skildrat i en egenhändig anteckning, som ännu finnes i behåll: »Den ledsnad, som åtföljer prinsessan, hennes likgiltighet att söka intaga, hennes föga angenäma umgängessätt, hennes stelhet att ej vilja lämpa sig till det, som kunde göra henne behaglig, dertill det förhatliga hus, från hvilket hon härstammar — se der hvad som skadar henne i mitt sinne! Jag har lydt statens röst, då jag gaf henne min hand, men hjertat följer ej politikens eller ärelystnadens bud, och ju mer man tröttar mig med föreställningar att älska prinsessan, desto mer ökas min olycka, min
vedervilja, min saknad att vara förenad genom band, som man nämner oupplösliga, med en person, hvars karakter är så olika min och hvilken jag vet böra blifva lika olycklig genom mig, som jag är det genom henne.»

Under sin gemåls utrikes resa förde Sofia Magdalena här hemma det mest ensliga och tillbakadragna lefnadssätt samt hade inga andra förtrogna än sina danska kammarfruar. När han återkom såsom konung, blef förhållandet föga förändradt. Hon fick såsom drottning större uppvaktning och ökad skyldighet att representera, men förhållandet mellan henne och hennes gemål blef icke hjertligare än förut.

Så snart, under revolutionsdagen, ordningen var återstäld i hufvudstaden, skref konungen till drottningen, som då vistades på Ekolsund, och skickade tillika sin kammarherre, grefve Carl Gustaf Löwenhielm, att för henne aflägga en omständlig berättelse om förloppet af den timade statshvälfningen. Drottningen mottog honom med godhet och förärade honom en vacker gåfva, men kunde icke dölja sin bestörtning. När hon åter blef ensam med sin öfverhofmästarinna, grefvinnan Hiärne, brast hon i gråt och sade sig nu, sedan konungen fått större myndighet än förut, icke kunna vänta annat än att blifva förskjuten, ty hon kände alltför väl hans motvilja för henne. Grefvinnan bevarade ej detta förtroende, utan det kom för konungen, hvilken sedermera länge lät drottningen erfara sin förtrytelse deröfver. Också meddelade han icke långt derefter grefve Fersen sin föresats att skiljas vid henne, beklagande sig öfver hennes dumhet, som gjorde umgänget med henne odrägligt, och öfver hennes hat till honom, hvaraf hon gifvit honom öfvertygande prof den 19 Augusti. Fersen förestälde honom, att drottningens försagdhet vore en följd af de bedröfliga förhållanden, hvari hon befann sig, och ej kunde tillskrifvas inskränkthet i förståndet; att hennes oro revolutionsdagen ej antydde något hat till konungen, utan endast en fruktan, hvilken det berodde af honom att skingra; att för tillvägabringandet af en skilsmessa fordrades laga former, som här vore svåra att åstadkomma, såvida ej densamma skulle få utseende af oförskyldt tyranni å konungens sida; att konungen hvarken inom riksrådet eller svenska folket skulle finna någon, som dervid ville vara honom behjelplig, samt att för öfrigt drottningen i det konungahus hon tillhörde, så väl som i det dermed nära befryndade engelska, skulle finna beskyddare, som väl kunde sätta både konungen och hans undersåtar i förlägenhet.

Dessa föreställningar verkade, och något tal om skilsmessa förekom icke vidare, men icke heller inträffade något närmande mellan de båda makarne, och då ingen utsigt fans, att konungahuset skulle genom dem fortplantas, började konungen blifva betänkt på, att det skulle ske genom hans bröder.

Den äldre af dessa, prins <i>Carl,</i> född 1748, var länge sjuklig och hade genom visad förkärlek för Mössorna stött sig med konungen, som derföre mera fäste sina förhoppningar vid den yngre brodern, prins
<i>Fredrik Adolf,</i> född 1750, hvilken ock varit hans följeslagare under hans utrikes resa kort före faderns död. Under denna resa hade prinsen, vid ett besök hos sin moster, hertiginnan af Braunschweig, fattat tycke för en af hennes döttrar och äfven fått löfte om hennes hand, men emedan, enligt då gällande grundlag, det fordrades ständernas samtycke, om en prins af svenska konungahuset finge träda i äktenskap, hade denna förlofning tills vidare hållits hemlig. Under statshvälfningen gåfvo båda bröderne och i synnerhet prins Carl konungen verksamt biträde, och, såsom bevis på hans erkännande deraf, erhöll, efter företagets framgång, prins Carl titeln hertig af Södermanland och prins Fredrik hertig af Östergötland. Följande året begärde den senare konungens biträde för afslutandet af sin förmälning med prinsessan af Braunschweig, och konungen uppdrog äfven åt sin minister i Berlin, friherre Zöge von Manteuffel, att derom göra officiel framställning vid hofvet i Braunschweig; men då prinsen, alltsedan sitt besök i Braunschweig 1771, icke gifvit prinsessan något bevis på sin hågkomst, hade hon ingått annan förbindelse och den gjorda framställningen blef följaktligen afslagen, hvilket för öfrigt prinsen icke tycktes lägga särdeles mycket på sinnet.

Emellertid hade hertig Carl, hvilken återkommit från sin utrikes resa 1770 fullt återstäld till helsan, under statshvälfningen gjort konungen så väsentliga tjenster, att nära vänskap och förtroende uppstått dem emellan. Konungen intresserade sig derföre nu mera för hans än för den yngste broderns förmälning och utsåg till hans gemål prinsessan <i>Hedvig Elisabeth Charlotta,</i> en dotter till konungens farbroder, hertig Wilhelm af Holstein. Det var likväl icke så lätt att härtill vinna hertig Carls bifall, emedan han för tillfället fäst sitt hjerta vid grefvinnan Augusta Löwenhielm, en af Kellgrens tre gracer och brorsdotter till grefve Axel Fersen. Denne förmådde emellertid sin brorsdotter att sjelf öfvertala hertigen till det föreslagna giftermålet, sedan konungen lofvat qvarhålla grefvinnan vid hofvet äfven efter förmälningen! Han hade likväl nog sinne för det passande att icke hålla detta löfte, utan utnämnde grefvinnans man, grefve Fredrik Adolf Löwenhielm, till minister vid sachsiska hofvet, med befallning att genast dit afresa och medtaga sin grefvinna, till stor sorg för hertigen. En egen föreställning om den tidens stores sedlighetsbegrepp får man emellertid, då grefve Fersen, som i allmänhet så strängt klandrat konungens och hans bröders sedliga lättsinne, vid detta tillfälle i sina historiska anteckningar (III: 179) omtalar, huru hans sinne, »upprördt af detta konungens beteende», föranledde honom att derom tala med konungen och föreställa honom, att grefvinnan Löwenhielm haft rätt att »vänta mera mensklighet af en konung, som hon alltid vördat». Konungen hade ock synts »plågad af sitt handlingssätt» och ursäktat sig så godt han kunnat. Fersen tyckes dock ej lätt kunnat förlåta honom, att han ålagt grefvinnan följa sin man, i stället att äfven efter hertigens förmälning förblifva hans älskarinna!

I början af Juli 1774 kom den holsteinska prinsessan till Erstavik, der hertig Carl såg henne för första gången. Hon var då endast 15 år gammal, »blond, med nästan för hög panna, vackra, glada blå ögon, något böjd näsa, munnen ej ful, men för mycket och för ofta öppen; liten till växten, smal, med små händer och fötter. Ett drag af godhet och glädtighet gjorde henne intressant. Hon var mycket uppriktig i sitt umgänge och hade en stor fond af godhet i själen, med tillräckligt förstånd att hvarken säga eller göra något oskickligt. Hon gick illa och hade föga ädelhet i sitt sätt att vara, skrattade högt och häftigt och hade vant sig att göra grimacer, som klädde henne illa. Hennes uppfostran syntes, hvad det yttre beträffar, varit mycket försummad». Så skildras hon af personer närvarande vid hennes ankomst.

Den 7 Juli 1774 firades förmälningen. Hertigen gjorde sitt bästa att visa sin unga gemål ömhet och tillgifvenhet, men var ännu för mycket fästad vid grefvinnan Löwenhielm att lyckas häri. För öfrigt följde nu den ena lysande festen tätt på den andra, och man tycktes särskildt lägga an på att blända den enkelt och tarfligt uppfödda holsteinska prinsessan; men hon visade sig så litet förvånad af all den prakt och ståt, som här utvecklades, att konungen blef stött deraf.

Det bästa förhållande rådde emellertid nu mellan konungen och hertig Carl, som erhöll en tillökning af 28,000 daler silfvermynt i det årliga anslaget för sin hofhållning och äfven i öfrigt rönte flera prof af konungens välvilja och förtroende. Deremot tyckte sig hertig Fredrik nu mera tillbakasatt och slöt sig närmare till modern i samma mån de båda äldre bröderne mera närmade sig hvarandra. Likasom de var han dålig hushållare, och då hans tillgångar voro mera begränsade, råkade han snart i skuld, hvilken konungen visserligen betalade, men tog med detsamma åtskilliga försigtighetsmått mot en ny skuldsättning af hertigen, öfver hvilka denne högeligen beklagade sig. Han hade för öfrigt nu fattat en häftig böjelse för fröken Sofie von Fersen, en dotter till riksrådet, och friade formligen till henne; men hvarken hon sjelf eller hennes far visade någon håg för detta lysande parti, ty hertigens ostadighet och häftiga lynne voro för väl kända, och hela den kungliga familjen var för öfrigt mycket emot denna förbindelse. Ett afslag följde också, och för att skingra hertigens sorg fick han 1776 företaga en utländsk resa.

Under tiden hade man börjat hysa förhoppningar, att hertig Carls förmälning skulle medföra en ny tillökning i konungahuset; men ehuru konungen just för sådana förhoppningar befordrat hertigens giftermål, tycktes han nu blifva allt oroligare, ju närmare tiden för dessa förhoppningars uppfyllande närmade sig. Sannolikt hade några hertigens ovänner uppskrämt konungens lätt oroade sinne för följderna af, att hertigen, såsom fader till den blifvande tronföljaren, kunde hos många få större inflytande än förut och derigenom allt för mycket frestas att träda i spetsen för de missnöjde. Till förekommande häraf rådde man konungen att närma sig sin gemål, då en tronarfvinges födelse
möjligen skulle kunna skingra dessa farhågor. Konungen visade sig äfven hågad, men kunde ej förmå sig att taga första steget till ett sådant närmande. Det lyckades emellertid hans kammarpage och stallmästare Adolf Fredrik Munck, som vid denna tid stod högt i hans ynnest, att närma de båda makarne till hvarandra, hvarefter äfven drottningen visade Munck icke mindre bevågenhet än han förut rönt af hennes gemål.

Hertiginnans förhoppningar att blifva moder visade sig emellertid ogrundade, men med mera visshet ansåg sig drottningen i början af året 1778 kunna hysa dylika förhoppningar. De väckte mycken glädje hos den större allmänheten, men föranledde inom de högre sällskapskretsarne och i synnerhet vid enkedrottningens hof åtskilliga omdömen, som icke voro fördelaktiga hvarken för konungen eller drottningen. Den stora ynnest, båda visade Munck, stäldes i samband med den inträffade tilldragelsen. Men fann de ynnestbevis, som slösades på Munck, allt för öfverflödande att endast vara tacksamhetsbevis för den tillvägabragta försoningen. Man trodde sig finna drottningens bevågenhet röja en varmare känsla än tacksamhet, och att konungen, oaktadt de mycket i ögonen fallande bevisen på denna välvilja, likväl fortfor att deri täfla med sin gemål, visade i de mera välvilliges ögon att han var förbländad, i de mindre att han var medvetande, ja, tillställare af en förbindelse, som hade till ändamål att skaffa Sverige en understucken tronarfving. Det påstods till och med, att dåvarande öfverhofpredikanten Johan Wingård skulle, för att öfvervinna drottningens betänkligheter mot en dylik plan, hafva, på konungens befallning, först upplöst hennes äktenskap med honom och så vigt henne med Munck. Huru mycket af dessa rykten må vara trovärdigt eller icke blifver väl alltid omöjligt att med full visshet utröna; vi böra dock erinra, att ingen svensk konung varit så bittert smädad som Gustaf III; att flera bref från Sofia Magdalena röja en innerlig glädje öfver den inträdda försoningen och en verklig tillgifvenhet för hennes gemål, samt att mångfaldiga yttranden af Gustaf III vittna om hans egen öfvertygelse, att Gustaf Adolf var hans son, hvilka yttranden ofta fäldes i så obevakade ögonblick, att de svårligen kunna tillskrifvas hans ökända förställningskonst.<footnote>Vi hänvisa till den omständliga utredning af denna fråga, som förekommer i <i>Beskows</i> »Om Gustaf III såsom konung och menniska». Svenska akademiens handlingar. XXXII: 305—378.</footnote>

Då de anförda ryktena falla mera inom skandalens område än inom historiens, skulle de här icke ens blifvit omnämnda, så vida de icke haft en vigtig inverkan på Gustaf III:s familjeförhållanden, då de framkallade en brytning mellan honom och hans mor, som sedermera fortfor ända till hennes död. Ett kyligt förhållande hade visserligen länge varit rådande dem emellan, men dock ej ledt till någon öppen brytning, och då Lovisa Ulrika insjuknade i Mars 1775, hade ett närmande dem emellan egt rum. Konungen hade lofvat betala sin mors skulder, som uppgingo till ganska betydande belopp — hennes
utländska skuld utgjorde nära 1,200,000 daler kopparmynt — mot det att hon till honom afstod Drottningholms slott, med tillhörigheter och inventarier. Hon tycktes äfven fägna sig åt försoningen mellan honom och hans gemål; men de rykten, som uppstodo i följd af den ynnest drottningen efter denna försoning visade Munck, kommo snart till enkedrottningens kunskap, och då man berättade för henne drottningens förhoppningar att blifva moder, kallade hon till sig schweizaren Beylon, hela den kungliga familjens förtrogne, och sade till honom, att det var rysligt, att stallmästaren Muncks oäkta barn skulle beröfva hertigarne Carl och Fredrik deras lagliga tronföljd; att hon ej kunde tåla en dylik horreur vanhedra sin familj; att hon hade bevis på drottningens brottsliga förhållande till Munck och att hon påräknade att göra dem gällande.

Beylon bad henne på det enträgnaste att ej taga intryck af dylika rykten och ännu mindre gifva fart deråt; men då hertig Carl i detsamma infann sig hos modern, skyndade hon att meddela honom sina misstankar, men ålade honom tillika att vara försigtig och hvarken blottställa henne eller sig sjelf, hvilket hertigen ock lofvade; men knappt hade han lemnat henne, innan han lät tillkalla Munck och med häftighet bröt ut emot honom. Denne klagade för konungen, som blef ytterst förbittrad och bröt i sin ordning ut emot hertigen, som nu omtalade hvad modern sagt honom. Mot henne vände sig då konungens harm, och då hon gifvit fart åt skandalen, skulle hon äfven tvingas att offentligt återkalla hvad hon yttrat. Konungen, åtföljd af sju riksråd och omgifven af sin stora vakt, begaf sig i statsvagnen Burmannia till Fredrikshof, der Lovisa Ulrika undertecknade en skriftlig förklaring, i hvilken det hette, att »som vi i början lemnat våra öron åt ett rykte, hvilket genom obetänksamt folk blifvit oss förebragt och hvarigenom man velat kasta någon skugga på vår kärälskeliga fru svärdotter, hennes maj:t den nu regerande drottningen, och den lifsfrukt, hvarmed vi, tillika med samtlige rikets inbyggare, förmode hennes maj:t numera vara välsignad, alltså hafve vi, till en annan öfvertygelse bragte, af välbetänkt mod och fri vilja, härmed velat förklara och på det kraftigaste försäkra, det vi bäre en billig afsky för sådant osannfärdigt rykte, det vi anse för alldeles ogrundadt och uppdiktadt; önskandes ingenting högre än att se det hopp fullbordadt, i hvilket vi nu lefve, att igenom hennes maj:t drottningens närvarande välsignade tillstånd det kungliga huset snart må vinna en förkofran och tillväxt, som af alla rikets inbyggare så länge efterlängtad varit och som, i fall den Högste skulle täckas så länka dess visa beslut, att hennes maj:t varder med en prins förlossad, försäkrar konungahuset och hela riket om en arfvinge, värdig att bära den krona, som vi dock först hoppas skola intill senaste åldern blifva af vår kärälskelige herr son, den nu regerande Sveriges konung, buren».

Denna förklaring undertecknades icke blott af enkedrottningen, utan äfven af hertig Carl, hans gemål, hertig Fredrik, prinsessan Sofia
Albertina samt riksråden Höpken, Hiärne, Ribbing, Stockenström, Bielke, Ulrik Scheffer och Schwerin, och en afskrift af densamma, till riktigheten bestyrkt af hela rådet, nedlades i riddarhusarkivet.

Efter en så offentlig förödmjukelse, som den stolta enkedrottningen blifvit underkastad, blef brytningen mellan mor och son obotlig. När drottningen den 1 November 1778 nedkom med en son, skyndade konungen att derom underrätta sin mor, men yttrade tillika i skrifvelsen härom, att »denna händelse, som rågar mina önskningar, skulle ej vara blandad med bitterhet, om jag ej allt för mycket kände, att detta barn, så efterlängtadt af mig och mitt folk, har beröfvat mig min mor», hvilken skrifvelse Lovisa Ulrika besvarade med en annan, i hvilken hon försäkrade sig alltid taga en uppriktig del i hans lycka och väntade »af det tillkommande och tiden, att det täckelse, som skymmer edra ögon, sönderslites». Dessa ord uttyddes af konungen såsom en ny anspelning på de ofvannämnda ryktena och gjorde honom mera oförsonlig än förut. Brytningen med modern grämde honom emellertid, och i början af året 1780 gjorde han ett försök till försoning; men nu fordrade Lovisa Ulrika en ursäkt från hans sida, jemte aflägsnande af några personer, hvilka hon misstänkte hafva varit vållande till brytningen, och då konungen ej ville ingå på någotdera, fortfor det ovänliga förhållandet. Enkedrottningen bodde fortfarande under vintrarne å Fredrikshof och under somrarne å Svartsjö, utan att hvarken besöka konungens hof eller mottaga några besök derifrån.

Då enkedrottningen insjuknade i Maj 1781, uppdrog konungen åt sin svägerska, hertiginnan af Södermanland, att söka inleda en försoning; men när hon för den sjuka skildrade hans oro deröfver, svarade Lovisa Ulrika endast: »Huru, mitt kära barn, har du tagit för godt allt hvad han sagt dig angående mig? Här du ännu ej lärt känna hela vidden af hans falskhet och fourberier?» Någon förlikning kunde också äfven denna gång ej tillvägabringas. I Juni följande året insjuknade hon åter, och denna sjukdom blef hennes sista. Den 9 Juli 1782 uppsatte hon sitt testamente, hvari hon förklarade sina båda yngsta barn, hertig Fredrik och prinsessan Sofia Albertina, för sina arfvingar, anvisade å anslaget till sitt underhåll den skuld af 50,000 rdr, hon efterlemnade, samt yttrade sin förhoppning att denna anvisning skulle godkännas af konungen, i hvars åtanke hon anbefalte sitt hof och sina tjenare. Tillika skref hon till honom ett långt bref, hvari hon med mycken bitterhet framstälde hela hans förhållande till henne och allt hvad hon deraf lidit, utan att hon deri i röjde någon håg till försoning.

Konungen skyndade emellertid genast följande dagen till Svartsjö; men då han genom enkedrottningens öfverstemarskalk, riksrådet Ribbing, sökte förmå henne att mottaga honom, fick Ribbing icke annat svar än: »Säg honom, att jag förlåter honom, men att det nu är för sent att spela komedi», och sonen blef ej mottagen. Ribbing och grefvinnan De la Gardie, som vakade hos enkedrottningen, gjorde
sedermera allt att förmå henne till mera försonliga tänkesätt, och slutligen medgaf hon, att sonen finge komma, dock under vilkor att han åtföljdes af sin gemål och son, såsom bevis att försoningen vore fullständig. Konungen infann sig ock den 13 Juli, åtföljd af sin son och ursäktade drottningens frånvaro med hennes opasslighet i följd af nya förhoppningar att blifva moder. Lovisa Ulrika ville dock ej mottaga honom, innan han undertecknat godkännandet af hennes testamente, och sedan detta skett, samtyckte hon att han fick inträda. Ribbing och grefvinnan De la Gardie ville då aflägsna sig, men enkedrottningen qvarhöll båda och gjorde derefter en ganska utförlig framställning af allt, hvaröfver hon hos honom haft att beklaga sig ända från hans barndom. Sedan hon härmed lättat sitt hjerta, medgaf hon, med de ömmaste omfamningar och yttranden, att allt var försonadt, och begärde så att få se kronprinsen, hvilken infördes af konungen samt blef af farmodern mycket smekt och omfamnad. Då han lemnade henne, gaf hon honom en vacker diamant-agraff att dermed pryda sin hatt och hafva ett minne af henne.

Den 15 Juli blef Lovisa Ulrikas tillstånd så betänkligt, att man sände tre ilbud efter hvarandra till konungen, som ankom klockan 8 på aftonen, åtföljd af hertiginnan, sin svägerska; men då han fann modern slumrande, återvände han utan hertiginnan till Drottningholm — för att ej försumma spektaklet, som blifvit uppskjutet till hans återkomst!

Den 16 Juli 1782, klockan half 5 på morgonen afled Lovisa Ulrika i grefvinnan De la Gardies armar, för hvilken hon flera gånger upprepade: »Bed Gud för mig!» Fritänkeriet var nu borta. Hon hade ock förut för sin öfverhofpredikant Johan Wingård förklarat, att hon bekände sig under sin lyckas dagar hafva felat mot »det Högsta väsendet», men att, ehuru hon skilt sig i många punkter från de allmänna trosåsigterna, hade hennes hjerta aldrig hufvudsakligen felat mot det Högsta väsendet. Sedan hennes motgångar vidtagit, hade hon haft mera tid till eftertanke och då upptäckt sina fel och bad nu Gud ur djupet af sitt hjerta, att han måtte förlåta henne dem.

Så snart konungen blifvit underrättad om sin moders död, lät han inställa alla spektakler, så väl som alla anordningar för tornerspel och öfriga lustbarheter till firande af sitt andra barns snart förväntade födelse, och den 30 Juli hölls enkedrottningens begrafning med stor högtidlighet i Riddarholmskyrkan. Någon djupare sorg öfver hennes död röjde endast hertig Fredrik, hvilken hon ock i lifstiden visat mesta tillgifvenhet.

Fersen har i sina Historiska skrifter (V: 107) tecknat henne i starka drag, som dock bära sanningens pregel. »Hon var konungars dotter, syster, maka och moder. Född med snille och behag, förmäld med den mildaste och välvilligaste man, som hon helt och hållet styrde, moder till en vacker afkomma, syntes det som försynen hade öppnat för henne en väg till sällhet. Hon fann emellertid ingenting annat på denna väg än bråddjup. Ett lågande och häftigt temperament, en
exalterad inbillnings liflighet samt en stolt själs högmod och oböjliga envishet tilläto henne aldrig att uppfatta något föremål ur sanningens synpunkt. Hennes gemåls svaga och fruktande karakter utgjorde hennes plåga, emedan den blef ett oöfvervinneligt hinder för hennes våldsamma och äregiriga anslag på Sveriges styrelse. Hennes passion att herska, ledd af hela en själs ogrannlagenhet, som ej ville lyda moralens och filosofiens lagar, alltid i kontrast med sin moderskärlek, hvaraf hon kände de lifligaste intryck, lät henne erfara den bittraste sorg i samvaron med sina barn. Sedan deras spädaste barndom förda genom hennes omsorger på fåfängans och förställningens stråt, lönade de henne derföre med otacksamhet. Hennes hjerta var godt, uppriktigt och utan svek; men hon satte mindre tillit till sitt hjerta än till sitt förstånd, som alltid förvillade henne. Ehuru hon ingenting visste grundligen och hennes kunskaper endast grundade sig på en oredig och ofta afbruten läsning i alla möjliga ämnen, förvärfvade hon sig likväl anseende af litterär bildning, som hon alltid åtnjöt i den lärda verlden, tack vare hennes goda minne, instiftelsen af en vitterhetsakademi, bildandet af ett vackert bibliotek, ett naturalie-kabinett samt en mynt- och medaljsamling på Drottningholm. Alla de tilldragelser, hvari hon hade del, utmärkte sig genom jäsning och orolighet. Hon älskade icke Sverige och trodde det ej värdigt hennes snille; hon var ej heller någonsin derstädes älskad. Det skönaste ögonblicket i hennes lif var hennes död; allt dervid utmärktes af eftersinning, slutföljd och mod. Hon hade ej den lyckan att medtaga i grafven hvarken sin familjs eller svenskarnes saknad.»

<i>Sofia Magdalena</i> hade aldrig stått i något rätt godt förhållande till sin svärmoder, som icke kunnat glömma, att denna sonhustru blifvit henne påtvingad mot hennes vilja. Sedan de ofvannämnda tilldragelserna 1778 hade en öppen brytning inträdt mellan de båda drottningarna och äfven vid Lovisa Ulrikas dödsbädd hade ingen försoning dem emellan inträffat. Förhållandet mellan Sofia Magdalena och hennes gemål hade visserligen blifvit bättre, än det varit under de första åren af deras äktenskap, men något rätt innerligt och förtroligt blef det aldrig, dertill voro bådas lynnen alltför olika. Drottningen måste ock underkasta sig mycket tvång i följd af konungens ytterliga noggrannhet i etikettfrågor, och han började åter mer och mer undvika att vara ensam i hennes sällskap. Flera förtroliga bref från drottningen vittna emellertid om hennes varma tillgifvenhet för sin gemål. I början af året 1782 hade hon förhoppning att åter blifva moder, och konungen röjde den lifligaste glädje deröfver. En prins föddes den 25 Augusti och döptes den 5 September, då han erhöll namnet <i>Carl Gustaf</i> och titeln hertig af Småland. Länge fick dock ej konungen glädja sig åt denna tillökning i sin familj, ty redan i medlet af Mars månad följande året insjuknade den späde prinsen och afled den 23 Mars 1783. Så upprörd, som Gustaf III visade sig af sorgen häröfver, hade ännu ingen sett honom, och Schröderheim, som då stod högt i hans
förtroende, har lemnat en rörande skildring af dessa konungens känslor. Sofia Magdalena slöt, såsom vanligt, sin sorg mera inom sig. Hon förde ett mer och mer enformigt lif, fann intet nöje hvarken i läsning eller musik eller ens i handarbeten, utan tillbragte sin mesta tid vid sin toalett och i synnerhet med ordnandet af sin hårklädsel samt under samspråk med sina kammarfruar och sin statsfru, friherrinnan Virginia Charlotta Manderström, som förut varit hennes hoffröken och länge stått högst i hennes ynnest. Med henne gjorde hon, under konungens italienska resa, då hon ändtligen fick frihet att välja tidsfördrif efter egen smak, dagliga promenader i vagn till Carlberg, Ulriksdal, Djurgården och Kungsträdgården samt fann ett särskildt nöje i att, tillsammans med sin gunstling, utan all ståt intaga sin frukost på Ulriksdals värdshus, på »Clas på Hörnet» eller något annat utvärdshus, till dess man förestälde henne, att sådant icke passade en drottning och att konungen kunde misstycka det, då hon fann sig föranlåten afstå från detta försök till någon omvexling i sitt enformiga lif. Med kronprinsens uppfostran tog hon ingen befattning, och det skulle konungen ej heller tillåtit; ännu mindre blandade hon sig på något sätt i regeringsärendena, stälde aldrig till några trakasserier, var vänlig och uppmärksam mot hvar och en, sökte aldrig skada någon, men spridde omkring sig samma ledsnad, som hon sjelf erfor. Ehuru förhållandet mellan henne och konungen nu var i allmänhet godt, föreföllo dock stundom misshälligheter, hvilka dock visst ej voro af drottningen framkallade, ehuru hon, så foglig och eftergifvande hon i de flesta fall än var, icke var lätt att försona, när hon funnit sig sårad, utan det vid sådana tillfällen var konungen, som fick gifva efter. Så hade han fråntagit henne ett par rum, för att dermed öka sin gunstling Armfelts våning i slottet, och höll der ganska muntra supéer, dit äfven damer inbjödos, men utan att drottningen på något sätt anmodades bevista dem. Detta stötte henne så, att hon under två månaders tid ej kunde förmås deltaga i någon af festerna på hofvet, och då konungen sökte genom Munck och friherrinnan Manderström ställa henne tillfreds, förklarade hon, att hon ej älskade ambassader och gjorde anspråk på att ej behöfva ingå i explikation med någon annan än konungen sjelf. Han måste ock slutligen finna sig häri och äfven formligen bjuda henne till sina supéer samt återlemna de henne fråntagna rummen, hvarefter det goda förhållandet återstäldes.

Efter Gustaf III:s död förde Sofia Magdalena ett ännu mera tillbakadraget lif än förut, och man hör henne högst sällan omtalas under denna senare tid. Ett godt förhållande rådde mellan henne och hennes svåger, hertigen-regenten, som lemnade henne full frihet att nu följa sin egen smak. Hon upplefde emellertid sin sons både myndigblifvande och afsättning, sin svågers upphöjelse på Sveriges tron, ett tronföljare-val, som skulle beröfva hennes son och sonson all utsigt till Sveriges tron och i stället låta den intagas af en furste tillhörande det holsteinska huset, mot hvilket hon hyste ärfd motvilja, samt slutligen
efter denne furstes död ett nytt tronföljare-val, som kallade till tronen en af Napoleons marskalkar. Ett af de första besök den nye kronprinsen aflade efter sin ankomst till Stockholm var emellertid det hos enkedrottningen, hvilken han genom sin ovanliga förmåga att vinna andra snart förstod att intaga till sin fördel. Hon afled vid 67 års ålder den 21 Augusti 1813, och i personalierna öfver henne yttrades bland annat: »Högsinnad, utan att vara stolt, vårdade hon med ömtålighet allt hvad som tillkom hennes höga börd och höga stånd; men egentligen visade sig hennes anspråk, då hon trodde dem af andra förgätna. I hela sitt uppförande glömde hon aldrig den värdighet en drottning bör ega. Utan att vara förekommande röjde hon en benägenhet att åt hvar och en säga något tillfredsställande och angenämt. Fåtalig, fälde hon i umgänget sällan omdömen, framstälde dem, då de fäldes, med varsamhet; men alltid vittnade hennes utlåtelser om rättsinnighet, aktning för religionen, sederna och alla ädla värf. Förbehållsam, utan att någonsin säga annat än hvad hon tänkte, har hon åt få gifvit sitt förtroende, men åt dessa få gafs det oinskränkt».

Förhållandet mellan konungen och hans bröder var temligen ombytligt, vexlande mellan förtrolighet och misstroende. Hertig <i>Carl</i> föredrog han i allmänhet framför den yngre brodern, som mest slutit sig till modern. Att den förre dock ej egde hans fulla förtroende, visade sig emellertid vid anordnandet af styrelsen under konungens resa till Italien 1783, då hertig Carl uteslöts från allt deltagande deri, utom att hvarje dag mottaga rapporter från de militära myndigheterna i hufvudstaden samt att, i händelse af revolution, uppror eller eldsvåda i Stockholm, der föra högsta befälet. Hertigen visade dock sig icke sakna håg att tillvälla sig större myndighet. Så förbjöd han sin hofbetjening att betala någon utskyld till kronan, emedan han, såsom förste prins af blodet, vore befriad för sig och hela sitt hus från all skatt till staten. Statskontoret var likväl af annan mening, och hertigen nödgades slutligen återkalla sitt förbud. Af detta misslyckade försök afskräcktes han dock ej att göra ett nytt hos kammar-revisionen (kammarrätten), hvilken han befalte att upphöra med all revision af generallöjtnanten friherre Mörners räkningar för den tid han förvaltat hertigens inkomster; men kammar-revisionen lemnade genast justitiekanslern, grefve Wachtmeister, del af denna hertigens skrifvelse och han gjorde hertigen så allvarsamma föreställningar, att äfven denna befallning måste återtagas. För öfrigt förde hertigen ett temligen lättsinnigt lif, försummade sin gemål, hade öppet till älskarinna en Gustafva Slottsberg, dansös vid kungliga operan, deltog ifrigt i de här ofvan omnämnda bullersamma och föga uppbyggliga uppträdena i Drottningholms-parken, kom också mer och mer i skuld och måste i Maj 1784 underkasta sig betydliga indragningar för att någorlunda reda sina affärer. Tillika blef han allt ifrigare frimurare och hängaf sig alltmera åt sin håg för det öfvernaturliga. Spår saknas icke, att denna hans håg blifvit för politiska ändamål missbrukad af personer bland
hans omgifning, som gifvit honom hvarjehanda mystiska förespeglingar om inträffande tronledighet, om kronans flyttande på hans hufvud, och dylikt. Några steg å hans sida till dessa förespeglingars förverkligande kan man dock ej förebrå honom, utan tvärtom visade han sig så under ryska kriget som under 1789 års riksdag och äfven under den starka jäsning, som rådde mot slutet af Gustaf III:s regering, såsom pålitlig broder och trogen undersåte. Ännu på sin dödsbädd visade honom dock Gustaf III öppet sitt misstroende och vägrade ihärdigt att se honom, utan att dock, så vidt hittills kunnat utrönas, några grundade skäl funnos för detta misstroende.

Hertig <i>Fredrik Adolf,</i> i afseende å själsförmögenheter minst rikt utrustad bland de kungliga syskonen, stod ända från tilldragelserna 1778, då han under brytningen mellan konungen och modern stälde sig på hennes sida, i ett mera kallt förhållande till brodern. Öfver sitt misslyckade frieri till fröken Fersen hade han tröstat sig med en älskarinna ur den lägsta samhällsklassen, mamsell Hagman, som vann både mycket och långvarigt välde öfver honom, hvilket dock ej hindrade, att han i början af året 1781 häftigt förälskade sig i en fröken Wrangel, riksrådet grefve Anders Reinhold Wrangels dotter, till hvilken han äfven friade, men från hvilket frieri han i följd af konungens förbud måste afstå och tycktes äfven snart nog trösta sig deröfver. Han var för öfrigt icke mindre sedligt lättsinnig än bröderne och hade lika liten förmåga att rätta sina utgifter efter inkomsterna. Också var han ständigt skuldsatt, och sedan hans affärer blifvit någorlunda reglerade genom arfvet efter modern, dröjde det icke länge, innan han å nyo var fördjupad i skuld och slutligen icke någorstädes kunde få kredit. Han nödgades derföre vända sig till konungen för att kunna tillfredsställa sina borgenärer, och det var först efter mycket öfvertalande, synnerligast af prinsessan Sofia Albertina, hvilken alltid slutit sig närmast till sin yngste broder, som konungen slutligen gick in på att öfvertaga hertig Fredriks skulder, dock endast under vilkor att borgenärerne afprutade 40 procent å sina fordringar, att hertigen tog öfverste Klingspor att sköta sina affärer samt att han ej fick hafva någon befattning med utgifterna för sitt hof. Hertigen kunde dock omöjligen förmås medgifva någon afprutning å sina borgenärers fordringar, hvilket han ansåg röra hans heder, och, efter ett häftigt uppträde mellan bröderne, gaf konungen efter i denna punkt.

I början af ryska kriget utnämnde konungen hertig Fredrik till fältmarskalk och gaf honom befälet öfver de finska regementena; men innan hertigen ännu tillträdt detta befäl, fråntogs det honom och gafs åt landshöfdingen i Nylands län friherre Carl Gustaf Armfelt, och hertigen fick i stället anföra den del af hären, som låg omkring Helsingfors. Dock fick han ingenting företaga utan att rådföra sig med Toll och generaladjutanten Rayalin, hvilket stötte hertigen, som ej dolde sin förtrytelse häröfver. Också trodde sig de missnöjde inom hären kunna räkna på honom, och ehuru han icke öppet trädde på deras sida,
nedlade han dock allt befäl, reste från Finland och ett spändt förhållande rådde sedermera mellan honom och konungen, hvilket äfven röjde sig under 1789 års riksdag, då båda hertigarne stälde sig i förbindelse med oppositionen inom adeln och förklarade sig vilja protestera mot all förändring i 1772 års grundlag, hvarifrån de dock afstodo, när det afgörande ögonblicket inträffade.

Under det återstående af Gustaf III:s regering lefde hertig Fredrik för det mesta på sin egendom Tullgarn, hvilken ständerna under frihetstiden inköpt från grefve Magnus Julius De la Gardies arfvingar och förärat åt dåvarande konungens yngste son. Här sysselsatte han sig med jagt, målning, hvari han röjde en viss talang, musik, som alltid varit ett af hans käraste nöjen, men också med spel, som vanligen för honom slutade med förluster. Efter Gustaf III:s död insattes han vid ett par tillfällen under somrarna 1793 och 1794 såsom ordförande i regeringen, då hertigen-regenten åtföljde den unge konungen å utrikes resor; men hans helsa hade af utsväfningar blifvit mer och mer försvagad, och då han 1803 rest till Montpellier att söka bot derför, afled han derstädes den 12 December 1803, vid 53 års ålder.

Hertig Fredrik Adolf hade, bland de kungliga syskonen, det vackraste utseendet och det bästa hjertat, men också den svagaste karakteren och de mest inskränkta själsförmögenheterna. Bland dem alla hade han minst af modern och mest af fadern, men var ännu obetydligare än denne.

<i>Sofia Albertina,</i> yngst bland Adolf Fredriks och Lovisa Ulrikas barn, var född den 8 Oktober 1753. Vid 14 års ålder blef hon af sin morbroder konung Fredrik II utnämnd till coadjutrice i det protestantiska stiftet Qvedlinburg, hvars abbedissa hon blef i September 1787, en värdighet hvilken hon sällan utöfvade, men som medförde en god tillökning i hennes årliga inkomster. Hennes håg låg åt ett helt annat håll, än denna värdighets allvarsamma pligter inneburo. Likasom sin äldste broder, visade hon en synnerlig förkärlek för dramatiska tillställningar och deltog sjelf gerna deri, också likasom han.

I början af året 1778 var prinsessans förmälning med en ung hertig af Holstein, Peter Fredrik Ludvig, föremål för lifliga öfverläggningar vid svenska hofvet. Förslaget understöddes af det ryska, och den unge prinsen hade det vackraste rykte för rena seder, godt hufvud och fördelaktigt utseende samt var dessutom, genom en konvention mellan Danmark och ryske storfursten, utsedd till arftagare af landskapen Oldenburg och Delmenhorst. Enkedrottningen var mycket ifrig för denna förbindelse och äfven prinsessan visade sig hågad derför; men sedan konungen nu fått förhoppning om den kungliga familjens förökelse inom hans egen gren deraf, röjde han en afgjord obenägenhet mot sina yngre syskons giftermålsplaner; också förblefvo både hertig Fredrik och prinsessan oförmälda.

I September 1787 reste prinsessan med ett följe af icke mindre än 50 personer till Qvedlinburg att med stor ståt mottaga sin nya
abedisse-värdighet, hvilket firades med den ena lustbarheten efter den andra, så att något slags klosterlif visst icke antyddes af denna värdighets nya innehafvarinna. Hon återvände till Sverige kort före Gustaf III:s afresa till finska kriget i Juni 1788 samt företog efter sin broders död en ny resa till Qvedlinburg 1792. Mot slutet af detta år reste hon till Italien, besökte Rom, Neapel, Florens, Pisa, Parma och Modena, samt, under återresan till Qvedlinburg, Innsbruck och München. Under hösten 1794 återkom hon till Sverige, men reste år 1800 åter till Qvedlinburg, der hon denna gång stannade i nära fyra år och återvände till Sverige först i början af året 1804. Hon hade då kort förut förlorat sin yngste broder hertig Fredrik, vid hvilken hon varit mest fästad, och erhöll efter honom besittningsrätt till lustslottet Tullgarn, som varit hans käraste vistelseort. Hvälfningarna i Tyskland hade emellertid beröfvat henne Qvedlinburg, som införlifvades med det nya konungariket Westfalen, men hvarför hon efter freden 1813 genom Carl Johans inflytande fick ersättning af Preussens konung, som slutligen stannat i besittning af detta stift. Sin återstående lifstid tillbragte Sofia Albertina i fäderneslandet, vintrarne i sitt palats vid Gustaf Adolfs torg, somrarne å Tullgarn. Hon upplefde sin brorsons afsättning, sin siste efterlefvande broders Carl XIII:s död, så väl som hans gemåls, med hvilken hon i 44 år varit med nära vänskapsband förenad, och såg en ny ätt uppstiga på Sveriges tron. Det vänskapligaste förhållande rådde emellertid mellan henne och det nya konungahuset, och vid Carl Johans förste sonsons döpelse var den gamla prinsessan en af faddrarna. Hon förde nu ett lugnt och sorgfritt lif, älskad af sin omgifning och aktad af alla, egnande sin tid åt konstsömnader, af hvilka hon efterlemnat flera, vittnande fördelaktigt både om hennes smak och hennes tålamod, åt läsning och åt hvarjehanda barmhertighetsverk, samt afled den 17 Mars 1829, vid 75 års ålder, den siste af Adolf Fredriks och Lovisa Ulrikas barn.
</chapter>

<chapter name="Embetsmännen.">
<h3>Embetsmännen.</h3>
Vid Gustaf III:s tillträde till regeringen var rikets råd ännu den mäktigaste verkställande myndigheten i staten, och äfven efter statshvälfningen 1772 bibehöllo riksråden sin höga rang öfver alla andra statens embetsmän; men deras inflytande aftog mer och mer och efter den nya statshvälfningen 1789 upphörde rådet att finnas till.

Det ur Hatt-partiet tagna råd, som vid Adolf Fredriks död i Februari 1771 hade att föra riksstyrelsen till dess den nye konungen återkom från sin utrikes resa, utgjordes af grefve <i>Hans Henrik von Liewen,</i> generalguvernör i Pomern och Greifswalds akademis kansler, grefve <i>Carl Rudenschöld,</i> Upsala akademis kansler, grefve <i>Gustaf Adolf Hiärne,</i> Lunds akademis kansler, friherre <i>Johan von Wallwijk,</i> friherre <i>Erik von Stockenström,</i> president i lagkommissionen, grefve <i>Nils Adam Bielke,</i>
öfverstemarskalk, friherre <i>Ulrik Scheffer,</i> rikskansliråd, friherre <i>Mathias von Hermanson,</i> friherre <i>Joachim Beckfriis,</i> grefve <i>Jakob Filip von Schwerin,</i> friherre <i>Maurits Posse,</i> grefve <i>Ulrik Barck,</i> friherre <i>Fredrik Carl Sinclair</i> och friherre <i>Johan von Snoilsky.</i>

Såsom i det föregående är omtaladt, blefvo, när Mössorna under 1771 års riksdag åter fingo öfverhanden, ur rådet aflägsnade Rudenschöld, Hiärne, Stockenström, Bielke, Scheffer, Hermanson, Beckfriis, Posse, Barck och Snoilsky, och i stället återkommo i rådet de 1769 afskedade riksråden grefve <i>Adam Horn,</i> friherre <i>Per Kalling,</i> friherre <i>Esbjörn Christer Reuterholm,</i> friherre <i>Carl Funck,</i> friherre <i>Fredrik Ribbing</i> och friherre <i>Joachim von Düben,</i> kanslipresident, äfvensom i rådet inkommo vice amiralen friherre <i>Christofer Falkengreen,</i> landshöfdingen friherre <i>Carl Johan Ridderstolpe,</i> öfversten vid artilleriet friherre <i>Anders Reinhold Wrangel,</i> kanslirådet <i>Axel Arnell,</i> hofmarskalken friherre <i>Carl Gustaf Ehrencrona,</i> löjtnanten vid lifdrabant-kåren <i>Fredrik Ulrik Sparre</i> till Rossvik samt lagmannen <i>Melker Falkenberg</i> till Bålby och Brokind, hvilka allesammans afskedades den 22 Augusti 1772 efter statshvälfningen, men af hvilka flere af konungen åter inkallades i rådet, så att detta nu utgjordes af grefve <i>Hans Henrik von Liewen,</i> riksmarskalk, grefve <i>Adam Horn,</i> riksstallmästare, grefve <i>Gustaf Adolf Hiärne,</i> grefve <i>Johan von Wallwijk,</i> friherre <i>Fredrik Ribbing,</i> grefve <i>Erik von Stockenström,</i> grefve <i>Nils Adam Bielke,</i> öfverste marskalk hos drottning Sofia Magdalena, grefve <i>Ulrik Scheffer,</i> kanslipresident, grefve <i>Mathias von Hermanson,</i> grefve <i>Joachim Beckfriis,</i> grefve <i>Jakob Filip von Schwerin,</i> friherre <i>Maurits Posse,</i> grefve <i>Ulrik Barck,</i> grefve <i>Fredrik Carl Sinclair,</i> generalguvernör i Pomern efter Liewen, friherre <i>Christofer Falkengreen,</i> friherre <i>Anders Reinhold Wrangel</i> samt <i>Melker Falkenberg,</i> rikskansliråd och president i lag-kommissionen.

Samma dag, den 22 Augusti 1772, inkallades i rådet fältmarskalken grefve <i>Fredrik Axel von Fersen,</i> som dock nedlade sitt rådsembete redan den 22 Mars 1773, hvarefter hofkansleren friherre <i>Sven Bunge</i> den 29 April 1773 utnämndes till riksråd. Den 4 December samma år inkallades grefve <i>Anders Johan von Höpken</i> för tredje gången i rådet, der han stannade till den 14 November 1780, då han nedlade detta embete. Sedermera blefvo till riksråd utnämnde öfverståthållaren friherre <i>Carl Sparre,</i> med bibehållande af öfverståthållare-embetet, i December 1775, grefve <i>Fredrik Wilhelm von Hessenstein,</i> tysk riksfurste, i November 1776, då han tillika blef generalguvernör i Pomern efter Sinclair, hofkanslern friherre <i>Fredrik Sparre</i> i Juni 1781, ambassadören vid franska hofvet grefve <i>Gustaf Filip Creutz</i> i Juni 1783, då han tillika blef kanslipresident, hofkansleren friherre <i>Malte Ramel,</i> öfverste-kammarjunkaren grefve <i>Johan Gabriel Oxenstierna</i> och kammarherren friherre <i>Emanuel de Geer</i> i April 1786, statssekreteraren friherre <i>Liljencrantz</i> i November samma år, öfverste kammarherren friherre <i>Fredrik Wilhelm Ridderstolpe</i> i Januari 1787, justitiekansleren grefve <i>Carl Axel Wachtmeister</i> i December samma år, tillika
riksdrots och president i Svea hofrätt, presidenten i Vasa hofrätt grefve <i>Carl Bonde</i> i Maj 1788, samt presidenten i kammarrevisionen grefve <i>Carl Wilhelm von Düben</i> och landshöfdingen i Åbo län grefve <i>Fredrik Ulrik von Rosen</i> i Juni samma år.

Bland dessa medlemmar af rådet hafva flere redan i det föregående blifvit omnämnde och bland de öfriga voro följande de mest framstående.

<i>Ulrik Scheffer,</i> kanslipresident under åren 1772—1783, förde skickligt och varsamt ledningen af Sveriges förhållande till utländska makter under denna tid, då dessa förhållanden vid flera tillfällen voro ganska brydsamma och då han hade att afböja icke blott grannarnes fiendtliga planer, utan äfven de äfventyrliga, som alltför ofta lekte i den unge konungens håg. Gustaf III satte ock ett högt värde på denne sin duglige och pålitlige rådgifvare, och, när Scheffer lät förmärka sin afsigt att nedlägga sitt embete, skref konungen till honom ett bref så hedrande för båda, att Scheffer stannade ännu ett år på sin plats; men efter denna tids förlopp förnyade han sin afskedsansökan, och ehuru konungen äfven nu gjorde allt för att qvarhålla honom, nödgades han slutligen i Juni 1783 bevilja hans ansökning, men skref då till honom ett nytt bref, i hvilket han tackade honom för hans nit och tillgifvenhet, försäkrade, att konungens vänskap och tacksamhet skulle följa honom i den fristad, han mot konungens vilja valt, samt underrättade honom tillika, att de skulder Scheffer gjort under sina föregående beskickningar vid franska hofvet nu voro betalda, tilläggande: »Jag har noga aktat mig att nämna något för er härom, innan jag fått qvittenserna i mina händer, ty jag känner er grannlagenhet, och ni förlåter mig, att jag satt er ur stånd att neka det, som min vänskap ville göra för er.»

Dylika drag förklara lätt den hängifvenhet Gustaf III rönte af dem, hvilka han räknade till sina vänner, och de böra ej saknas vid teckningen af hans personlighet.

Förhållandet, att Scheffer efter elfvaårig ledning af Sveriges utrikes politik, hvarunder flera subsidiefördrag blifvit med Frankrike afslutade, icke ens samlat så mycket, att han kunnat betala sina der gjorda skulder, vittnar huru oegennyttigt han utöfvat sitt vigtiga embete, som under frihetstiden varit en god inkomstkälla för åtskilliga innehafvare deraf. Scheffers oegennytta var deremot så allmänt erkänd, att under denna korruptionens gyllne tid ingen hvarken utom eller inom riket någonsin ens vågat ett försök att med vängåfva vinna honom. Också mottog han endast halfva beloppet af den pension, 4,000 rdr specie, konungen vid hans afskedstagande tillade honom, »ty», sade han, »statens behof äro stora, men mina små».

Efter afskedstagandet tillbragte Scheffer sin mesta tid å sin egendom Ek i grannskapet af Mariestad, hvilken han med stor omsorg förskönade. Han var sedan 1773 gift med Christina Charlotta Piper, en dotter till presidenten grefve Carl Fredrik Piper och sondotter till Carl XII:s bekante förtroendeman grefve Carl Piper, samt enka efter den år
1756 afrättade grefve Erik Brahe. Scheffers och hennes äktenskap var barnlöst, och den grefliga Schefferska slägten utslocknade vid Ulrik Scheffers död den 4 Maj 1799.

<i>Fredrik Axel von Fersen,</i> den förste bland de nya rikråd Gustaf III utnämnde, stannade dock i rådet endast några månader och hann under denna korta tid icke göra sig mera bemärkt på embetsmanna-banan, men var det så mycket mera såsom partiledare vid riksdagarne och har således sin rätta plats bland dem, som vid dessa gjorde sig mest kända.

<i>Carl Sparre,</i> son af generallöjtnanten friherre Fredrik Henrik Sparre, var född i Stockholm den 6 December 1723, ingick på samma gång såsom underofficer vid lifgardet och såsom auskultant i Svea hofrätt samt fick 1739 åtfölja Carl Gustaf Tessin å dennes beskickning till Frankrike, då han tillika tjenstgjorde vid franska regementet Royal Suedois, som hade flera svenska officerare, och hade der hunnit kaptensgraden, då ryska krigets utbrott 1741 förmådde honom att återvända i svensk tjenst, ehuru han der endast var underofficer. Redan följande året blef han dock adjutant hos öfverbefälhafvaren grefve Lewenhaupt, tjenstgjorde under konung Fredrik II i Preussen 1745, och deltog i hans böhmiska krig samt blef öfverstelöjtnant i svensk tjenst 1749. Vid 1755, 1756 årens riksdag var han ledamot af sekreta deputationerna, deltog derefter i pomerska kriget, hvarunder han blef öfverste 1760, och tjenstgjorde då än som generaladjutant hos öfverbefälhafvaren, än som general-qvartermästare och än som generalkrigskommissarie samt fick efter freden uppdrag att hemföra de trupper, som skulle från Pomern öfvergå till Sverige. I Januari 1763 blef han landshöfding i Gefle och gjorde sig snart bemärkt och berömd såsom en af de verksammaste och driftigaste landshöfdingar Sverige egt. Under 1769 års riksdag satt han i sekreta utskottet, befordrades till generalmajor och var af Hattpartiet utsedd till landtmarskalk under följande riksdagen, vid valet hvartill dock hans parti låg under; men Sparre kom åter in i sekreta utskottet samt blef ordförande både i banko- och tulldeputationerna. Han hörde då till det s. k. kompositions-partiet, som sökte tillvägabringa en förlikning mellan de täflande partierna, samt lemnade riksdagen, när detta misslyckades, och visade synnerlig belåtenhet, när Gustaf III:s statshvälfning gjorde slut på parti-striderna.

Den stora förmåga, han såsom landshöfding utvecklat, hade ock å honom fästat konungens uppmärksamhet, och i April 1773 utnämndes han till öfverståthållare i Stockholm, hvilket embete han bibehöll ända till sin död och i hvars utöfning han gjorde sig mera berömd än någon af sina företrädare. Också fick han behålla detsamma, när han i December 1775 blef riksråd och ehuru han tillika fick vården om försvarsverkets förbättring både till lands och sjös. För att samtidigt utöfva så vigtiga befattningar fullt nöjaktigt fordrades en verksamhet gränsande till det otroliga och Sparre utvecklade den äfven; men dock hade det för hans embetsmanna-rykte varit fördelaktigare, om han
inskränkt denna verksamhet till öfverståthållare-embetet, hvilket han var fullt vuxen och under hvars utöfning han vunnit sin största berömmelse. Såsom krigsminister ådrog han sig äfven åtskilliga beskyllningar för egennytta och beredde sig flera ovänner bland konungens omgifning. Det var ock för att på det minst sårande sätt skilja honom från denna befattning, som konungen tog honom till följeslagare under sin utrikes resa 1783, under hvilken Sparre i synnerhet utmärkte sig genom sin ifriga beundran af de italienska damerna, så att Gustaf III skref till Creutz, att »ingen Celadon kunde ömmare göra sin cour, och de romerska damerna borde anlägga sorg öfver hans bortresa». I allmänhet var också Sparre icke något mönster i sedlighet. Vid sin hemkomst fann han krigsförvaltningen öfverlemnad åt Trolle och Toll samt fick härefter mera odeladt egna sig åt öfverståthållare-embetets skötande. Här hade han ock sin rätta plats, och det stora anseende, han såsom hufvudstadens högste styresman förvärfvat, bibehöll han ända till sin död samt äfven derefter. Borgerskapet hade, under hans embetsutöfning, inköpt Tessinska huset vid Slottsbacken såsom boställe åt öfverståthållaren, och uppsatte 1782 Sparres af Sergel i marmor utförda bröstbild å Stockholms börs samt lät efter hans död i Juni 1791 slå en skådepenning till erinran om hans förtjenster.

En öfverlägsen man var Sparre onekligen. »Sjelfva naturen», skrifver Schröderheim, »hade danat Carl Sparre till en af de högre platser i samhället, att styra och befalla. Hans uppsyn, hela hans figur, hans hållning, ända till hans röst, voro imponerande. De kunskaper, som samlas i stora verlden och umgänget, ersatte för honom bristen af andra, och hans anslående yttre hvad som felade i hans tal och skrifsätt. Han var, såsom ofta händer menniskor, mäktigare att styra menigheter än enskilda personer. Han misstog sig sällan om medlen till det förra, men misskände ofta de senare. Emot dessa förgick han sig stundom af öfverilning, mätte sig icke alltid riktigt med sina rivaler och rönte ofta otacksamhet.» Höpken yttrade om Sparre: »Han talar illa, skrifver ännu sämre, men verkställer väl; tror sig dock ej verkställa så väl som han talar, eller tala så väl som han skrifver». Hans stora administrativa förmåga kunde dock äfven hans klandrare icke förneka, och hvad man egentligen synes kunna lägga honom till last var, att han, under medvetande om denna förmåga, åtog sig ännu mera än hvartill den var tillräcklig, samt att han under sin embetsutöfning röjde nog mycket afseende på sina egna fördelar; »men», anmärker Schröderheim, »om man stundom kunnat påminna om hans sätt att förvärfva medel, kan man ej tadla hans sätt att använda hvad han förvärfvat».

<i>Fredrik Wilhelm von Hessenstein,</i> konung Fredriks och Hedvig Taubes äldste son, har i det föregående blifvit omnämnd och hans hastiga befordringar då äfven blifvit omtalta. Han tillhörde under frihetstiden den moderata delen af Mösspartiet och troddes hafva varit ämnad att utses till riksföreståndare, i händelse Gustaf III:s
statshvälfning 1772 misslyckats. Konungen erbjöd honom då öfverbefälet i hufvudstaden, hvilket han vägrade mottaga och blef derefter arresterad, men försattes i frihet, mot sitt hedersord att ej uppträda mot konungen. Sedermera bemöttes han alltid af Gustaf III med stor aktning och erhöll flera ynnestbevis. Så tillerkändes honom redan i Januari 1773 samma företrädesrättigheter, som af gammalt varit riksråden tillagda; i November 1776 blef han riksråd samt tillika generalguvernör i Pomern och Greifswalds akademis kansler, och i April 1785 erhöll han svensk furstelig värdighet, men nedlade i Juli 1791 sitt generalguvernörs-embete och tog kort derefter afsked äfven ur krigstjensten — han hade sedan 1773 varit fältmarskalk — samt afled på godset Panker i Holstein den 27 Juli 1808, och med honom utslocknade Hessensteinska slägten. Enligt Schröderheims uppgift satte han sig ej särdeles mycket in i affärerna, »var född med stora förmögenheter, dem han med nytta odlat, men försummade dem, emedan de ej kunde lysa på en tron. Egen i lefnadssätt, i arbeten, i nöjen och nycker, var han det äfven i sällskapslifvet, men tillika högst älskvärd».

<i>Gustaf Filip Creutz</i> och <i>Johan Gabriel Oxenstierna,</i> som utnämndes till riksråd i Juni 1783 och April 1786, hafva vi förut omtalat bland skalderna under Gustaf III:s regering, der de ock hade sin egentliga plats och bland hvilka de äfven voro vida mera framstående än bland embetsmännen.

<i>Malte Ramel,</i> son till öfversten friherre Hans Ramel och född i Maj 1747, ingick, efter slutade studier vid Upsala akademi, i kungliga kansliet 1766, blef kommissionssekreterare vid svenska beskickningen i London 1767 och i Paris 1770, deltog i 1771 års riksdag, men återvände följande året såsom ambassad-sekreterare till Paris, der han stannade till 1776, blef kammarherre hos drottningen 1777, svensk minister vid spanska hofvet 1778—1780, hofkansler 1782, ledamot af vitterhets-, historie- och antiqvitets-akademien 1786 och i April samma år riksråd, hvilket embete han nedlade i Maj 1789. Sedermera blef han 1797 invald i svenska akademien, blef 1803 guvernör för dåvarande kronprinsen Gustaf och afled å sin egendom Öfveds kloster i Skåne den 31 Januari 1824. Schröderheim, i allmänhet föga frikostig på loford, yttrar i sina Anteckningar (s. 57) om Ramel: »Han hade allting för sig, men sig sjelf emot sig. Konungens förtroende, allmän högaktning, vänners tillgifvenhet förtjente, vann och behöll han, med alla de berömvärda egenskaper, som pryda och utmärka en värdig rådsherre och en ädel menniska. Sällan har en menniskokropp herbergerat en renare själ. Han hade <sp>courage d'esprit</sp> i affärer, men älskade ej att följa den. Han misstrodde sig sjelf ända till sin helsa. Han tjente och mottog råds-purpurn endast för att uppfylla sin faders önskan och lemnade den med innerligaste glädje. Uti sina beskickningar till främmande hof har han bevisat sin skicklighet, uti rådkammaren och konseljerna sin kärlek för rättvisan, för konung, lag och medborgare. Hans grefvinna — han var sedan 1778 gift med
Amalia Beata Lewenhaupt, en dotter till generalen grefve Casimir Lewenhaupt — gjorde hans timliga lycksalighet». Lika fördelaktigt har Geijer, hans efterträdare i svenska akademien, skildrat honom: »Ramel hörde till det slägte af svenska riddersmän, som, oberoende genom sin ställning i lifvet, mera voro egnade att sökas af en monarks nåd än att densamma söka. Få menniskor ha i umgänget varit mera intagande. Det fans ej ett falskt ord på hans tunga eller en uppsåtlig orättvisa i hans själ. Den innerligaste, mest lefvande gudsfruktan var själen i hans tänkesätt, hans handlingar.»

<i>Johan Liljencrantz,</i> son till prosten och kyrkoherden i Gefle, Anders Westerman, var född derstädes i Augusti 1730. Efter slutade studier i Upsala ingick han i kommersekollegium 1750 och antogs 1756 till sekreterare i ständernas sekreta handels- och manufakturdeputation, i hvilken befattning han så utmärkte sig, att han anmäldes till erhållande af allmänt understöd för en utrikes resa i ändamål att ytterligare öka sina insigter i handels-, ekonomi- och finans-vetenskaperna. Denna resa företog han under åren 1757—1760, och de 24 memorial, han från särskilda orter hemsände, jemte den redogörelse för sina iakttagelser i deras helhet, han vid sin hemkomst afgaf, vunno sådant bifall, att för hans räkning inrättades en ny tjenst, och han såsom »handels-intendent», med 500 rdrs lön, fick till åliggande att söka befrämja utrikes afsättning å svenska slöjdevaror. Under året 1762 företog han på egen bekostnad en resa till England, och hans derom afgifna berättelse blef med icke mindre bifall mottagen. Han erhöll 1767 fullmakt såsom kommerseråd och adlades 1768, då han antog namnet Liljencrantz, blef samma år ledamot af vetenskapsakademien och utnämndes 1773 af Gustaf III till statssekreterare i handels- och finans-expeditionen, hvilken, år 1714 inrättad, men 1719 indragen, nu återupprättades. Anledningen till denna Liljencrantz' befordran var, såsom i det föregående är nämndt, genomförandet af myntrealisationen, genom hvilken han gjort sig mest berömd. Sedan denna 1776 var verkstäld och kronans skuld till banken i sammanhang dermed afskrifven, erhöll Liljencrantz den utmärkelsen att, när under 1778 års riksdag landtmarskalken, preste- och borgareståndens talmän samt hela banko-utskottet till konungen i sittande råd återlemnade alla framfarna konungars så väl som statskontorets förskrifningar, framkallas till konungens sida för att, såsom konungen yttrade, med honom deltaga i tacksägelsen för denna lyckliga utgång.

De kungliga förordningarna af den 22 Mars 1775 och 30 November 1780, hvarigenom spanmålshandeln frigafs och nytt lif gafs åt Sveriges jordbruk, voro likaledes Liljencrantz' verk, och den förstnämnda bland dessa förordningar väckte sådant uppseende, att Frankrikes härvarande sändebud lät öfversätta och sända densamma till franske generalkontrollören (finans-ministern) Turgot, som då var betänkt på en dylik författning i Frankrike.

Såsom svensk finansminister gjorde Liljencrantz sitt bästa att
motverka följderna dels af konungens obenägenhet att genom ökad bevillning bereda sig tillgångar till betalande af den utländska skulden, hvilken han i samband med realisationen öfvertagit, dels ock af hans slösande hofhållning, kostsamma utrikes resor och många byggnadsföretag. I längden kunde dock Liljencrantz ej lyckas häri, och sedan han under åren 1785 och 1786 gjort flera allvarsamma föreställningar mot den rådande misshushållningen, utan att deri kunna tillvägabringa någon rättelse, begärde han sitt afsked, hvilket i November 1786 beviljades honom från statssekreterare-embetet, men med detsamma utnämndes han till riksråd. Redan 1777 hade han blifvit friherre.

Då rådet 1789 upplöstes, blef Liljencrantz president i kommersekollegium. Med hans afgång från statssekreterare-embetet hade hans egentliga inflytande upphört, och han yttrade sedermera vid flera tillfällen sitt missnöje med finans-åtgärderna så väl under Gustaf III:s regering som under de följande styrelserna. Vid 1800 års riksdag var han ledamot af hemliga utskottet och vid 1809 års af statsutskottet, blef grefve 1812 och afled vid 85 års ålder i Januari 1815.

Liljencrantz var onekligen en af Gustaf III:s mest framstående embetsmän och hade såsom sådan vunnit stort anseende, men också fått många afundsmän, som, när de icke kunde bestrida hans förmåga, i stället beskylt honom för egennytta. Schröderheim, som eljest visst icke visat sig vara hans beundrare, har dock fritagit honom från denna beskyllning och förklarat att, ehuru han både mycket och nära följt Liljencrantz, han aldrig haft anledning misstänka, men många att försvara hans redbarhet. Axel Gabriel Silfverstolpe, som författat hans personalier, har af honom lemnat följande skildring: »Han hade ej mycket hög, men reslig och värdig kroppsbyggnad. Hans ansigte var äfven intill senaste ålderdomen utmärkt vackert och behagligt. Det instämde, både i sin stillhet och i sina rörelser, med egenskaperna af hans själ; det angaf snille, skarpsinnighet, dristighet, ihärdig kraft, rättskaffenhet och ett högt sinne. I embetsmannabefattningen var han arbetsam, driftig och befallande; dessutom glädtig och älskvärd. Hans tal var utmärkt af ljusa, omfattande och ädla begrepp. På hans oegennytta är det ovederläggligaste beviset, att han, genom hvars händer så många millioner årligen rullat, efterlemnade en ganska måttlig förmögenhet».

<i>Carl Axel Wachtmeister,</i> son af majoren grefve Fredrik Georg Hans Wachtmeister till Johannishus, och af Hilla Brita Trolle, var född i Carlskrona i Maj 1754. Såsom ersättning för Johannishus fideikommiss, hvilket efter faderns död skulle tillfalla Carl Axels äldre broder, grefve Hans Fredrik Wachtmeister, testamenterade hans morfader öfverstelöjtnanten Fredrik Trolle åt Carl Axel sin egendom Trolleberg, under vilkor att han skulle egna sig åt den civila tjenstemannabanan och kalla sig Trolle-Wachtmeister, så snart han tillträdt denna egendom. Han ingick också, efter slutade studier vid Lunds akademi, i Justitierevisionen i April 1773 och hade redan innan årets slut der
blifvit befordrad till protokollsekreterare, samt blef förste expeditionssekreterare 1776, revisionssekreterare 1777 och justitiekansler 1779. Dessa hastiga befordringar väckte icke litet uppseende, och man ville deri se ett bemödande af konungen att för det nya regeringssättet vinna den högre adeln, som skulle se sig företrädesvis framdragen till rikets högre embeten. Ändamålet vans emellertid icke, emedan väl anspråken, men icke tacksamheten ökades, och missnöjet hos de äldre förtjente embetsmän, som sågo sig förbigångna, var deremot både djupt och berättigadt. Å andra sidan bör dock erkännas, att Wachtmeister åtminstone efteråt visade sig förtjent af de befordringar han erhållit. Det stannade också ej vid dessa. Redan i September 1782 tillades honom värdighet af »en af rikets herrar» och i December 1787 blef han riksråd samt med detsamma riksdrots, hvilket embete, som ej varit tillsatt sedan Magnus Gabriel De la Gardies död 1686, då upplifvades. Såsom innehafvare af detta embete blef Wachtmeister president i Svea hofrätt och högste ordförande i de öfriga hofrätterna, likasom äfven i högsta domstolen efter rådets upplösning 1789. Samma år blef han Lunds akademis kansler, samt var ordförande i regeringen under konungens frånvaro i kriget 1789 och 1790, äfvensom under hans utrikes resa 1791. Konungens förtroende bibehöll han ock orubbadt och förtjente det. Såsom justitiekansler hade han visat mycken både drift och skicklighet. Såsom riksdrots afskaffade han ackorden om domare-embeten, som uppstått under frihetstiden, och hans minnestecknare Nils von Rosenstein har anmärkt, att ingen af dem, som beklädt drots-embetet, varit mera egentlig domare än Wachtmeister, ingen varit sjelf mera rättvis samt ingen med mera nit och omsorg vakat öfver lagskipningens driftiga och oveldiga gång. Riddarhus-oppositionen klandrade honom mycket för det han ej vid 1789 års riksdag nedlade sitt embete, hvilket dock endast skulle haft till följd, att han fått en mera medgörlig efterträdare, och han visade tillräckligt, att det icke felades honom sjelfständighet, då han under Gefle riksdag förklarade sig hellre lemna allt än mot sitt stånds vilja underskrifva säkerhetsakten. När Gustaf III 1791 anträdde sin sista utrikes resa, tillsade han kronprinsen att, om konungen ej med lifvet komme tillbaka, i sina yngre år lemna Wachtmeister hela sitt förtroende. Vid samma tillfälle tog ock konungen af Wachtmeister det löfte att ej öfvergifva Gustaf Adolf. Äfven i det testamente, Gustaf III undertecknade å sin dödsbädd, insatte han Wachtmeister i regeringen under sonens minderårighet. Wachtmeister förhållande till den nya styrelsen skola vi omtala vid framställningen om förhållandena under nästa tidskifte.

<i>Henrik af Trolle,</i> son till konteramiralen Georg Herman af Trolle, var född i November 1730 och blef redan vid tio års ålder af fadern inskrifven vid svenska flottan, hvarefter han under 13 år fick göra sjötjenst i aflägsna farvatten. Återkommen till fäderneslandet 1753, blef han löjtnant vid flottan 1755 och kaptenlöjtnant 1758, i hvilken egenskap han under pomerska kriget deltog i belägringen af Peenemünde
och i träffningen vid Anclamer-Fehr. Följande året bestyrde han om landthärens öfverförande till Rügen, och tjenstgjorde för öfrigt såsom adjutant hos dåvarande generalen grefve Axel von Fersen samt utmärkte sig vid flera tillfällen. År 1761 blef han kapiten vid arméns flotta och stod nu under Augustin Ehrensvärds ledning, såsom hvars lärjunge han sedermera alltid betraktade sig, blef major 1762, företog 1766 en utrikes resa för att taga närmare kännedom om andra länders flottor, befordrades till öfverstelöjtnant 1770, tog en verksam del i Gustaf III:s statshvälfning, såsom i berättelsen om denna är visadt, blef derefter i September 1772 öfverste i armén och ännu samma år öfverste vid arméns flotta, var tillika öfverste för Nylands infanteriregemente ären 1775—1780, blef generalmajor 1780 och några veckor derefter i Juni samma år generalamiral. Såsom sådan gaf han, biträdd af Chapman, som på hans framställning förordnades till varfschef i Carlskrona, svenska flottan ett helt nytt skick, men måste härför utstå svåra strider med riksrådet Falkengreen och de öfrige anhängarne af det gamla systemet, hvilka ogillade och ihärdigt motarbetade Trolles och Chapmans nyheter samt en tid äfven hade fått storamiralen hertig Carl på sin sida. Trolles öfverlägsna förmåga, hans säkra blick, som såg allting i stort, hans ovanliga drift och företagsamhet besegrade dock slutligen alla hinder, han understöddes äfven af konungens förtroende och inom några få år uträttades för svenska flottan ojemförligt mera än förut under flera årtionden. Trolle var tillika djupt invigd i Gustaf III:s plan att genom en med flottan verkstäld landstigning på Seland eröfra Norge och hade häri en särskild anledning att ytterligare påskynda svenska flottans nya organisation. Han fick dock ej länge egna sig åt detta vigtiga värf, ty han afled redan den 12 Mars 1784. Statssekreteraren för krigsärendena J. G. von Carlson reste genast ned till Carlskrona och skref derifrån till konungen, som då var i Rom: »Jag kan icke skildra hvilken bestörtning generalamiralens död förorsakat i Carlskrona. Han är af alla sörjd som en far af sina barn, och alla i hela landet, som jag genomrest, till och med allmogen, fälla tårar öfver denna händelse. Amiral Chapman gråter som ett barn». Trolles bild uppstäldes i mönstersalen uti Carlskrona och amiralitetet lät prägla en minnespenning öfver honom. Schröderheim yttrar om honom: »Generalamiralen Trolle var en värdig elev af den store Ehrensvärd. Han var öppen, uppriktig, genereux, såg sakerna i stort, allvarsam, men belefvad. Hans embetsförvaltning gjorde honom heder och ökade tillika konungens både makt och anseende. Han hade en makalös drift, redigt begrepp, kunskaper och erfarenhet.»

<i>Fredrik Henrik af Chapman,</i> Trolles verksamma biträde vid omdaningen af Sveriges flotta, var född i Göteborg i September 1721. Hans far, Thomas Chapman, son af en landtbrukare i Yorkshire, hade 1715 flyttat till Sverige och slutligen blifvit major vid flottans eskader i Göteborg. Sonen egnade sig tidigt åt skeppsbyggeri och hade redan vid 19 års ålder byggt ett större handelsfartyg. Inseende
otillräckligheten i sina kunskaper och bristerna i svenska skeppsbyggeriet, sådant detta då idkades, reste han 1741 till London och arbetade i två år å dervarande skeppsvarf, ofta som timmerman, för att inhemta alla delar, äfven de rent handtverksmessiga, af yrket. Sedan han återkommit till Göteborg, upprättade han ett eget skeppsvarf, men insåg snart, att i de då tillämpade skeppsbyggeri-reglerna funnos flera vigtiga fel, hvilka han icke egde nog vetenskaplig underbyggnad att afhjelpa, hvarföre han, ehuru nu några och tjugu år gammal, beslöt återgå till de skol- och akademi-studier, som stodo i samband med hans yrke. Sedan han någon tid med mycken ifver fortsatt dessa studier, reste han åter till London, för att der vinna mera praktisk kännedom om det högre skeppsbyggeriet, hvarföre han nu företrädesvis besökte örlogsflottans varf; men de noggranna anteckningar, han der gjorde, väckte snart uppmärksamhet och han blef häktad, såsom misstänkt att vara en af någon fiendtlig makt legd spion. Sanna förhållandet blef dock innan kort upptäckt, då Chapman frigafs, besökte derefter franska och holländska skeppsvarf, erhöll ett fördelaktigt anbud att träda i fransk tjenst och fick, vid återkomsten till London, ett sådant äfven från engelska ministeren, men återvände dock till Sverige, der han 1757 blef under-skeppsbyggmästare vid örlogsflottan och fick tillika uppdrag att undersöka den tillgång på skeppsvirke Sveriges skogar erbjödo. Han kom nu i beröring med Augustin Ehrensvärd, som, enligt ständernas beslut, skulle uppsätta den nya skärgårdsflotta, hvarvid Chapman verksamt biträdde honom. Det äldre byggnadssättet under Gilbert Sheldons ledning var, ehuru förtjenstfullt för sin tid, mest grundadt på praktisk erfarenhet; men Chapman sökte tillika tillämpa mera vetenskapliga grunder och lyckades på detta sätt tillvägabringa ganska väsentliga förbättringar i den nya skärgårdsflottan, han, blifven öfverbyggmästare 1764, byggde åt Ehrensvärd. Samma grunder ville han sedermera tillämpa vid byggandet af större krigsfartyg, men fick nu en svår strid att utkämpa med Sheldon, Falkengreen och öfriga anhängare af det gamla systemet. Ehrensvärd tog dock ifrigt Chapmans försvar, men sedan Mösspartiet 1765 kommit till makten, fingo Chapmans motståndare öfvervigten. Af Gustaf III åter omfattades Chapman med mycken välvilja, adlades 1772, blef öfverste vid amiralitetet och ledamot af amiralitetskollegium 1777, konteramiral och varfsamiral i Carlskrona 1783 samt viceamiral 1791. Han gjorde ock fullt skäl för dessa befordringar, ty inom nio år byggdes under hans ledning tio linieskepp och elfva fregatter, utom en mängd mindre fartyg, alla af den yppersta konstruktion, som några krigsfartyg i hvilken flotta som helst dittills haft. Trolle, som sedan 1780 hade inseendet öfver denna flottans omdaning, gjorde ock full rättvisa åt Chapmans förtjenster, och detta skedde icke mindre af Trolles efterträdare Carl August Ehrensvärd. Chapman har för öfrigt genom ett större vetenskapligt arbete väsentligt bidragit äfven till det fredliga skeppsbyggeriets förbättring. Han afled i Augusti 1808, och så väl vetenskapsakademien, af hvilken han sedan
1767 var ledamot, som svenska akademien egnade honom minnespenningar, äfvensom hertig Carl lät i Carlskrona uppresa en minnesvård till hans ära. Chapman var af stark och reslig växt, behagligt utseende, lifligt och angenämt lynne. Hans verksamhet var outtröttlig och hans gudsfruktan djup och innerlig.

<i>Johan Christofer Toll</i> hafva vi i det föregående haft flera anledningar att omnämna och skola äfven i det följande få flera tillfällen att till honom återkomma. Under Gustaf III:s regering stod han i sjelfva verket endast vid början af sin politiska bana. Hans fader, majoren Reinhold Gustaf Toll, härstammade från en gammal tysk slägt, som från Neder-Sachsen flyttat till Lifland och derifrån till Sverige, hade följt Carl XII från Narva till Pultawa, der han råkat i rysk fångenskap, sedan han vid 13 föregående tillfällen blifvit sårad. Han var gift med Elsa Sofia Gyllenstierna, en dotter till landshöfdingen friherre Axel Erik Gyllenstierna till Lundholm, Frösåker och Bjersgård, samt hade med henne tre döttrar och tre söner, af hvilka Johan Christofer, född den 1 Februari 1743, var den yngste. Vid åtta års ålder förlorade han sin fader, men modern, ett fruntimmer af stort förstånd och djup gudsfruktan, vårdade med synnerlig omsorg hans barndom, till dess han vid 15 års ålder efter egen önskan trädde i krigstjenst 1758 såsom volontär vid Södermanlands regemente, med hvilket han följande vår afgick till Pomern att deltaga i pomerska kriget. Del skedde både under 1759 och 1760 årens fälttåg; utan att Toll, enligt hvad han väntat, befordrades till officer, hvarföre han i December 1760 tog afsked och reste hem till Sverige, der han likväl redan i början af följande året återgick i krigstjenst, dock äfven nu utan att komma längre än till en sergeant-plats, i hvilken han qvarstod till i Mars 1764, då han inskrefs som student vid Lunds akademi och redan i Maj samma år tog examen för inträde i rättegångsverken samt anstäldes i Göta hofrätt i Juni detta år. Följande året fick han förordnande att förestå en domarebefattning, hvarmed han fortfor de följande åren, till dess han för något formfel ådrog sig anmärkningar och hvarjehanda obehag, hvarigenom han ledsnade vid den juridiska banan och blef i stället öfverjägmästare i Christianstads län, hvilken befattning en af hans nära vänner Friherre Kjell Christofer Barnekow åt honom afstod och hvarå han erhöll kunglig fullmakt i December 1769.

Dittills föga bemärkt, blef han det så mycket mera genom sitt deltagande i förberedelserna till 1772 års statshvälfning, hvilket vi omnämnt i berättelsen om denna. Uppresningen i Christianstad var väsentligen hans verk, och han röjde härvid en så öfverlägsen förmåga, att han sedermera företrädesvis användes för kinkiga, äfventyrliga företag, i hvilka Gustaf III gerna inlät sig och gerna använde Toll. Också blef Toll ej i saknad af uppmuntran. Redan i September 1772 utnämndes han till ryttmästare i armén, blef i November samma år riddare af svärdsorden, i April 1774 ryttmästare vid södra skånska kavalleri-regementet och följande året major i armén.

Riksrådet Carl Sparre stod vid denna tid i spetsen för krigsärendena, och af honom blef Toll ofta rådfrågad och använd. Mellan båda rådde denna tid ett ganska godt förhållande, hvilket dock förändrade sig i samma mån Toll steg inom graderna och började växa Sparre öfver hufvudet. Det låg ock i Tolls lynne en stark håg att vara den styrande, der han användes, och det dröjde icke särdeles länge, innan Sparre fans öfverflödig. Toll visade ock på flera sätt sin öfverlägsna förmåga. Trossen till kavalleriet hade dittills lemnat mycket öfrigt att önska. De rustande voro egentligen ej pligtige att anskaffa trossdrängar och trosshästar, med deras utredning och tillbehör, förr än vid utbrottet af ett krig, hvarigenom hände, att, då truppen gick i fält, den var alldeles ovan att föra tross och utredning; men Toll, hvilken såsom kronans ombud i vederhörande landshöfdings närvaro höll sammankomster med rusthållarne vid norra och södra skånska, Smålands, vestgöta och östgöta kavalleri-regementen samt lifregementet, lyckades förmå dem att medgifva trossens underhållande på passevolans, hvilket i sjelfva verket var till fördel både för de rustande och för kronan. Genom hans omtanke gjorde kronan äfven betydliga besparingar vid truppernas beklädnad, utan att denna blef mindre ändamålsenlig. Också, sedan Toll i Maj 1776 blifvit generaladjutant af flygeln, hvilken befattning likväl den tiden ej hade högre värdighet än öfverstelöjtnants, förordnades han följande året till ledamot i krigskollegium, med särkildt åliggande att der förestå passevolans-ärendena. Passevolansen, som lyckats så väl i afseende å trossen, skulle nemligen nu utsträckas äfven till proviantering och furagering under marscher och möten, och härvid utvecklade Toll åter en synnerlig verksamhet, men klagade mycket öfver de hinder han mötte i de kollegiala formerna, som på intet sätt voro i hans smak.

I Maj 1778 skickades Toll till Danmark, för att bese därvarande fältmanöver, såsom det hette, men i sjelfva verket för att närmare utforska dervarande politiska förhållanden. I Juni 1780 blef han öfverste och chef för södra skånska kavalleri-regementet, hvarför han likväl fick till hertig Carl, som förut innehade denna chefs-plats, betala ett ackord af 10,000 rdr, för hvilken utgift han dock gjorde sig betäckt genom tillsättandet af öfvertalige kornett-platser, mot god betalning till chefen.

Under sitt vistande i Aachen och Spa 1780 hade Gustaf III fått smak för mystiska grubblerier och önskade ifrigt att komma i närmare beröring med någon, som vore djupare invigd i dessa ämnen. Toll utsändes till Tyskland under sommaren 1782 för att uppsöka en sådan, men fann, med sitt klara och praktiska förstånd, snart att det ej var mycket bevändt med denna visdom. Han hade, skref han, funnit somliga af dem, »ockuperade med idel galenskaper, hvarunder äfven här och der framlyste jesuitiska konster och intriger». Äfven med den beryktade Cagliostro satte sig Toll i beröring, men genomskådade utan svårighet hans charlataneri samt underhöll på intet sätt Gustaf III:s
smak för de »hemliga vetenskaperna». Snart fick han ock ett nytt uppdrag af konungen, det förut omnämnda, att söka tillvägabringa prinsessan Sofia Albertinas förmälning med polske konungen Stanislaus Poniatowsky samt för Gustaf III möjligen bereda en utsigt till vinnande af Polens tron. I detta uppdrag vistades Toll mot slutet af 1782 och början af 1783 i Warschau, hvarifrån han hemsände en ganska utförlig berättelse om den politiska ställningen och de mest betydande personerna i Polen. Under sin utländska resa besökte Toll äfven Paris och Berlin, der han tog närmare kännedom om det preussiska krigsväsendet, hvilket han ej satte så högt, som den tiden vanligen skedde.

När Gustaf III reste till Italien 1783 och lät riksrådet Carl Sparre dit åtfölja sig, insattes Toll
i den förut omnämnda »beredningen till iståndsättande af försvarsverket till lands och sjös», der han var hufvudpersonen i allt som rörde landtförsvaret. Från denna tid var ock Toll den verklige krigsministern och förblef det äfven efter Sparres återkomst. Han var ock, likasom Trolle, djupt invigd i konungens planer mot Danmark och gjorde sitt bästa att hafva hären fullt rustad för en landstigning på Seland. Under sommaren 1785 skickades Toll till Köpenhamn för att inleda hemliga underhandlingar med enkedrottningen Juliana, och, ehuru de ej ledde till något resultat, yttrade konungen sin synnerliga belåtenhet med den skicklighet Toll dervid ådagalagt.

I 1786 års riksdag, hvars sammankallande Toll tillstyrkt, tog han en verksam del, och ehuru den på intet sätt utföll efter konungens önskan, bibehöll sig dock Toll i hans bevågenhet samt blef i November 1786 befordrad till generalmajor och förste generaladjutant, samt deltog sedermera i de hemliga öfverläggningarna om kriget mot Ryssland, äfvensom i detta krig, såsom i det föregående är berättadt. Vi hafva äfven omtalat den brytning, som under 1788 års fälttåg uppstod mellan konungen och Toll, hvarefter den förra förtroligheten upphörde, ehuru Toll fortfarande användes i ganska vigtiga uppdrag, såsom att leda försvaret i Skåne mot befaradt anfall från Danmark 1788 och att deltaga i komitén för örlogsflottans utredande och amiralitetsverkets förbättrande 1789, då han äfven utnämndes till flottans generalintendent samt blef 1790 generalbefälhafvare i Skåne, men skildes från sin befattning såsom konungens förste generaladjutant. Hans utnämning till kommendör af svärdsordens stora kors i Maj 1790 var det sista ynnestbevis han af Gustaf III mottog. Hans verksamhet under den följande styrelsen få vi tillfälle att omtala vid framställningen af denna.

<i>Elis Schröderheim,</i> son till biskopen i Carlstad Georg Clas Schröder, var född i Stockholm den 26 Mars 1747. Såsom barn lekte han icke sällan med den ett år äldre kronprinsen Gustaf i parken å Drottningholm, der Schröderheims far, kronprinsens handledare i kristendom, brukade vistas under somrarne. Schröderheims bekantskap med Gustaf III begynte således tidigt, men synes ej öfvergått till någon förtrolighet förr än under 1778 års riksdag, då den skicklighet, hvarmed
Schröderheim ledde bondeståndet, ingaf konungen ett högt begrepp om hans förmåga. Åtskilliga befordringar hade dock derförinnan vittnat om konungens bevågenhet. Efter genomgångna studier i Upsala hade Schröderheim inkommit i inrikes expeditionen af kansliet 1764, blifvit 1773 protokollssekreterare och 1775 förste expeditionssekreterare derstädes samt under konungens resor och vistelser å lustslotten merendels fått tjenstgöra såsom statssekreterare. Ännu hade han dock ej ådragit sig någon allmännare uppmärksamhet; men detta skedde så mycket mera såsom bondeståndets sekreterare under 1778 års riksdag, efter hvars slut han i ett bref till konungen kunde berömma sig af att hafva styrt riksdagen efter konungens plan och vilja, att derunder hafva beredt konungen flera medel att alltid blifva mästare af de påföljande riksdagarne, samt att hafva ökat konungens enskilda tillgångar tvärt emot oppositionens, kanslipresidentens och finansministerns åsigter, utan att konungen dock blifvit komprometterad.

Från denna tid tillhörde Schröderheim konungens förtroligare umgängeskrets, var genom sin glädtiga qvickhet själen i hofvets nöjen och lånade sig tillika villigt åt den håg för mystik, hemliga vetenskaper och frimureri, som mot slutet af 1770- och början af 1780-talet röjde sig hos konungen, hans bröder och flera bland hans omgifning. Under sin resa till Tyskland förde Gustaf III en liflig brefvexling med Schröderheim, likasom han sjelf en mästare i detta slags författarskap, hvarföre ock dessa bref läsas med mycket nöje, ehuru de icke kunna sägas öka aktningen för korrespondenterne. Alla ämnen, äfven de mest allvarsamma, behandlas der i samma lätta, skämtsamma stil, och Schröderheims ovanliga förmåga att på ett roande sätt framställa allt hvad han hade att föredraga synes mer än något annat för honom intagit Gustaf III, som framför allt ville bli road och skydde ingenting så mycket som det tråkiga.

I April 1782 utnämndes Schröderheim till ordinarie statssekreterare för inrikes civil-expeditionen, hvilket embete han förut så ofta förestått, samt var nu tillika en förtrolig deltagare i konungens nöjen, förströelser och tidsfördrif. Till dessa beredde han ock ökade tillgångar genom den beryktade pastorathandeln, som visserligen icke var någon nyhet, ty den florerade äfven under frihetstiden, men som dock ej drifvits så öppet och på ett så förargelseväckande sätt som nu. Sjelf synes dock Schröderheim dragit ringa fördel af hvad denna handel inbringade, ty han var alltid i penningebehof; men denna rörelse väckte dock slutligen sådan skandal och sinnesstämningen inom presteståndet vid 1786 års riksdag, ytterligare påverkad af ryktet om Schröderheims förestående utnämning till erkebiskop, blef så ovänlig, att konungen fann sig föranlåten skilja Schröderheim från befattningen med presterliga befordringar, och i stället inrättades härför i November 1786 en s. k. ecklesiastikberedning, inom hvilken Carl Gustaf Nordin var den inflytelserikaste. Schröderheims inflytande hos konungen var deremot från denna tid mer och mer i aftagande, ehuru hans behagliga
umgängesgåfvor, spelande qvickhet och personliga tillgifvenhet för Gustaf III alltid utgjorde ett visst föreningsband dem emellan. Vid svenska akademiens stiftelse hade ock Schröderheim blifvit af konungen förordnad att vara en af dess ledamöter, då han »med så ädel skrifart vetat pryda de allmänna författningar, som utgå af det embetes skyldighet han bekläder». Följande året förordnades han under någon tid till vice landshöfding i Upsala län, för att söka öfvertala de socknar inom länet, som ej af kronan velat köpa husbehofsbränningsrättigheten, att ingå en dylik öfverenskommelse, och vid riksdagarne 1789 och 1792 var han sekreterare i hemliga utskottet samt skötte under sistnämnda riksdag äfven hofkanslers-emhetet.

Efter Gustaf III:s död tycktes Schröderheim till en början mötas med lika välvilja af hertigen-regenten; men sedan Reuterholm mera uteslutande blifvit dennes gunstling, aflägsnades mer och mer de, som åtnjutit Gustaf III:s bevågenhet, och Schröderheim förflyttades i Augusti 1792 till landshöfdingeplatsen i Upsala, blef sedermera invecklad i den s. k. Armfeltska konspirationen, och ehuru Svea hofrätt fann ingen sak med honom, ansåg han sig dock böra begära afsked, som beviljades i April 1794, hvarefter han lefde i stor torftighet på en liten lägenhet vid Järfva, i närheten af Ulriksdal, hvilken Gustaf III skänkt honom för hans lifstid. Här aftynade under nöd och bekymmer hans lifskrafter alltmera och han afled i sitt 49:de år den 30 Augusti 1795.

Han var onekligen en rikt begåfvad man, med stor lätthet att arbeta, äfven att författa, hvarå han gifvit förtjenstfulla prof i sina personalier öfver Gustaf III, sina minnestal öfver riksrådet grefve Hans Henrik von Liewen, presidenten friherre A. G. Leijonhufvud, underståthållaren friherre A. von Axelson, riksrådet grefve G. F. Creutz och riksrådet grefve A. J. von Höpken, sina Anteckningar till Gustaf III:s historia, sin komedi Fjäsken samt en mängd tal och stridda verser. Lekande qvickhet och behagfullt framställningssätt är hvad som i synnerhet utmärker honom såsom författare; men hans omdömen äro icke alltid att lita på, emedan de ofta alltför mycket röja partiskhet för eller emot den bedömde. Ett godmodigt lättsinne synes utgjort grunddraget i hans karakter, hvarföre han ock i allmänhet var mera omtyckt än aktad.

Schröderheim var sedan November 1776 gift med Anna Charlotta von Stapelmohr, som genom sitt behagfulla yttre, sin spelande qvickhet och sina galanta äfventyr gjorde sig lika omtalad som sin man, hvars hemlif hon ej gjorde lyckligt, så glad och intagande hon än var såsom värdinna derstädes. Hon upplefde ock ej hans senaste motgångar, ty hon afled nyårsdagen 1792. I qvicka och träffande infällen, ofta föga qvinliga, täflade hon med honom och var, likasom han, omtyckt af många, men knappast aktad af någon.

<i>Olof Wallquist.</i> född den 6 Juni 1755 i Edsbergs socken i Nerike, der fadern, med samma för- och tillnamn, var komminister, hade,
efter genomgångna studier i Upsala, blifvit prestvigd 1776 och var pastorsadjunkt i Clara församling inom hufvudstaden, då han först bemärktes af Gustaf III. Hans utmärkta predikogåfvor hade väckt sådan uppmärksamhet, att han 1780, vid 25 års ålder, utnämndes till hofpredikant med bostad på slottet, hvarefter han 1785 blef kyrkoherde i Alsheda församling i Småland, 1786 domprost och 1787 biskop i Vexiö. De vigtiga tjenster, han gjorde konungen inom presteståndet vid 1789 års riksdag, hvilken Wallquist utförligt beskrifvit, föranledde hans utnämning till konungens öfverhofpredikant, ordförande i hofkonsistorium och ledamot af rikets allmänna ärendens beredning i Maj 1789, hvarjemte han förordnades till föredragande af rikets kyrkoärender och stäldes i spetsen för ett särskildt statsdepartement, det nuvarande ecklesiastikdepartementet, hvilket af honom ordnades samt blef tillika chef för tabellverket och tillkallades vid föredragningen af kammar- och finansärenden. Vid de ombildningar, som föranleddes af statshvälfningen under 1789 års riksdag, då högsta domstolen och allmänna beredningen inrättades samt ecklesiastikverket och drätselverket omdanades, var Wallquist en af Gustaf III:s mest anlitade rådgifvare, för hvilken Schröderheim, oaktadt sina mera lysande egenskaper, måste träda tillbaka, emedan Wallquist vida öfvergick honom i statsmannablick, handlingskraft, karaktersfasthet och oegennytta. Han hade dessutom en ovanlig förmåga att behandla menniskor och användes derföre vid de kinkigaste tillfällena till underhandlare med oppositionen samt förstod ställa sig så, att han var lika gerna sedd af Fersen som af konungen.

Efter Gustaf III:s död begärde Wallquist afsked från sina civila befattningar och egnade sig uteslutande åt sitt stift, hvilket han styrde så, att Sverige egt få med honom jemförlige biskopar, samt egnade särskildt en synnerlig omsorg åt läroverken och prestbildningen. Å riksdagen i Norrköping 1800 yrkade han, att presteståndets protokoll måtte tryckas, men detta afslogs af ståndet, hvilket gick honom djupt till sinnet, och samma dag, den 30 April 1800, då omröstningen skett, fann man honom på aftonen död af slag.

Om hans yttre heter det i de af Lindblom författade personalierna: »Wallqvist var af reslig växt, hans kroppsbyggnad var stark och välbildad. I hans anletsdrag såg man omisskänligt tecknade en verksam själs lifliga rörelser. I hans talande ögon upptäcktes genast denna skarpa och genomträngande blick, som ser allt i en sak ljust och säkert; denna af en rik bildningskraft lättrörda känsla, men ock i stora faror och vigtiga bekymmer detta lugn, denna oförsagda rådighet, som finner utvägar eller skapar dem. Hans röst var klar, fyllig och harmonisk; den var ljuf och intagande, då han ville beveka och röra, stark och segrande, då han ville öfvervinna och öfvertyga, och hans åtbörder, fulla af värdighet, gåfvo ökad vigt och behag åt hans tal.»

<i>Carl Gustaf Nordin,</i> Wallquists ovän och medtäflare i politisk verksamhet, var född i Stockholm i Januari 1749. Hans fader Carl Magnus Nordin var då extra predikant vid lifgardet, der han
sedermera blef regementspastor. Sonen tog filosofiska graden i Upsala 1773, blef eloquentie och poeseos lektor i Hernösand 1775, prestvigd 1786, pastor och prost i Skellefteå samma år samt kontraktsprost 1789. Han egnade sig tidigt åt forskningar i Sveriges historia, så att han kunde meddela vigtiga upplysningar deri, hvilka gjorde honom känd af Gustaf III, som snart i honom upptäckte en man både af snille och lärdom, samt kallade till Stockholm den dittills föga kände gymnasielektorn, hvilken han gaf ett rum i den då stiftade svenska akademien, så väl som i den återupplifvade vitterhetsakademien, samt uppdrog åt honom att utgifva ett svenskt diplomatarium. Snart använde han honom äfven för politiska ändamål, men på ett helt annat sätt än Wallquist. Mera anspråkslös ville Nordin hellre verka än synas, var nöjd med en mindre upphöjd plats än denne sin medtäflare, men stod icke mindre högt i konungens ynnest. Under det Wallquist deltog offentligt i rådslagen samt bar deras börda och ansvar, begärdes af Nordin inga råd, utan endast upplysningar; men dessa meddelades af den mångkunnige, skarpsinnige mannen så beskaffade, att de ganska ofta bestämde konungens beslut. Hvad som i synnerhet bör räknas honom till förtjenst, var den förbättring i dåvarande kyrkoväsende, hvartill han väsentligt medverkade, i det han, vid afskaffandet af pastorathandeln, uppgjorde grunderna till de befordringslagar, som ännu äro gällande inom svenska kyrkan och genom hvilka hon vunnit ny glans af lärdomsförtjenster, samt hennes förhållande både till läroverken och till staten blifvit närmare bestämdt. Sin verksamhet i dessa hänseenden utöfvade Nordin såsom den inflytelserikaste ledamoten inom den år 1786 förordnade ecklesiastika beredningen, sedan han förut under riksdagen samma år såsom ledamot af presteståndet haft icke litet inflytande inom detta stånd. Häri täflade han äfven under 1789 års riksdag med Wallquist, och ehuru båda voro konungen tillgifne samt sökte befordra hans syften, skedde det på olika sätt. De båda medtäflarne voro ock ingalunda vänner samt motarbetade icke sällan hvarandra, ehuru de sträfvade till samma mål.

I Mars 1792 förordnades Nordin till ledamot af rikets allmänna ärendens beredning och kallades i denna egenskap till konungens konselj; men detta förtroende upphörde vid Gustaf III:s död och Nordin hölls under förmyndareregeringen aflägsnad, likasom Gustaf III:s öfrige förtroendemän. Efter Gustaf Adolfs tillträde till regeringen blef han å nyo ihågkommen, deltog i 1800 års riksdag och blef biskop i Hernösand 1805, i hvilken egenskap han gjorde sig både aktad och älskad. Han afled i Mars 1812, och hans efterlemnade ganska omfattande samlingar af handskrifter i fäderneslandets historia inköptes af dåvarande kronprinsen Carl Johan samt skänktes till Upsala bibliotek. Från 1786 till 1811 hade han författat minnesteckningarna öfver dem, till hvilkas ära svenska akademien låtit slå minnespenningar.

<i>Erik Ruuth,</i> son af riksrådet Gustaf Ruuth, var född i Oktober 1746, tjenstgjorde först vid flottan, hvilken äfven fadern tillhört, men
öfvergick sedermera till landthären och blef fänrik vid lifgardet 1754. Han tog dock afsked redan 1762 och egnade sig derefter åt vården af sina egendomar, men rönte efter Gustaf III:s uppstigande på tronen flera bevis af hans bevågenhet, blef friherre 1777, fick titel af öfverste och blef förste kavaljer hos hertig Carl 1781, blef ledamot af tulldirektionen 1785, förste stallmästare hos hertig Carl 1786, statssekreterare vid handels- och finansexpeditionen, president i statskontoret och ledamot i bränneridirektionen efter Liljencrantz samma år, ordförande i allmänna magasinsdirektionen 1788, ledamot i utredningskommissionen samma år, ledamot af rikets allmänna ärendens beredning 1789, president i kammarkollegium 1790, tillika ståthållare å Drottningholms, Svartsjö, Ulriksdals, Carlbergs och Haga slott samma år, landtmarskalk vid riksdagen i Gefle 1792 och grefve samma år.

Dessa talrika befordringar vittna om Gustaf III:s synnerliga bevågenhet, men också, då Ruuth användes i den ena vigtiga befattningen efter den andra, om hans användbarhet och om konungens uppskattning af denna. Nit och arbetsamhet egde ock Ruuth i hög grad samt var dessutom en varm fosterlandsvän och sin konung uppriktigt tillgifven, men någon öfverlägsenhet i öfrigt kan man ej tillerkänna honom. Också inföll hans lysande tid, när Gustaf III ansåg sig icke längre behöfva rådgifvare, utan verktyg, och såsom sådant var Ruuth ett af de bästa och användbaraste konungen kunnat välja.

Efter Gustaf III:s död upphöjdes Ruuth till »en af rikets herrar» i September 1792, och sändes till Pomern såsom generalguvernör, hvilket embete han nedlade 1796, blef öfverste marskalk hos drottningen 1812 och afled i Maj 1820.

<i>Nils Henrik Aschan Liljensparre,</i> Gustaf III:s ryktbare polismästare, intog en ganska framstående plats bland hans embetsmän, ehuru han aldrig hade någon befattning med regeringsärendena. Han föddes i Juli 1738 i Norrköping, der fadern, Henrik Jakob Sivers, då var kapellan vid tyska församlingen. Sonen blef student i Upsala 1754, besökte de följande åren universiteten i Greifswald, Rostock och Leipzig, hvarifrån han återkom till fäderneslandet 1757, blef anstäld i Svea hofrätt 1762 och notarie i slottskansliet 1765, fick fullmakt såsom sekreterare derstädes 1772 och blef den förste polismästaren i Stockholm 1776. Såsom sådan ordnade han polisväsendet derstädes och vann stort rykte för den öfverlägsna förmåga, hvarmed han utöfvade sin vigtiga, men föga angenäma befattning. Från konungen erhöll han ock flera ynnestbevis, fick titel af lagman 1784, blef adlad 1786 och antog då namnet Liljensparre samt utnämndes till riddare af nordstjerneorden 1788. Efter Gustaf III:s död blef han underståthållare i Stockholm i Juli 1792, men afskedades 1793 och skickades till Pomern att der ordna polisen. Sedan Gustaf Adolf sjelf tillträdt regeringen, blef Liljensparre 1799 ledamot af generaltulldirektionen och afled i Stockholm i Januari 1814.
</chapter>
<chapter name="Riksdagsmännen.">
<h3>Riksdagsmännen.</h3>
Bland dem, som under Gustaf III:s regering framstodo såsom ledare vid riksdagarna, bör i främsta rummet nämnas <i>Fredrik Axel von Fersen,</i> hvilken äfven förut blifvit vid flera tillfällen omnämnd. Han var son till dåvarande generalmajoren, sedermera generallöjtnanten och presidenten i Svea hofrätt grefve Hans von Fersen och föddes i Stockholm den 5 April 1719. Efter slutade akademiska studier antogs han 1738 till ryttare vid lifregementet och företog följande året en utländsk resa för att i Tyskland, England och Frankrike närmare inhemta krigareyrket, blef ock redan 1740 befordrad till kapten i fransk tjenst samt deltog i österrikiska arfföljdskriget 1741, då franska härar genomtågade Baiern, nedra Österrike och Böhmen, från hvilket Fersen hemkallades, sedan finska kriget utbrutit samma år. Han skyndade derföre från Böhmen i Februari 1742 och infann sig vid finska hären i April samt blef korporal vid lifdrabantkåren, med kaptens grad i armén, i Februari 1743, åtföljde konungen under Dalupproret samma år och fick i Juli tillåtelse att återvända i fransk tjenst, blef adjutant hos dåvarande öfverbefälhafvaren öfver franska hären i Rhentrakterna, marskalken hertigen af Noailles, samt deltog så väl i det årets fälttåg i dessa trakter, som i följande årets i Flandern, då han blef öfverste och chef för franska regementet Royal Alsace. Äfven i de följande årens fälttåg tog han verksam del och befordrades i Maj 1748 till generalmajor i fransk tjenst.

Sedan freden i Aachen detta år gjort slut på kriget och Fersens moder aflidit, reste han hem i Juni 1749, blef kallt mottagen vid dåvarande kronprinsen Adolf Fredriks hof och återvände till Frankrike i Juli 1750, blef i Oktober samma år generalmajor i svensk tjenst emot Adolf Fredriks önskan och framför äldre öfverstar samt återkom följande året till Sverige, för att bevista den då pågående riksdagen. I September 1752 gifte han sig med fröken Hedvig Catharina De la Gardie, dotter till riksrådet grefve Magnus Julius De la Gardie och skref sig sedermera grefve till Ljung, Steninge, Mälsåker, Löfstad, Finnåker och Warojocki, samt var en af Sveriges rikaste godsegare, som lefde furstligt på sina stora egendomar, men dock alltid iakttog en förståndig och väl ordnad hushållning.

Sin politiska bana började Fersen egentligen vid 1755, 1756 årens riksdag, och det på ett högst lysande sätt. Han stod då i spetsen för det rådande Hattpartiet, hvilket äfven hans fader tillhört, utsågs till landtmarskalk och var nu den mäktigaste man i Sverige. Man kan ej säga att han missbrukade denna makt; men något rätt ädelt bruk deraf gjorde han icke heller. Han återhöll visserligen sitt parti från alltför skriande ytterligheter, men uppträdde ej med tillräcklig kraft mot dess blodiga hämdutöfning och mot de alltför långt drifna förödmjukelser, som bereddes det kungliga paret.

Utnämnd till öfverste för lifgardet i Juni 1756 och till generallöjtnant följande året, tog han en berömvärd del i pomerska kriget, var under den långa riksdagen 1760—1762 åter landtmarskalk och gjorde sitt bästa att då sammanhålla de oeniga och oroliga ständerna, blef general 1763, sökte under den följande 1765 års riksdag hålla sitt då underlägsna parti uppe, var vid 1769 års riksdag, hvilken han biträdt hofvet att framtvinga, för tredje gången landtmarskalk och befordrades efter dess slut till fältmarskalk 1770.

Då Adolf Fredriks död föranledde sammankallandet af en ny riksdag 1771, uppbjöd Fersen all sin förmåga att upprätthålla ordning och sans i besluten samt visade nödvändigheten af ömsesidiga eftergifter, om det fria statsskicket skulle kunna bibehållas; men då han fann söndringen mellan adeln och de ofrälse stånden allt mera ohjelplig samt tillika, att konungen ej ville gifva honom förtroende af den statshvälfningsplan, han insåg vara i görningen, lemnade han riksdagen och med detsamma fältet öppet för konungen att uppträda mot ständerna.

Efter statshvälfningen sökte konungen vinna honom genom hans utnämning till riksråd, men redan i Mars 1773 nedlade Fersen åter denna värdighet. Han hade varit alltför betydande under det förra statsskicket och fann sig vara det alltför litet under det nya, att rätt kunna förlika sig med detta. Han ansåg äfven den allenastyrelse, hvarefter Gustaf III tydligen sträfvade, icke för Sverige nyttig och ville icke anses dertill medverka. I allmänhet var ock hela riktningen af hans verksamhet mera negativ än positiv. Hans rätta plats var vid riksdagarne, der han som partichef kunde uppträda mot hofvet eller Mössorna, och dervid röjde han stor öfverlägsenhet; men att sjelf åtaga sig riksstyrelsens börda och ansvar, dertill visade han föga håg, hvarföre han ock aldrig under frihetstiden inträdde i rådet och lika litet nu ville der stanna. Någon brytning inträffade dock ej mellan konungen och honom, utan tvärt om rådde ett godt förhållande dem emellan utan att dock någonsin blifva förtroligt; dertill hyste båda alltför mycket misstroende till hvarandra.

Redan vid nästa riksdag tycktes dock äfven detta goda förhållande komma att upphöra. Fersen hade då, såsom här ofvan i berättelsen om 1778 års riksdag är omtaladt, föreslagit och lyckats i stånden genomdrifva en ny instruktion för bankoutskottet, i hvilken konungen såg ett försök att tvinga honom till periodiskt återkommande riksdagar, hvilka han fruktade mer än något annat, emedan hans fiender inom och utom riket skulle lättare kunna skada både honom och detta, om de på förhand visste, när ständerna skulle sammanträda, och således erhölle tillräckligt rådrum att inverka på valen. Också tog konungen detta Fersens försök så illa, att han utfor mot honom i ganska häftiga uttryck. »Jag genomskådar edra afsigter», sade han bland annat; »ni har skakat min faders krona, ni vill äfven röra vid min; vet då, herr grefve, att jag skall veta fasthålla den på mitt hufvud i hela dess glans, skulle det äfven ske på bekostnad af edert eget hufvud, om så
skulle behöfvas», hvartill Fersen svarade lugnt och värdigt, och då oförsonlighet icke låg i Gustaf III:s lynne, blef förhållandet åter godt.

Vid 1786 års riksdag stod emellertid Fersen åter i spetsen för den adliga oppositionen och motsatte sig äfven sådana konungens förslag, hvilka Fersen bort kunna inse vara till rikets nytta. Om han således ock var mindre hänsynslös och mera sansad än den adliga oppositionen i allmänhet, samt icke ville inlåta sig i Anjalamännens föraktliga stämplingar, kan man likväl icke frikänna honom från all delaktighet i ansvaret för de kommande årens tilldragelser. Han kände Gustaf III tillräckligt för att veta, det han ej skulle underkasta sig oppositionens ledning, utan hellre försöka en ny statshvälfning, och om de sig så kallande »patrioterna» varit hvad de kallade sig, hade de väl bort gå konungen till mötes i hvad som var för riket gagneligt och äfven ordna hans förstörda finanser hellre än att drifva honom till det yttersta, hvilket kunde blifva och äfven blef för riket både långt kostsammare och äfventyrligare. Hade Fersen och hans vänner vid 1786 års riksdag handlat mera verkligt fosterländskt, så hade sannolikt både ryska kriget och 1789 års statshvälfning uteblifvit, och då man med skäl klandrar Gustaf III:s förfarande 1789, bör man icke glömma dem, som dertill gifvit anledning.

Fersens uppträdande vid 1789 års riksdag, hans arrestering och frigifvande äro i det föregående omtalta. Efter dessa tilldragelser deltog han icke vidare i rikets allmänna angelägenheter. Han afled i Stockholm den 24 April 1794.

En öfverlägsen personlighet var han onekligen. Gestalten var hög, hållningen ädel, utseende och umgänge behagliga, äfven vördnadsbjudande, själsförmögenhetena icke mindre utmärkta. Hans uppfattning var snabb och säker, hans framställningssätt klart och redigt, mera öfvertygande än öfvertalande. Hans orubbliga lugn gaf honom som partiledare stor öfverlägsenhet. Han förhastade sig aldrig och visade bestämd ovilja mot alla våldsamma åtgärder, egde ock en ovanlig förmåga att inverka på andra och en fyndighet, som aldrig tröt honom äfven i de kinkigaste förhållanden. Något högre mål för hans statsmannaverksamhet spårar man dock ej, lika litet som några djupare insigter i den inre styrelsens vigtigare frågor, och något stort verk, för hvilket fosterlandet haft honom att tacka, kan man ej upptäcka. Han var en stor partiledare, en stor riksdagsman; men en stor man kan han svårligen kallas, och i detta hänseende hade väl Oxenstierna icke alldeles orätt i sitt bekanta epigram:
<poem>»Han gjorde allt för sig, för slägt, för barn och vänner,
För menskor och sitt land man deremot ej sport
Hvad han som krigsman, råd och statsman nyttigt gjort,
Och Sverige i hans hågkomst känner
En af de varelser, som kallas stora männer,
Men aldrig gjorde något stort.»</poem>

<i>Clas de Frietzcky,</i> likasom Fersen en af adelns mest ansedde ledare, härstammade från en böhmisk slägt, som 1699 blifvit introducerad å svenska riddarhuset. Hans fader Johan de Frietzcky, öfverstelöjtnant vid Nerikes och Vermlands regemente, hade tillhört de äldre Mössorna och vid 1727 års riksdag stridt för Arvid Horn mot Gyllenborg och de då uppträdande Hattarne. Sonen, född detta år, hade, till följd af benbrott under ungdomsåren, blifvit urståndsatt att egna sig åt krigareyrket, hvilket de fleste af hans slägt tillhört, och hade i stället med ifver omfattat jernförädlingsindustrien samt sedan 1754 blifvit disponent af Storfors bruksegendom i Vermland. Likasom fadern tillhörde han Mösspartiet och angrep under riksdagen 1760—1762 med mycken skärpa Hattpartiet för dess förvaltning och för det sätt, hvarpå det börjat och fört pomerska kriget, samt försvarade de officerare, till större delen Mössor, som rest hem från kriget för att vid riksdagen störta Hattarne. Detta lyckades vid den följande 1765 års riksdag, och Clas de Frietzcky hjelpte då ifrigt till att genomdrifva införande af tryckfrihet, näringsfrihet, sparsamhet samt ordning i förvaltningen. Under den följande reaktionsriksdagen 1769 uppträdde Frietzcky mot de föreslagna tacksägelseadresserna till konungen och till kollegierna för det sätt, hvarpå de framtvungit denna riksdag, samt sökte visa, att kollegiernas åtgärd varit både olaglig och skadlig, äfvensom att riksdagen ingalunda varit nödvändig. Han bidrog ock af bästa förmåga till Hattpartiets störtande vid 1771, 1772 årens riksdag, men varnade för det segrande partiets öfverdrifter, och då dessa blefvo sådana, att de kunde blifva farliga för det dåvarande regeringssättets bestånd, lemnade han riksdagen, likasom motpartiets ledare Fersen af samma anledning lemnat den, sedan båda förgäfves manat till sans och måtta.

Efter statshvälfningen 1772 hade Frietzcky ingen anledning att uppträda offentligt förr än vid 1786 års riksdag, då hans anförande i bränvinsbränningsfrågan väckte stor uppmärksamhet och blef afgörande för denna frågas utgång emot konungens önskan. Nyttan för riket af denna frågas utgång kan vara tvifvelktig, men den adliga oppositionens behandling deraf stod i nära samband med en politisk plan att genom ifrande för husbehofsbränningen få bönderne på sin sida emot konungen. I denna syftning förenade nu de båda förre motståndarne Fersen och Frietzcky sina bemödanden samt fingo större delen af adeln, så väl som flertalet inom bondeståndet, på sin sida. Äfven i de öfriga frågorna vid denna riksdag tillhörde Frietzcky oppositionen och delar således dess ansvar för följderna af brytningen med konungen, hvilka framträdde under de följande årens tilldragelser. Under 1789 års riksdag var Frietzcky åter en ganska verksam medlem af oppositionen, och yrkade i synnerhet ivrigt, att adeln borde söka få presteståndet på sin sida samt att man dertill borde begagna det under frihetstiden så ofta med framgång använda medlet att köpa de ledande i ståndet. De rike oppositionsledarne inom adeln, Fersen och
Carl de Geer, kunde dock ej förmås att förskjuta de nödiga medlen och, ehuru Frietzcky anlitade sin enskilda kredit, kunde han ej på långt när sammanbringa hvad som behöfdes. Frågan förföll derföre, men Frietzcky gjorde emellertid sitt bästa för att på andra vägar befrämja oppositionens syften, till dess han, med de öfrige mest framstående ledarne af den adliga oppositionen, blef arresterad, hvarefter konungen, med biträde af de ofrälse stånden, genomdref sin förenings- och säkerhetsakt.

Efter riksdagens slut blef Frietzcky med de öfrige arresterade försatt i frihet samt infann sig åter vid riksdagen i Gefle 1792, der han å nyo var själen i oppositionen och ytterligare ökade sitt anseende inom adeln. Äfven konungen ville nu gifva honom en aktningsgärd, i det han vid hemliga utskottets sista sammanträde, under förklarande att han nu först lärt att rätt känna och uppskatta Frietzckys förtjenster, utnämnde honom till kommendör af vasaorden; men Frietzcky undanbad sig denna utmärkelse, under förklarande att han redan 1772 gjort en ed att aldrig bära någon dylik prydnad. I stället blef han på aftonen samma dag i adelsklubben upplyftad på de närvarandes armar och förklarad för »riddarhusets farbror» under hela sin öfriga lifstid.

Detta blef slutet på hans offentliga verksamhet, och sin återstående lefnad tillbragte han på sin egendom, Säbylund i Nerike, der han ock afled i Oktober 1803.

<i>Carl De Geer</i> till Leufsta, son af hofmarskalken friherre Carl De Geer till Leufsta, Wellnora, Wesslands, Carlholma, Åkerby och Strömsbergs bruk samt Källingby, Fors, Örbyhus m. fl. egendomar, och äldre broder till riksrådet Emanuel De Geer, var född i Mars 1747, blef fänrik vid gardet 1762 och några år derefter kammarherre hos Lovisa Ulrika. Under frihetstiden tillhörde han Mösspartiet, blef 1778 vid sin faders död ättens hufvudman samt en af de rikaste bruks- och godsegare i Sverige, och vid riksdagen samma år tillhörde han oppositionen inom adeln samt slöt sig då till Fersen. Sedan han, efter sin första hustrus Ulrika Elisabeth von Liewens död, gift sig med Eleonora Wilhelmina von Höpken, en dotter till riksrådet och förre kanslipresidenten, närmade han sig åter hofvet 1780 och hade med Gustaf III en förklaring, som slutade till konungens belåtenhet; men vid 1786 års riksdag stod Carl De Geer åter vid Fersens sida såsom en af den adliga oppositionens främste ledare. Sedan underrättelsen om Anjalamännens beteende kommit till Stockholm, och en stark upphetsning mot adeln började röja sig hos hufvudstadens befolkning, blef Carl De Geer, känd såsom en af de häftigare oppositionsmännen under föregående riksdag, å Stockholms gator öfverfallen och kunde endast med svårighet bringas i säkerhet. Vid 1789 års riksdag var han å nyo en bland oppositionens ledare, men vägrade det penningebidrag till presteståndets köpande man af honom begärt, var en bland de arresterade och frigafs efter riksdagens slut. Sedermera deltog han i 1800 års
riksdag och var då en bland dem, som röstade för regeringens finansplan; under de följande åren blefvo hans själskrafter i hög grad förslappade och han afled i Januari 1805.

Mot Carl De Geer så väl som mot Fersen, Frietzcky och åtskillige andre den adeliga oppositionens ledare kan anmärkas, att de mindre afsågo rikets än adelns nytta och att, om de verkligen egt den fosterlandskärlek, hvarmed de skröto, hade de genom att mera gå konungen till mötes gjort riket långt mera nytta än att genom ihärdigt motstånd bringa honom till det yttersta. De voro likväl för sina personer aktade och aktningsvärde män, hvilket ej var förhållandet med en annan beryktad oppositionsman, hvars föga aktningsvärda politiska bana slutade under Gustaf III:s regering.

<i>Carl Fredrik Pechlin,</i> baron <i>von Löwenbach,</i> född i Holstein i Augusti 1720 och son till Johan Pechlin, som 1726 blef holsteinsk minister i Sverige, hade redan vid 13 års ålder blifvit inskrifven i svensk krigstjenst och, såsom öfverstelöjtnant vid Kalmare regemente, blifvit introducerad å svenska riddarhuset 1751, hvarefter han tog en ganska verksam del i riksdagsstriderna och framför allt i riksdagsintrigerna under frihetstiden, såsom i det föregående flerstädes är visadt. Han utmärkte sig under pomerska kriget samt blef öfverste för Jönköpings regemente 1760 och generalmajor 1770. Hans förhållande under statshvälfningen 1772 är förut omtaladt. Mer än någon annan misstänkt af konungen, höll han sig sedermera försigtigt undan, deltog icke i 1778 års riksdag, men var 1780 under oroligheterna i Kalmare län i följd af bränvinsbränningsförfattningarna åter i verksamhet, såsom äfven redan är berättadt, uppträdde med mycken försigtighet både under 1786, 1789 och 1792 årens riksdagar, men var den egentliga själen i sammansvärjningen mot Gustaf III, ehuru han förstod så väl sopa igen spåren efter sitt deltagande deri, att man aldrig kunde mot honom få lagliga bevis, lika litet som han kunde förmås till någon bekännelse. Med stöd af en kunglig förordning af 1757, hvilken Pechlin sjelf den tiden utverkat, för att komma åt sina fiender, blef han, »såsom till hälften förvunnen», i Augusti 1792 dömd till fästning på behaglig tid, för att, genom presterskapets flitiga anmaningar, förmås till bekännelse, hvilket dock aldrig skedde. På Varbergs fästning tillbragte han ock sin återstående lefnad och afled där, vid 76 års ålder, i Maj 1796. Pechlin var onekligen en djerf och slug man, utomordentligt skicklig att genomskåda och leda ändra, skarpsynt, lugn och kall vid uppgörandet af sina planer samt lika skoningslös vid deras utförande som samvetslös i valet af medlen dertill — med ett ord, just en sådan man, som borde göra lycka under ett regeringssätt, sådant som frihetstidens, hvilket han ock gjorde sitt bästa att få återinfördt, icke ens skyende ett konungamord såsom medel dertill.
</chapter>
<chapter name="Gunstlingarne.">
<h3>Gunstlingarne.</h3>
Sådana hade Gustaf III flera, men de flestes inflytande var hvarken särdeles långvarigt eller betydande. Ett par af dem, Toll och Schröderheim, hafva vi omtalat bland embetsmännen och skole nu omnämna några de mest framstående bland de öfrige, som mera egentligt tillhörde hans gunstlingar.

<i>Adolf Fredrik Munck,</i> son till öfverstelöjtnanten vid Sawolaks regemente Anders Erik Munck, var född i Sawolaks i April 1749. Redan vid 11 års ålder blef han underofficer vid Sawolaks regemente och 1766, vid 16 års ålder, page vid kungliga hofvet samt följande året kammarpage hos konungen. Tillika blef han kornett vid lifdragonerne 1771, hofstallmästare 1772, löjtnant vid lifdragonerne 1775 och ryttmästare vid adelsfanan samma år. Dittills hade han väckt föga uppmärksamhet, men under loppet af detta år bidrog han verksamt till försoningen mellan konungen och hans gemål, såsom i det föregående är omtaladt, och var från denna tid bådas förklarade gunstling. Grefve A. L. Hamilton, denna tid tjenstgörande kammarherre hos konungen, skrifver i sina Memoirer: »Muncken var, när han först väckte större uppseende, helt ung, några och tjugo år gammal, liten, men välväxt, blond, hade tycke af drottningen och all den tilltagsenhet, som gemenligen plägar åtfölja de personer, hvilkas förtroende till eget vett utesluter andras dertill. Tystlåten, redlig af naturen, fattig men högmodig, fikade han efter värdigheter och rikedomar på ett så oförfalskadt, men tillika så oförsigtigt sätt, att dess välgörares frikostighet snarare ökade än minskade allmänhetens misstankar i detta ämne». Vi hafva i det föregående antydt arten af dessa misstankar, som tycktes vinna allt större bekräftelse genom konungens och drottningens täflan att öfverhopa den unge kammarpagen med ynnestbevis. Han fick drottningens porträtt och det ena beviset efter det andra på hennes bevågenhet, medan konungen nu lät befordringarna följa tätt på hvarandra.

Så blef Munck redan 1776 major vid adelsfanan och följande året förste hofstallmästare med fri våning i »grefve Pers hus» å Helgeandsholmen, hvilket gaf Oxenstierna anledning till följande epigram:

<poem>Min vän, du sagt med mycket skäl:
Stallmästar Munck bor ganska väl,
Har vacker vue, som du beskrifvit;
Men ack, missunna ej dess lott.
Den Gud så liten insigt gifvit
Har derför mycken utsigt fått.</poem>

Munck tröstade sig dock lätt öfver dylika speglosor, afgick till Petersburg i en utomordentlig beskickning samma år, blef friherre i December 1778, ståthållare på Drottningholms slott samt öfver dess och Svartsjö län 1781, öfverstelöjtnant vid adelsfanan 1782, hvarifrån han tog afsked 1787, blef landshöfding i Uplands län 1788, president i
kammarrevisionen samma år och grefve 1789, var detta år en tid tillförordnad öfverståthållare i Stockholm, var ledamot af regeringen under konungens frånvaro i kriget 1788—1790, fick 1789 uppsigt öfver Ulriksdals och Haga slott och blef samma år ordförande i komitén öfver örlogsflottans utredande och amiralitetsverkets förbättrande, i följd hvaraf han 1790 nedlade sin befattning såsom ståthållare öfver de kungliga slotten, samt blef 1790 serafimer-riddare.

Dessa hastiga befordringar och den ynnest han i så hög grad åtnjöt både af konungen och drottningen gjorde Munck slutligen så öfvermodig, att han trodde sig kunna ostraffadt inlåta sig i ett företag, som dock gjorde slut på hela hans härlighet. Under kriget hade Gustaf III låtit slå falskt ryskt mynt och göra falska ryska sedlar, för att bereda sig en inkomstkälla och med detsamma skada fienden — ett just icke särdeles aktningsvärdt företag, i hvilket hans store morbroder Fredrik II likväl gifvit honom föredöme. Tillverkningen skedde vid Drottningholm, der en skedvattens-fabrik, som förestods af en kapiten mekanicus Appelquist och en bokhållare Bergklint, tjente såsom skylt för densamma. Munck hade öfverinseendet öfver tillverkningen och föll nu på den tanken, att den väl kunde ske för hans räkning. De båda föreståndarne höllos i den tanken, att de arbetade på konungens befallning, då de ålades att äfven tillverka falska krigskommissariatets obligationer till ett belopp af 93,350 rdr banko, af hvilka Munck utprånglat till ett värde af 47,000 rdr, då en jude Aron Isak blef i Åbo häktad såsom utprånglare af falska sedlar. Han sade sig hafva fått dem af grefve Munck, och denne sökte nu förmå Appelquist att uppgifva sig hafva af skeppsbyggmästaren Francis Sheldon, som under sommaren, medan han besörjde ekutstämpling för kronans räkning, bott hos Appelquist, fått dessa falska obligationer, hvilka Appelquist sedermera lemnat Munck; men Appelquist kunde hvarken genom lockelser eller hotelser förmås till den lögnaktiga uppgiften utan aflade en bekännelse om verkliga förloppet, hvilken, jemte en dylik af Bergklint, sändes till konungen, som fick den samma dag, då han på aftonen träffades af Anckarströms skott. Hertig Carl lät sedermera den 10 April hålla förhör med både Munck, Appelquist och Bergklint, då Munck, efter några försök att slingra sig undan medelst osanningar, till slut bekände. Man insåg emellertid, att man ej kunde gifva offentlighet åt denna sak utan att kasta skugga på Gustaf III:s minne, och hertigen ålade derföre Munck, i betraktande af »dess förra tjenster, som gifvit anledning till dess upphöjelse så till embeten som andra hedertecken», att infria de falska sedlar han utprånglat, genast derefter resa utrikes, ombyta namn, återsända ordenstecken och besörja, att underrättelse hitkomme om hans död, hvaremot han försäkrades att få bibehålla sin innehafvande lön, 1,666 rdr 32 sk. banko, med hvilket allt Munck förklarade sig nöjd.

Han lefde sedermera i Italien och gjorde, sedan Gustaf Adolf blifvit myndig, åtskilliga försök att få återkomma till Sverige, hvilka dock
ej lyckades, men i November 1800 tillade dock Gustaf Adolf honom en årlig pension af 1,000 holländska dukater, mot vilkor att han skulle ändra sitt namn till Menck och genom sitt uppförande derefter göra sig förtjent af denna nåd. Från denna tid hörde man föga om honom, ehuru han öfverlefde både Gustaf Adolfs afsättning och äfven Carl XIII, samt afled först i Juli 1831.

Han var en gunstling, af hvilken Gustaf III visserligen på det hela hade föga heder, och i synnerhet var slutet på hans lysande bana lika ömkligt som skamligt; men alldeles utan förtjenster synes han dock ej varit. Han visade en ovanlig drift och ihärdighet i besegrande af hinder och svårigheter, uträttade stundom under några få månader hvad andra ej medhunnit under åratal, hyste alltid den varmaste tillgifvenhet för Gustaf III och hans fosterlandskärlek slocknade aldrig äfven under den långa tid han lefde skild från fäderneslandet. En högt aktad författare,<footnote><i>Beskow,</i> Om Gustaf III såsom konung och menniska. Sv. Akad. handlingar, XXXII: 323.</footnote> som känt honom personligen under hans landsflykt, skildrar honom såsom i hållning och skick erinrande om en man från den gustavianska tiden, med »någonting briljant, nästan hänförande, när han blossade upp, hvilket ej inträffade så sällan», för öfrigt med »en vacker yta och en värdig hållning, förslagenhet under sken af ett öppet väsen och en viss medfödd menniskokännedom, uppöfvad under en lärare som Gustaf III.»

<i>Gustaf Mauritz Armfelt,</i> den ryktbaraste bland Gustaf III:s gunstlingar, var född i Finland den 1 April 1757 och son till landshöfdingen i Åbo län, generalmajoren friherre Magnus Wilhelm Armfelt. Vid 17 års ålder blef han 1774 fänrik vid gardet, men gjorde sig genom sitt lättsinne och sin framfusighet så illa anskrifven hos Gustaf III, som sjelf antagit befälet öfver sitt garde, att konungen beslöt skilja honom derifrån, det Armfelt dock förekom genom anhållan att få träda i utländsk tjenst, hvilket beviljades honom 1778, då han genom Ryssland och Polen reste till Preussen, för att inträda i Fredrik II:s här, men fann freden i Teschen nyss afslutad och skyndade nu till Frankrike, för att söka vinna anställning bland de hjälptrupper, som derifrån skulle afgå till Amerika för att understödja de engelska koloniernas resning mot moderlandet. Armfelt fann dock Paris så lockande, att han ej kom längre, och var der qvar ännu, då Gustaf III 1780 besökte Spaa.

Vi hafva i det föregående omtalat, huru Armfelt här uppvaktade konungen och, i början mottagen med köld, lyckades efterhand så intaga honom, att Armfelt från denna tid blef hans gunstling. Han åtföljde konungen till fäderneslandet, förordnades 1780 till kavaljer hos kronprinsen, blef samma år befordrad till löjtnant och redan följande året till kapten vid gardet, utnämndes 1783 till öfverste kammarjunkare, hvilken nya hoftjenst då infördes, med en rang lika med
<img>GUSTAF MAURITZ ARMFELT.</img>

generallöjtnanternas, blef samma år generaladjutant af flygeln och öfverstelöjtnant i armén, samt 1786 öfverstelöjtnant vid Nylands regemente och öfverste i armén, äfvensom han detta år invaldes i svenska akademien. Genom konungens inflytande hade han året förut blifvit gift med fröken Hedvig Ulrika De la Gardie, en dotter till öfverkammarherren grefve Carl Julius De la Gardie, och kort efter deras bröllop utnämndes hon till statsfru hos drottningen.

Armfelt var nu förklarad gunstling, deltog ej allenast i konungens nöjen, utan fick äfven förtroende af hans politiska planer och började sin egen politiska bana vid 1786 års riksdag, der han tillhörde de konungske inom adeln, hvilka dock utgjorde dess minoritet. Efter riksdagens slut följde Armfelt Gustaf III till Köpenhamn, der konungen, ehuru icke utan någon svårighet, åt honom utverkade elefanter-orden. Följande året var han åter konungen följaktig till det stora lägret i Finland och blef då öfverste för Nylands regemente. Hans deltagande i ryska kriget hafva vi omnämnt i berättelsen om detta. Han gaf derunder flera prof på personligt mod, beslutsamhet och härförareförmåga, stäldes under hösten 1788 i  spetsen för den frikår, som bildades i Dalarne och hvilken Armfelt gjorde sitt bästa att organisera, utmärkte sig åter under 1789 års fälttåg och likaså under det följande årets, blef då generalmajor och var en af de svenska underhandlarne vid freden i Werelä, då han erhöll ryska St. Andreas-orden samt blef kort derefter serafimer-riddare och valdes till kansler för Åbo akademi. Under konungens resa till Aachen 1791 förordnades Armfelt till ledamot af regeringen. Under riksdagen i Gefle uppträdde han med ett öfvermod, som stötte många, gaf dagligen middag för några och trettio personer under taffelmusik, intog derunder alltid sjelf främsta rummet och bemötte alla andra såsom sina underordnade. Han yrkade derefter att blifva öfverståthållare i Stockholm, visade stor förtrytelse öfver, att detta yrkande ej genast bifölls, och betedde sig i så hög grad som en bortskämd favorit, att konungens ynnest tycktes börja kallna. Så inträffade mordförsöket den 16 Mars, och nu på sin dödsbädd utnämnde konungen Armfelt till öfverståthållare och förordnade honom till ledamot af förmyndarestyrelsen under den nye konungens minderårighet. Såsom öfverståthållare lyckades ock Armfelt, af alla känd såsom Gustaf III:s förtroligaste vän, lugna den starka jäsning, som uppstått bland hufvudstadens befolkning vid underrättelsen om mordförsöket och hvilken kunnat blifva ganska farlig för dem, som gjort sig kända såsom konungens fiender.

Efter Gustaf III:s död blef visserligen hans förordnande rörande förmyndarestyrelsen och Armfelts deltagande deri upphäfdt, men för öfrigt gaf den nye regenten Armfelt ett bevis på sin bevågenhet genom hans utnämning till generallöjtnant i Maj 1792. Förhållandet ändrades dock, när Armfelt i Juli samma år måste företaga en resa till Aachen för att sköta sin helsa. Under sitt vistande der blef han skild från öfverståthållareembetet och utnämnd till svensk minister i
Neapel, med befallning att skyndsamt dit afresa. Inseende att hans minister-utnämning endast var ett sätt att aflägsna honom, reste han emellertid öfver Wien till Neapel, men underhöll derifrån en flitig brefvexling med de missnöjde i Sverige och uppgjorde en statshvälfningsplan, till hvilken vi återkomma vid framställningen af nästa tidskifte. Den upptäcktes och han dömdes förlustig adelskap, lif, ära och gods samt förklarades fogelfri öfver hela Sveriges rike. Sedan han lyckligen undgått att arresteras i Neapel, fann han, efter flera äfventyr, en fristad i ryska staden Kaluga, der han med sin hustru tillbragte några lugna år af stilla och huslig lycka till Oktober 1797.

Under tiden hade Gustaf Adolf blifvit myndig, och 1799 upphäfdes domen öfver Armfelt. I Maj 1801 återkom han till Sverige, afgick följande året såsom svensk minister till Wien och utnämndes 1804 till befälhafvare öfver svenska trupperna i Pomern, blef 1807 general af infanteriet och förordnades 1808 till befälhafvare öfver den s. k. vestra armén, som skulle agera mot Norge. Efter regementsförändringen 1809 kallades han till Stockholm, blef vid Carl XIII:s kröning »en af rikets herrar» och utnämndes 1810 till president i krigskollegium. Snart inträffade likväl en ny omkastning i hans öden. I Oktober 1810 tog han afsked från alla sina befattningar och då han ansåg sig hotad af en ny högmålsprocess, infann han sig under natten den 31 Mars 1811 hos ryske ministern i Stockholm samt svor ryske kejsaren tro och huldhet. Följande dagen fick han befallning att lemna Sverige och affördes genast öfver gränsen, blef i Finland befald att inställa sig i Petersburg samt tillvann sig der kejsar Alexanders bevågenhet i så hög grad, att han utnämndes till ordförande i komitén för de finska ärendena, blef 1812 åter Åbo akademis kansler och finsk grefve samt förestod 1813 generalguvernörs-embetet i Finland, men följande året den 19 Augusti 1814 gjorde döden slut på hans vexlingsrika lefnad.

Armfelt var både i yttre och inre hänseende ovanligt rikt begåfvad. Snillrik, qvick och liflig, med ett i hög grad vackert och behagligt, om ock ej särdeles manligt utseende, och med det mest intagande väsende förenade han mycken ridderlighet i tänkesätt, ehuru med mindre kraft och fasthet i handling. I seder och lättsinne var han allt för mycket barn af sin tid, blef allt för tidigt en lyckans bortskämde gunstling och var i allmänhet långt mera lysande än aktningsvärd. Träffande har man kallat honom »Nordens Alcibiades» och, likasom denne, hade han vida lättare att vinna ynnest än att bibehålla sig deri. Likasom dennes, var äfven hans lefnad rik på vexlingar samt slutades hos hans fosterlands fiender, och om han än i snille var underlägsen den lysande athenaren, var han det icke hvarken i njutningslystnad eller i förmåga att vinna och intaga. Båda voro ock lika lysande och lika litet aktningsvärda.

<i>Jean François Beylon</i> var en gunstling af helt annat slag än de nu omnämnde. Född i Lausanne i Schweiz, utan att man med säkerhet känner hans födelseår, antogs han, på rekommendation af den
reformerte pastorn i Stockholm till föreläsare hos Lovisa Ulrika. Under denna tjenstgöring fick han, till följd af hennes fritalighet, kännedom om ganska vigtiga förhållanden, samt röjde tillika sådan pålitlighet och klokhet, att han mer och mer rådfrågades och slutligen blef hela den kungliga familjens förtrogne, hvarföre ock Gustaf III kallade honom konungahusets Mentor. Hans omdömen och råd visade sig ock vid alla tillfällen både välbetänkta och välmenade samt gingo företrädesvis ut på att medla och försona de ofta stridiga åsigterna och förekomma misstag och förhetsningar. Till honom vände sig ock de särskilda medlemmarne af den kungliga familjen med sina förtroenden, och när något var att ställa till rätta, skedde det oftast genom honom. Tillika röjde sig hos honom icke ringaste spår af egennytta eller ärelystnad, och medan de öfrige gunstlingarne stego i värdigheter och inkomster, stod Beylon qvar på sin anspråkslösa plats såsom föreläsare, och den enda utmärkelsen han kunde förmås mottaga, var nordstjernans riddarekors, på det han såsom »riddaren Beylon» skulle vara lämpligare att drifva sin konungs underhandlingar vid franska hofvet. Från detta hof hade han, äfven med sin konungs vetskap, ett årligt underhåll af 2,400 livres samt erhöll, vid afskedstagandet från sin föreläsare-befattning efter statshvälfningen 1772, en årlig pension af 2,000 rdr, äfvensom Gustaf III skänkte honom ett litet vid Ulriksdal beläget landställe, som ännu bär hans namn. Detta var också allt hvad denne gunstling kostade staten. Han var emellertid rätt mycket eftersökt äfven af utländska ministrar, som sökte begagna hans inflytande, hvilket man väl visste icke var ringa; men han missbrukade det aldrig och vann också allas aktning, så att han stod lika väl hos Fersen som hos Gustaf III, och var troligen den ende, i afseende å hvilken båda tänkte fullt lika. Vid sin dödsbädd tillkallade han Fersen, åt hvilken han anförtrodde uppsättandet af sitt testamente och föreskrifterna om sin sista vilja. Lugnt och värdigt beredde han sig derefter till döden, som inträffade den 12 November 1779. Den eljest icke lättrörde Fersen fälde tårar dervid, Gustaf III klagade, att häri förlorat en af sina uppriktiga vänner, och allmänhetens omdöme var, att ingen klagat öfver Beylons lefnad, men alla öfver hans död.
</chapter>

<chapter name="Gustaf III.">
<h3>Gustaf III.</h3>
Sedan Carl XII:s död var Gustaf den III den förste svenske konung, som sjelf styrde sitt rike. Bådas inverkan på sitt folk var ock ojemförligt större än regenternes under mellantiden, och båda påkalla derföre också en närmare uppmärksamhet än dessa. Mellan båda, så högst olika de än i öfrigt voro, finnes den likhet, att det är ytterst svårt af någondera framställa en skildring, om hvars tillförlitlighet man kan vara fullt öfvertygad, emedan goda skäl finnas för den mest skiljaktiga uppfattning af så väl den enes som den andres personlighet,
hvarföre de ock varit utsatte för de mest stridiga omdömen. Hvad Carl XII beträffar, försvåras en sådan skildring af hans slutna väsende, som ej tillät någon att fullt klart blicka in i hans inre; för skildringen af Gustaf III åter möter icke mindre svårighet ur hans förställningskonst, hvilken han onekligen egde i hög grad och hvarför han i ännu högre misstänktes. Ytterligare försvåras denna skildring deraf, att nästan alla omdömen om Gustaf III förekomma i partiskrifter för eller emot honom, båda delarna med samma öfverdrift, uttalande antingen den mest hängifna beundran eller det bittraste klander. Till antalet äro de af senare slaget de öfvervägande, och sedan man genomläst det myckna, som är skrifvet om Gustaf III, måste den tanken sjelfmant uppstå, att han måtte varit en högst ovanlig menniska för att blifva så nedrigt smädad. Man kan ock finna vida lättare förklarligt, om en skildrare i en senare tid, stående utom inflytelsen af partilidelser, ställer sig på den smädades sida, än om han utan närmare pröfning tager smädarnes uppgifter för goda; men historiens dom måste framför allt vara oveldig och får lika litet betrakta hvarje ofördelaktig uppgift såsom smädelse, som hvarje fördelaktig såsom smicker, utan lika sorgfälligt pröfva halten af båda. En sådan dom öfver Gustaf III finner mycket hos honom att klandra, men måste dock, för att vara rättvis, tillika vara skonsam, ty mildrande omständigheter saknas här sannerligen icke.

En sådan, som först bör anmärkas, är hans uppfostran. Den bestämdes icke af hans föräldrar, utan af rådet och ständerna, hvilka han från sin tidigaste barndom måste vänja sig att betrakta såsom sina herrar, så väl som hans föräldrars, ehuru dessa buro Sveriges krona och funno detta ständernes öfvervälde lika onaturligt som besvärande. Sådana föreställningar, så ofta i barnets närvaro yttrade synnerligast af modern, måste ock snart öfvergå till detta, och så lärde sig Gustaf att från barndomen hata detta ständernas välde, hvilket han ansåg för en pligt både mot riket och sina föräldrar att störta, så snart tillfälle dertill erbjöds. Men att öppet röja en sådan föresats hade varit alltför farligt, helst tilldragelserna 1756 visade, att ständerna icke skydde en blodig hämnd, om försök gjordes att bryta deras makt. Han lärde sig derföre tidigt att hålla sina känslor och afsigter hemliga samt leddes ytterligare härtill genom föräldrarnas exempel, som nödgades hålla god min mot sina beherskare, medan de bland sina förtrogne gåfvo luft åt sin förbittring och åt sina förhoppningar att kunna frigöra sig från det tryckande väldet. Tidigt såg han ock sina lärare och sin öfriga omgifning, vid hvilken han fäst sig, ombytta till följd af partivexlingarna, samt hörde först de afgående på det ofördelaktigaste skildra sina efterträdare och sedermera dessa på samma sätt bedöma företrädarne, medan föräldrarne ogillade de ena så väl som de andra, såsom dem påtrugade, och den unge prinsen omtalar sjelf i sina anteckningar, att han ej trodde sig tydligare kunna visa sin kärlek till föräldrarne, än då han gjorde sina lärare emot, samt tillägger, att han
bör tacka himlen, att hans hjerta ej blef fullkomligt bortskämdt genom hans uppfostrans alla motsägelser. Redan vid tretton års ålder skref han ock en afhandling om »förställning», som, enligt hans definition, var »konsten att kunna dölja sina tankar, så att ingen må kunna rätt utgrunda dem». Man kunde således uträtta mycket godt och mycket ondt genom förställning, »ty man kan dölja sina tankar för båda ändamålen. I följd häraf är förställningen god eller ond i mån af ens afsigter.»

Förställningens konst, inhemtad af Gustaf III redan i följd af hans uppfostran, underhölls ock hos honom af de förhållanden, hvari han var försatt lifvet igenom, och han var onekligen en mästare deri; men att, såsom ofta skett af hans fiender, af detta mästerskap hemta anledning att förklara äfven det goda, de icke kunnat hos honom förneka, såsom idel förställning, vore dock en påtaglig orättvisa. Han fick emellertid redan såsom kronprins tillfälle att öfva sig i denna konst för genomförande af politiska planer och att han hunnit långt deri, visade han vid statshvälfningen 1772.

Från denna tid var han i ordets fullaste bemärkelse Sveriges konung, och det så, att på honom väl kunde lämpas uttrycket, »att hvarje tum af honom var konung». Det är ock såsom <i>konung</i> Gustaf III företrädesvis bör betraktas. Såsom sådan har man mycket att förebrå honom, men också mycket att hos honom prisa, och äfven här bör man icke under klandret glömma de mildrande omständigheterna. Det var hans olycka, att han ville vara fullt konung i ett tidehvarf, som blef mer och mer fiendtligt mot konungadömet, och att denna fiendtlighet yttrade sig äfven hos den samhällsklass, som bort vara tronens stöd och hvilken äfven han sjelf så ansåg. Det kan med skäl läggas honom till last, att han alltför mycket gynnade adeln och derföre genom en småaktig etikett reste en mur mellan sig och de talrikare samhällsklasserna, i hvilka han dock egde sitt verkliga stöd, medan han trodde sig ega det hos adeln. Man bör dock härvid ej glömma, att det var med adelns tillhjelp han gjorde sin statshvälfning 1772, och för honom, med sin fransyska bildning, med sin uppfattning af Ludvig XIV såsom ett konungamönster, måste den tanken vara helt naturlig, att han genom att locka adeln till och qvarhålla den vid sitt lysande hof kunde, likasom den franske konungen förvandlat sin feodaladel till en hofadel, äfven kunna till en dylik förvandla sin riksdagsadel. Det låg dessutom i Gustaf III:s sinne mycken ridderlighet och det bör väl derföre förlåtas honom, att han trodde sig finna samma egenskap hos sitt ridderskap och ej kunde föreställa sig, att detta skulle kunna svika honom inför fienden, börja underhandlingar med denne midt under brinnande krig, motarbeta vid riksdagarne äfven de af hans förslag, som tydligen voro till rikets nytta, utsprida om honom de nedrigaste smädelser, ingå en sammansvärjning mot hans lif, och slutligen äfven efter hans död göra sitt bästa att nedsvärta hans minne.

Jemför man Gustaf III:s och adelns beteende, så måste hvarje
oveldig, utan att gilla det förra, dock i vida högre grad ogilla det senare. Ända till 1786 års riksdag, hvilken, enligt hvad förut är anmärkt, utgjorde en vändpunkt i Gustaf III:s historia, hade hans styrelse gjort sig ojemförligt mera förtjent af loford än af tadel. Han hade infört vigtiga förbättringar i lagstiftningen, genom en väl beräknad statskonst betryggat och befordrat sitt lands utrikes handel, gjort slut på Sveriges politiska förnedringstillstånd och återgifvit det en plats i de mäktigare staternas rådslag, gifvit vitterheten och de sköna konsterna en rikare uppmuntran och omsorgsfullare vård än någon svensk konung före honom, och det enda man med skäl kunde förebrå honom var hans misshushållning samt den dermed i nära samband stående olyckliga bränvinslagstiftningen. Hans eröfringsplaner mot Danmark voro visserligen äfven klandervärda, men de hade sorgfälligt hållits hemliga och voro dessutom redan frånträdda, så att de icke kunde inverka på ledarne vid 1786 års riksdag. Hade dessa ledare verkligen varit patrioter, såsom de kallade sig, så hade de väl, såsom redan i det föregående är anmärkt, i stället att uppträda fiendtligt mot konungen och tvinga honom till ytterligheter, bort understödja honom i det, som för riket var af verklig nytta, afskaffa kronobrännerierna utan att återinföra husbehofsbränningen, ordna oredan i hans finanser, hvilken ursprungligen uppstått till följd af realisationen, ehuru den visserligen betydligt ökats genom hans misshushållning, samt framför allt, öfvertyga honom om möjligheten att kunna med tillräcklig konungslig myndighet verka för landets nytta äfven enligt den regeringsform han gifvit det, och icke gifva honom anledning till en ny statshvälfning, hvartill de väl visste honom vara i stånd hellre än att gifva vika för deras riksdagsränker. De visste ock, att, hvilka fel man än i öfrigt kunde förebrå Gustaf III, så älskade han uppriktigt sitt folk samt kunde i fosterlandskärlek fullt mäta sig med hvilken som helst af dessa »patrioter» — en benämning, den man både då och i senare tider varit alltför färdig att tilldela oppositionsmän, utan att så noga taga i betraktande om denna opposition varit framkallad af verklig patriotism eller af stånds- och partiintressen. Oppositionen vid 1786 års riksdag hade sålunda sin dryga andel i de följande årens tilldragelser, och detta bör man ej förgäta, när man klandrar och med skäl klandrar Gustaf III:s förfarande under dessa tilldragelser.

Det motstånd, han rönt vid 1786 års riksdag, hade emellertid öfvertygat Gustaf III att inom adeln fans ett mäktigt parti, som utgjorde flertalet å riddarhuset och äfven inom de öfriga stånden hade icke ringa inflytande, hvars sträfvande gick ut på att återinföra det förra regeringssättet och ännu en gång mot riksdagsvälde utbyta konungaväldet. Denna öfvertygelse förmådde honom att kasta sig in i det ryska kriget, för att, likasom Carl Gustaf förut gjort, genom krigisk verksamhet draga adeln från stämplingar inom riket, omgifva sig sjelf med krigarens glans och tillika få sina förstörda finanser bortblandade med krigskostnaderna. Då han anföll Ryssland, tycktes förhållandena
vara ganska gynsamma för ett sådant anfall; men det visade sig snart, att kriget var lika obetänksamt börjadt, som det i sig sjelf var orättmätigt och olagligt, då ryska hofvet icke gifvit någon giltig anledning dertill och konungen enligt regeringsformen icke hade rätt att begynna ett anfallskrig. Anjalamännens beteende kunde och borde han visserligen icke kunna förutse, men det var dock i högsta grad äfventyrligt att börja ett krig mot ett så mäktigt rike som Ryssland utan att vara förvissad om någon bundsförvandt och om några särskilda tillgångar för krigets förande. Det märktes ock snart, att naturen, som i öfrigt så rikt utrustat Gustaf III, icke begåfvat honom med en fältherres egenskaper, och den krigareära, han hoppades vinna, fans snart nog endast i hans inbillning. Det är ock ej sannolikt att, äfven om Anjalamyteriet uteblifvit, han skulle uträttat särdeles mycket. Planen att öfverrumpla Petersburg var då redan öfvergifven, och om han möjligen lyckats intaga Fredrikshamn, hade han dock, efter all anledning, ej kommit längre än till Viborg, innan en rysk här hunnit samlas, tillräckligt stark att hindra ett ytterligare framryckande. Påtagligen var hela kriget förfeladt med detsamma den svenska flottan icke kunnat öfverväldiga eller instänga den ryska, och genast vid krigets början visade det sig sålunda, huru lösligt och obetänksamt han inlåtit sig i ett företag, som kunde hafva de mest vådliga följder både för honom sjelf och för hans folk.

Hvad man deremot icke kan annat än hos Gustaf III beundra är hans utomordentliga rådighet och beslutsamhet under det från Danmark hotande kriget. Derigenom återvann han de talrikare samhällsklassernas kärlek och förtroende, och dessa slöto sig nu med varm fosterlandskänsla och fast tillgifvenhet till sin konung, medan adeln, hvilken han obilligt gynnat och ur hvilken han uteslutande valt sin förtroligare omgifning, förrådde både honom och fäderneslandet samt visade honom sin tacksamhet med smädelser och stämplingar.

Så inföll 1789 års riksdag. Ingen kan gilla Gustaf III:s förfarande derunder; men lika litet kan man gilla, att oppositionen inom adeln genom sitt beteende framkallade de våldsamma åtgärder, hvartill han der gjorde sig skyldig. Onekligen hade det varit både mera klokt och mera fosterländskt, om adelns flertal mera tänkt på utvägar att rädda riket ur den vådliga belägenhet, hvari konungens äfventyrliga politik bragt detsamma, än att gifva luft åt sin förbittring, och det kan åtminstone aldrig kallas ett fosterländskt handlingssätt att låta riket umgälla konungens fel. Vi hafva ansett oss böra framhålla dessa mildrande omständigheter, dels i hans uppfostran, dels i förhållandena och särskildt i adelns beteende mot Gustaf III, hvilka förklarat och äfven i viss mån kunna sägas ursäkta hvad man lagt honom till last; men instämma för öfrigt i det omdöme, som öfver honom blifvit uttaladt af Adlerbeth, hvilken kände honom närmare än de fleste bland dem, som bedömt honom, och ej var hans ovän, ehuru han visserligen lutade nog mycket åt adelsoppositionen för att kunna fullt
oveldigt bedöma Gustaf III:s förhållande till denna. Hans omdöme är visserligen strängt, men synes oss på det hela rättvist och icke röjande något bemödande hvarken att bemantla hans fel eller att öfverdrifva dem.

»Ingen konung», heter det i Adlerbeths karakteristik af Gustaf III<footnote><i>Adlerbeth,</i> Historiska anteckningar. Örebro 1856, II: 121.</footnote>), »har besutit tronen med mera smickrande liknelser till en säll och ärofull regering än Gustaf III. Efter regeringsförändringen 1772 hade han icke behöft mera än hvila på sina lagrar, föra ett stilla och lugnt regemente och låta sina undersåtar, som tillbådo honom, njuta fredens och trygghetens frukter, under det de ännu hade i friskt minne de ohyggligheter, som inbördes tvedrägt, förföljelser och osäkerhet medfört. Men naturen, som utrustat honom med sällsynta och lysande gåfvor, hade ej skänkt honom de egenskaper, som skulle göra honom och hans fädernesland lyckliga. En orolig ande, underhållen af en utsväfvande inbillningsgåfva,  och flera mäktiga fördomar tilläto honom icke följa den jemna och afmätta väg, vishet och rättrådighet föreskrifva, och tyglades icke af de grundsatser, som tillhöra en dygdig och ren karakter. Han ådagalade alltid mera snille än upplysning. Hans ärelystnad var oinskränkt; men vid ära förband han intet annat begrepp än lysande välde och trodde den bestå mera i ett stort än i ett godt namn. Deruti såg han det förnämsta målet för en konungs bemödande, och i en konung en dödlig, som föga borde bindas af sedelärans föreskrifter. Dessa fel tillhörde hufvudsakligen hans uppfostran och den tid, hvari han uppväxte. Till båda kan hänföras hans konstlade väsende, hans vana att hellre genom omvägar än rätt fram gå till sina ändamål. Både hans uppfostran och hans lynne hade del i hans förblindelse af fabelhjeltars bragder och oupplysta tiders apotheoser; i hans outtröttliga håg för blänkande förslag; i hans ständiga ombyte af nöjen, till skingrande af en likformig lefnads ledsnad; i hans böjelse för ståt, den han trodde böra utmärka huru högt en konung är uppsatt öfver andra menniskor. Deraf hans fåfänga, de många trappsteg af nyskapade värdigheter, med hvilka han omgaf sin tron, hans yppiga hof, hans otaliga förströelser, hans kallsinnighet för sitt folk, hans slösaktiga hushållning, hans onödiga inmängande i Europas angelägenheter. — — Han egde det lättaste begrepp, det starkaste minne, den rikaste uppfinningsgåfva, beläsenhet, smak, belefvenhet, vältalighet. Ingen furste har med mera värdighet talat från en tron, ingen i enskilda lefnaden varit älskvärdare. Ingen har bättre förstått konsten att utan förolämpande gifva ett afslag, ingen att mera tillfredsställande meddela ett obestämdt löfte. Derföre intog han ofta sina ovänner med sina behagande manér. Honom kan ej bestridas skarpt och omfattande öga att se saker i stort och i en blick, fin menniskokännedom och statsklokhet, rådighet, ståndaktighet, välde öfver sig sjelf i motgångar och när han trodde det behöfvas. Deremot var hans
hjerta utan uppriktig dygd, utan sannskyldig känsla för andra än honom sjelf. Sjelfsvåldig i medgång, brådstörtade han sig i olyckor, utur hvilka han visste draga sig med en fyndighet på utvägar, som förtjent mera beundran, om han varit mera laggrann i valet. — — En opartisk efterverld, som dömer honom efter gerningarna, skall i dem finna spår efter ett lysande, men ej riktigt snille, ett lättsinnigt, men icke hårdt hjerta. Den skall göra honom heder för en sällsynt förgätenhet af oförrätter 1772, för en blid regering till 1788, för flera helsosamma författningar, för svenska språkets, smakens och vitterhetens häfd, för en viss storhet i själen och alla företaganden; men den skall ock nödgas medgifva, att han i andra afseenden och särdeles till slut varit en skadlig regent; att han inkräktat sitt folks rätt, uppoffrat dess blod och välmåga i ett onödigt krig, skämt sina undersåtars seder genom elaka exempel, veklighet och yppighet — — Början af hans regering utmärkte ett saktmod, en återhållsamhet, som icke igenkändes vid dess slut. Han iakttog ordning i sitt lefnadssätt och i sina göromål; han hörde och följde föreställningar, han var öm om sina undersåtars omdöme. Allt detta försvann med tiden, och han blef sjelf sitt allt.»

Hvad man med skäl kan lägga Gustaf III till last såsom konung är i denna skildring framhållet allvarligt, men utan bitterhet; hans förtjenster såsom sådan åter, ehuru visserligen ej förbigångna, synas hafva bort något mera framhållas. Tydligen är skildringen skrifven under intryck af de senare tilldragelserna i hans regering, icke af denna i dess helhet. Den var ända till 1788 icke blott »en blid regering», utan äfven i de flesta hänseenden för riket nyttig och välgörande. Frihetstidens största onda, partisplittringen, upphörde, och att så skedde var ganska väsentligt Gustaf III:s personliga förtjenst genom den blidhet och försonlighet han iakttog mot alla, utan afseende på deras föregående partiförhållanden. Att dessa vid 1786 års riksdag åter började framträda, var icke konungens fel, utan oppositionens inom adeln. Med partisplittringen hade ock den skamliga korruption upphört, som under frihetstiden i så hög grad vanärade de maktegande ständerna. Att den icke återkom, var äfven väsentligen konungens förtjenst, som alltid bestämdt motsatte sig periodiskt återkommande riksdagar, hvarigenom främmande makter skulle blifvit satta i tillfälle att inverka på riksdagsmannavalen, då tiden för dessa var på förhand känd, och äfven dessa periodiskt återkommande riksdagar gjorde oppositionen sitt bästa att åter införa. De vigtiga förbättringarna i lagstiftningen hade äfven förtjenat att närmare anföras än blott såsom några »helsosamma författningar», och när man med skäl klandrar Gustaf III för hans »onödiga inmängande i Europas angelägenheter» och för det han »uppoffrat folkets blod och välmåga i ett onödigt krig», bör man icke glömma, att genom hans underhandlingar rörande den väpnade neutraliteten hade folkets välmåga blifvit rätt mycket ökad och att åtminstone detta inmängande i Europas angelägenheter varit till Sveriges fördel. Man bör icke heller glömma, att Gustaf III återstälde Sveriges under
frihetstiden djupt sjunkna anseende bland de europeiska staterna och att han alltid visade det lifligaste intresse för att upprätthålla detta anseende, likasom man icke utan orättvisa kan frånkänna honom en varm fosterlandskärlek, ehuru han icke sällan misstog sig om sättet att visa den.

Sammanställer man sålunda Gustaf III:s förtjenster och fel såsom konung, så finner man, å ena sidan, att han genom sitt öfverlägsna snille och sitt goda hjerta undanröjt frihetstidens skadligaste och skamligaste lyten, partisplittringen och korruptionen; att han infört mildare och humanare lagar samt derigenom väsentligen förbättrat lagstiftningen; att han återstält Sveriges anseende bland främmande makter och tillika skapat nya hjelpkällor för dess välstånd, samt att han egnat vitterheten och de sköna konsterna en rikare uppmuntran än någon svensk regent fore honom; men att han, å andra sidan, genom sin utsväfvande inbillning, sin falska föreställning om det för en regent lärorika, sin sedliga slapphet och sin misshushållning störtat riket i ett orättmätigt och skadligt krig, brutit sin ed att styra sitt folk efter den regeringsform, han sjelf gifvit det, samt menligt inverkat på dess sedlighet. En stor konung kan han aldrig kallas, men en nyttig var han i flera hänseenden, en skadlig i andra, och granskar man närmare hans förtjenster och fel, så skall man finna de förra vara mera hans egna, de senare mera föranledda af hans uppfostran och af förhållandena.

Gustaf III:s egenskaper såsom <i>menniska</i> äro redan i det föregående angifna. De sammanfalla så med hans egenskaper såsom konung och han var konung så helt och hållet, att man svårligen kan skilja mellan båda. Han var af naturen ovanligt rikt begåfvad, hade den snabbaste uppfattning, det starkaste minne, den rikaste uppfinningsgåfva, den lifligaste inbillning, han var med ett ord en af de snillrikaste män, som någonsin sutit på Sveriges tron. På sitt hjertas godhet har han äfven gifvit flera bevis. Han var mild, försonlig, lättrörd, röjde ofta ett häftigt lynne, men var aldrig långsint eller hämdlysten och fann ett nöje i att visa ädelmod. Med dessa stora förtjenster förenade han dock icke mindre fel. En högt aktad författare, som tagit noggrann kännedom om hans förtroligare förhållanden och hvars oveld är höjd öfver allt tvifvel, har om honom yttrat: »Gustaf III var en man af förskämda och lastbara seder. Efter hemliga utsväfningar i ungdomen hade han i mannaåldern blifvit förd till onaturliga böjelser, hvilka den materialistiska moral, som han hyllade, och den så kallade fördomsfrihet, som i grunden gick ut på, att för de stora på jorden en annan sedelära gälde än för hopen, lärt honom att ursäkta. Här var den hemliga grunden till moderns vedervilja och till det olyckliga förhållandet mellan honom och hans  gemål».<footnote><i>Geijer,</i> Konung Gustaf III:s efterlemnade papper. Stockh. 1876, s. 271.</footnote> I allmänhet stod han i sedligt hänseende icke högt, och de exempel, han häri gaf sin omgifning och sitt folk, voro på intet sätt prisvärda. Samma lättsinne,
som i hans seder, röjde sig äfven i hans gudsdyrkan. Han var i båda fallen lika smittad af sitt tidehvarfs anda och äfven, såsom så många af hans samtida, lika färdig att öfvergå från otro till vantro och hängifva sig åt mystiska grubblerier. Flärdfullhet och förställning voro för öfrigt hans hufvudfel. Den förra beröfvade honom de förståndigares aktning, den senare allas förtroende, emedan ingen kunde vara fullt säker, att han verkligen tänkte hvad han yttrade. Denna benägenhet till förställning var, såsom vi redan anmärkt, en följd af hans uppfostran; men hans flärdfullhet förefaller så mycket mera anmärkningsvärd, som hans stora snillegåfvor bort höja honom vida deröfver.

Emellertid, då vi nu anfört deras yttranden, som framstält Gustaf III:s fel, fordrar rättvisan att äfven gifva ordet åt en författare, som länge tillhörde hans förtroligaste umgängeskrets och som i hög grad både förstod att uppfatta och äfven att skildra hans älskvärda egenskaper. »I lugna tillfällen», heter det i Oxenstiernas äreminne öfver Gustaf III, »sökte han råd, i de vådliga föddes de af hans egen tanke, och farans åsyn var för honom aldrig skild från hennes botemedel. Af natur och böjelse älskade han likväl stillheten och nöjet. Orubbad och lemnad åt sig sjelf, hade han kanhända somnat i dess famn. Ryckt af omständigheterna från det lugn han önskade, förbyttes dess håg till verksamhetens behof, göromålen blefvo en nödvändighet, svårigheterna ett behag, och sjelfva nöjet antog hos honom i sina föreställningar och anläggningar storheten af ett snille, som tvangs ur sin hvila. Hos få konungar såg vänskapen och sammanlefnaden mindre ombyten. Han dog mellan flera af dem, som följt hans första år eller hans ungdom, och den oombytlighet, han bibehöll i sitt enskilda umgänge, sträckte sig äfven till hans embetsmän, som sällan utan deras egen önskan skildes från de befattningar han dem anförtrott. Hvem ändtligen med en regents egenskaper förenade mera dem, som göra menniskan älskansvärd, eller dolde mer under lättheten och behagen den höghet, som förtrycker glädjen, eller visste mer att utan eget nedstigande upplyfta andra och i sina samtal flytta deras insigter i den dag, der de förmånligast kunde synas? Mäktig öfver sig sjelf, upphörde hos honom aldrig belefvenheten äfven i förtörnelsen. Dess värdighet följde sjelfva missnöjets uttryck och ökade förebråelsens tyngd, likasom belöningens värde. Bland glada samqväm uppväckte han sjelf qvickhetens stundom vågade språk och älskade i dess strid att försvaras med hennes egna vapen. De fria konsterna mottogo hans domar och vitterheten af honom mer än en eftersyn. Skådeplatsen egnar honom med rättvisa författarens lager, och, likt det tapperhetsmärke han, efter egna stadgar, förvärfvade på valplatsen, eröfrade han äfven det pris han sjelf instiftat för vältaligheten. I denna målning hvem igenkänner ej Gustaf III och det tidehvarf, hvars upplysning han utvidgat och hvars smak han stiftat, och med hvad undran skall ej efterverlden döma en konungs egenskaper, som, på en gång tillräcklig för styrelsen och vetenskaperna, ännu med dem kunde förena nöjets lekar,
njuta de senare utan den förras uppoffring och måla sig i författarens arbeten, likasom i de skrifter dem rikets handlingar så talrikt af hans egen hand förvara.»

I sjelfva verket hade Gustaf III många egenskaper, som gjorde honom älskvärd, äfven flera, som väckte beundran, men deremot få, som gjorde honom aktningsvärd, så vida sedligt värde skall läggas till grund för aktningen. Det tidehvarf, han skapade i Sverige, var ock lättsinnigt och flärdfullt; »men det var sol deri». Denna sol var Gustafs snille, och så långt dess strålar sträckte sig, var lifvet gladt och innehållsrikt. Man kan se mycket att deri klandra, men dock ej finna underligt att, vid jemförelsen mellan det och de trumpna tidskiften, som föregingo och efterföljde det, i synnerhet skalderne och i allmänhet de med mera sinne för lifvets poesi än för dess prosa begåfvade sågo med saknad tillbaka på »kung Gustafs dagar».

*

</chapter>
<img>KONUNG GUSTAF IV ADOLF.</img>

<chapter name="Början af förmyndarestyrelsen, 1792.">
<h2>2.</h2>

<h2>Gustaf IV Adolfs regering.</h2>

<h2><small>Början af förmyndarestyrelsen, 1792.</small></h2>

Så snart, under förmiddagen den 29 Mars 1792, Gustaf III:s lif var slutadt, underrättades derom hertig Carl, hvilken brodern ej velat mottaga under sina sista stunder. Hertigen skyndade nu in till den döde och återsyntes kort derefter, med alla tecken till en djup rörelse, i det utanför konungens sängkammare varande audiensrummet, der flere bland rikets högre embetsmän och personer tillhörande hofstaten voro församlade. Hertigen gaf för dem tillkänna sin broders död och att <i>Gustaf IV Adolf</i> följaktligen nu var Sveriges konung, åt hvilken tro- och huldhets-ed nu aflades först af hertigarne Carl och Fredrik Adolf samt sedermera af de öfriga närvarande. Den nye konungen, född den i November 1778, var således då ännu icke 14 år gammal och kunde följaktligen icke sjelf öfvertaga riksstyrelsen, hvarföre första omsorgen blef dess ordnande.

Under Gustaf III:s sista sjukdom hade den, enligt hans förordnande, varit utöfvad af hertig <i>Carl,</i> biträdd af riksdrotsen grefve <i>Carl Axel Wachtmeister,</i> riksmarskalken grefve <i>Johan Gabriel Oxenstierna,</i> generallöjtnanten friherre <i>Ewert Fredrik Taube</i> och öfverståthållaren i Stockholm friherre <i>Gustaf Maurits Armfelt.</i> Det var likväl bekant, att Gustaf III genom ett testamente förordnat om regeringens förande, i händelse han afled under sin sons minderårighet, och detta testamente, dateradt den 19 Maj 1780, öfverlemnades nu af riksdrotsen till hertigen, jemte ett af förre konungen gjordt tillägg dertill af den 2 Juni 1789.

I detta testamente förordnades hertig Carl af Södermanland till konungens förmyndare under hans omyndiga år samt att derunder allena föra riksstyrelsen, med all den makt och myndighet, som tillhörde Sveriges konungar enligt 1772 års regeringsform och rikets öfriga fundamental-lagar. Dock skulle han ej ega att upphöja till grefligt, friherrligt eller adeligt stånd eller utdela ordensvärdigheter, med undantag af svärdsorden, hvarmed han, derest riket hemsöktes med krig, kunde belöna dem, som deraf gjort sig förtjente. När konungen fylt 16 år, skulle han taga säte i rikets kollegier, för att se huru ärendena der handterades och när han hunnit 18 års ålder, skulle han inträda
i rådkammaren och öfvervara alla öfverläggningar derstädes, men egde icke sjelf yttra sin mening. När han fylt 21 år, egde han sjelf sammankalla rikets råd och kollegier samt skulle i deras närvaro afgifva sin konungaförsäkran och öfvertaga riksstyrelsen. Under minderårigheten skulle förmyndaren icke sammankalla rikets ständer, så vida ej högst oförmodade omständigheter gjorde sådant oundvikligt.

Genom tillägget af den 2 Juni 1789 bekräftades hertig Carls egenskap af den omyndige konungens förmyndare med all kunglig makt, sådan den blifvit stadgad genom förenings- och säkerhetsakten den 21 Februari 1789, regeringsformen den 21 Augusti 1772 och testamentet af den 19 Maj 1780. Dock egde hertigen icke utnämna någon till rikets råd eller sammankalla rikets ständer eller skilja någon från sin befattning hos den unge konungen eller från hof-embete. En gång hvarje år skulle den unge konungen vid öppna dörrar examineras i sina studier. Med ändring af 1780 års testamente förklarades han nu myndig vid 18 års ålder och skulle då sjelf öfvertaga riksstyrelsen. När han fylt 17 år, borde förmyndaren åt honom utvälja en brud och låta giftermålet skyndsamligen fullborda.

Genom båda dessa handlingar hade således hertigen blifvit förordnad att ensam föra riksstyrelsen under sin brorsons minderårighet; men på sin dödsbädd hade Gustaf III gjort ett ytterligare tillägg i sitt testamente af följande lydelse: »Hans Maj:ts sista vilja är, att styrelsen under hans sons minderårighet blir sådan, som den nu är, och att kronprinsen blir utropad till konung på ögonblicket och myndig vid 18 års ålder». Detta tillägg var dock undertecknadt endast af statssekreteraren Elis Schröderheim. Konungen hade försökt teckna sitt namn, men knappast begynnelsebokstafven deraf var läslig.

Sedan alla tre handlingarna blifvit upplästa, anmärkte hertigen, att det sista förordnandet blefve omöjligt att noggrant följa, emedan regeringen under konungens sjukdom haft en särskild instruktion, enligt hvilken flera grenar af styrelsen blifvit förbehållna konungen personligen, hvilka således skulle råka i overksamhet, om regeringen skulle fortfarande utöfvas enligt denna instruktion. Hertigen frågade derföre riksdrotsen, om detta sista dokument, med en knappt läslig namnteckning, kunde vara lagligen giltigt och omintetgöra det i fullt laga ordning upprättade testamentet, hvartill riksdrotsen svarade, att enligt svensk lag borde hvarje testamente vara bevittnadt af minst två personer, hvilket ej var förhållandet med detta testamentes-tillägg, som endast hade Schröderheims underskrift. Då förklarade hertigen, att han ej kunde erkänna annat testamente än det af 1780, med tillägget af 1789, samt att det nu företedda tillägget ej kunde afse annat än den konselj konungen velat gifva honom såsom regent. Denna konungens önskan ville hertigen så mycket hellre uppfylla, som den öfverensstämde med hertigens egen afsigt, hvarföre han ock nu befalte uppsättande af en handling, i hvilken han förband sig att såsom permanent konselj under minderårigheten bibehålla samma personer, som utgjort
konseljen under konung Gustaf III:s sjukdom. Sedan denna handling blifvit uppsatt och af hertigen undertecknad, tog han i förvar den under Gustaf III:s sjukdom uppsatta skriften, hvilken han sedermera skall hafva uppbränt, samt begaf sig derefter, tillika med dem han förklarat utgöra sin konselj, till den unge konungen och aflade sin trohets-ed för honom.

Så snart den nya styrelsen sålunda var ordnad, lät hertigen utfärda en kungörelse, innefattande en varning till allmänheten att icke låta af sin kärlek för en saknad konung förleda sig till några utbrott af sjelftagen hämnd, samt tillika en försäkran, att ransakningarna rörande det föröfvade brottet visat detsamma hvarken till sitt upphof eller sin verkställighet hafva egt några anhängare i någon af rikets provinser, utan inskränkt sig inom en i hufvudstaden varande flock af ursinniga missgerningsmän och missdådare.

Förfarandet mot dessa blef ock en af den nya regeringens första och tillika brydsammaste omsorger. Gustaf III hade å sin dödssäng gifvit tillkänna sin önskan, att deltagarne i sammansvärjningen mot honom skulle röna största skonsamhet, för att nya frön till förbittring ej måtte utsås. Sådan var äfven hertigens åsigt, och han ville gerna göra allt att försona de missnöjde inom adeln; men, å andra sidan, var hos den större allmänheten förbittringen mot dessa och särskildt mot deltagarne i sammansvärjningen så stor, att hertigen genom för långt sträckt skonsamhet äfventyrade att gifva bekräftelse åt de rykten, illviljan börjat sprida, att han sjelf ej varit främmande för sammansvärjningen.

För deltagande i denna sutto nu häktade kaptenen Jakob Johan Anckarström, majoren grefve Clas Fredrik Horn, gardeskaptenen grefve Adolf Ludvig Ribbing, öfverstelöjtnanten Carl Pontus Lilljehorn, kanslirådet Jakob von Engeström, dennes broder protokollssekreteraren Johan von Engeström, generalmajoren Carl Fredrik Pechlin, häradshöfdingen Anders Nordell, majoren Christofer Aegidius von Hartmansdorff, löjtnanten friherre Carl Fredrik Ehrenswärd, stallmästaren Henrik Bruse, löjtnanten friherre Johan Ture Funck, sekreteraren Carl Ulrik Anckarström, en yngre broder till kaptenen, sekreteraren Ingemund Liljestråle, en son till justitiekanslern, rådmannen Johan Alegren och stadsnotarien Enhörning. Sekreteraren friherre Ture Johan Bielke, som äfven deltagit i sammansvärjningen, hade redan den 22 Mars medelst gift beröfvat sig lifvet. Ransakningen med de öfrige fortgick inför Svea hofrätt, som den 11 April 1792 fälde och den 16 April afkunnade sin af högsta domstolen den 13 i samma månad stadfästade dom öfver Jakob Johan Anckarström. Han dömdes till förlust af adelskap, ära och gods, samt att tre dagar å rad å ett af hufvudstadens torg stå två timmar hvarje dag i halsjern och af bödelsknekten afstraffas med fem par spö, hvarefter han skulle mista högra handen, halshuggas och steglas. Den 19, 20 och 21 April schavotterade han å Riddarhustorget, Hötorget och Nytorget, och förbittringen mot konungamördaren
var sådan, att icke blott pöbeln uppmanade bödelsknekten att vid spöandet slå hårdare, utan äfven en förmögen borgare särskildt betalte honom härför. Den 27 April skedde afrättningen, och så väl dervid som under hela rättegången hade Anckarström visat den mest orubbliga ståndaktighet och lika orubbligt vidhållit sin åsigt, att Gustaf III i många mål brutit sin konungaed och derföre borde anses för sitt folks fiende, samt att Anckarström trott sig göra detta en vigtig tjenst genom att döda honom.

Öfver de öfriga anklagade föll hofrättens dom den 10 Maj. Grefvarne Horn och Ribbing dömdes att mista högra handen, halshuggas och steglas; Lilljehorn och Ehrensvärd att halshuggas samt mista ära och gods; Jakob von Engeström att mista adelskap, riddarevärdighet och embete samt under sin återstående lifstid hållas i fängelse å någon af rikets fästningar; Hartmansdorff att mista tjensten och ett år hållas i fängelse å fästning; Johan von Engeström att mista sin tjenst; Lilljestråle att under två månader hållas i häkte, samt Pechlin att tills vidare hållas fängslig å Varbergs fästning, för att af presterskapet flitigt till bekännelse förmanas. Nordell frikändes från allt ansvar, och Bruse, Funck, Carl Ulrik Anckarström, Alegren och Enhörning hade redan förut blifvit frigifne, sedan åklagaren afstått från all talan emot dem.

De fleste af de dömde inkommo till regeringen med nåde-ansökningar och i en den 15 Augusti 1792 hållen konselj förklarade hertigen, att då hans aflidne broder å dödsbädden gifvit tillkänna sin yttersta vilja vara, att ingen af de anklagade och om delaktighet i mordet öfvertygade personer derför skulle gå till döden, förvandlade hertigen dödsstraffen öfver Horn, Ribbing, Lilljehorn och Ehrensvärd till ständig landsflykt, med förlust af adelskap och af alla medborgerliga rättigheter inom Sverige. Samma dag blefvo de ock under bevakning förda öfver gränsen. Jakob von Engeström fick umgälla sin förbrytelse med tre års fängelse på Vaxholms och Hartmansdorff med ett års på Malmö fästning. Pechlin skulle till framdeles bekännelse hällas i fängsligt förvar på Varbergs fästning.

Mot deltagarne i sammansvärjningen hade sålunda mycken skonsamhet blifvit visad. De, som hyste en varmare tillgifvenhet för Gustaf III, påstodo ock, att hvarken de brottslige blifvit med fullt allvar tillhållne att bekänna hvad de visste och hvartill omständigheterna gåfvo anledning, eller straffade så allvarligt, som de förtjenat, och att ej heller undersökningen sträckt sig till alla dem, af hvilka upplysningar troligen kunnat erhållas. Mycket påstods ock hafva blifvit under ransakningen upptäckt, som icke meddelades i de rättegångshandlingar, hvilka utgåfvos på trycket. Så skall planen till mordet och den till en statshvälfning varit uppgjorda oberoende af hvarandra. Den förra, om hvilken allenast Horn, Ribbing och Anckarström skola varit medvetande, hade endast gått ut på konungens undanrödjande. Den senare åter, för hvilken Pechlin varit den egentlige anstiftaren, hade varit vida mer omfattande, men från början icke afsett konungens mördande,
utan endast regeringssättets förändring. Sedermera, när Pechlin och hans vänner blifvit underrättade om mordanslaget, skola båda planerna blifvit kombinerade. Så snart konungen blifvit dödad skulle, efter gifven signal, några af de sammansvurne antända några aflägsna kojor, och då trupperne der samlat sig till eldens släckande, skulle de genom Lilljehorn och Hartmansdorff öfvertalas att besvärja en ny regeringsform, hvarvid kronprinsen, utropad till konung, skulle fått enkedrottningen till förmyndare, biträdd af hertig Fredrik. Hertig Carl skulle arresteras, Armfelt, Ahlman, Nordin, Låstbom och Håkansson fängslas, möjligen rödjas ur vägen. Pechlin skulle leda de militära, Jakob von Engeström den civila delen af hela verket, den förre utfärda alla order till trupperna, den senare alla bref, författningar m. m. Ovisst är emellertid, huru mycket af detta verkligen varit afsedt eller endast kan anses såsom ett rykte.

En försonlig anda röjde sig emellertid omisskänligen i den nya styrelsen, och hertigen gjorde sitt bästa för att ställa de missnöjde tillfreds, hvilkendera sidan de än tillhörde. Han visade äfven mycket nit för regeringsärendena och ordnade sin dag på det noggrannaste. Regeringsärendenas handläggning skedde ock nu med långt mera ordning än under de sista åren af Gustaf III:s regering. De föredragande anbefaldes att hvarje måndag till hertigen aflemna listor på de under förra veckan inkomna mål, hvilka de fingo en bestämd tid att föredraga, utom ärenden, som fordrade mera skyndsamhet, hvilka deremellan fingo genast företagas. Lika beskaffade listor skulle hvar måndag tillställas riksdrotsen öfver ärenden, hvilka hertigen befalt i den veckan föredragas i rikets allmänna ärendens beredning. För öfrigt visade sig hertigen enkel och okonstlad i sitt väsende, bar ständigt uniform och tillät icke officerarne att visa sig civilklädde. De kostsamma och lysande uniformer, som vid flera kårer blifvit inrättade, befriades från öfverflödiga prydnader af guld och silfver, till besparing för officerarne. Den franska skådespelaretruppen afskedades och den af Gustaf III grundlagda vidlyftiga byggnaden vid Haga instäldes. Den unge konungens hof och lefnadssätt undergingo nästan ingen förändring, och hans undervisning fortsattes på samma sätt som förut.

Flera nyttiga åtgärder vidtogos. Så utfärdades den 12 April en rundskrifvelse till samtliga landshöfdingarne, med befallning till dem att ingifva noggranna berättelser om tillståndet i deras län, jemte utlåtande om bästa utvägarne att befordra åkerbrukets och näringarnas förbättring. Den 20 April tillsattes en särskild beredning, bestående af riksdrotsen grefve Wachtmeister, riksmarskalken grefve Oxenstierna, presidenten grefve Ruuth, statssekreteraren för sjöärendena generaladjutanten Carl Olof Cronstedt, statssekreteraren för krigsärendena Carl Lagerbring, landshöfdingen i Stockholms län Samuel af Ugglas, föredragande för finans-ärendena lagmannen Anders Håkansson samt statskommissarien Carl Gustaf Ekman att ordna riksstaten, med uttrycklig föreskrift att tillse, det statsutgifterna ej öfverstego inkomsterna. Till
vinnande af bättre ordning inom armén indelades densamma i 8 brigader, hvardera under särskildt inseende af en generalsperson, hvilken det ålåg att förrätta mönstringar och tillse att ingenting inom brigaden fattades.

Konseljer höllos temligen regelbundet två gånger i veckan, i hvilka, jemte hertigen, vanligen deltogo riksdrotsen <i>Wachtmeister,</i> riksmarskalken <i>Oxenstierna,</i> öfverstemarskalken hos enkedrottningen friherre <i>Fredrik Sparre,</i> som den 16 Juli utnämndes till rikskansler och chef för kanslikollegium, öfverstekammarjunkaren friherre <i>Ewert Fredrik Taube,</i> presidenten i kammarkollegium grefve <i>Erik Ruuth,</i> statssekreteraren <i>Elis Schröderheim,</i> underståthållaren i Stockholm <i>Per Zacharias Ahlman</i> och lagmannen <i>Anders Håkansson.</i>

Åtskilliga förändringar skedde emellertid efter hand inom den högre embetsmannapersonalen. Statssekreteraren i krigsexpeditionen Gustaf von Carlsson utnämndes den 6 April utan egen ansökning till president i Wasa hofrätt och fick till efterträdare såsom statssekreterare expeditionssekreteraren <i>Carl Lagerbring.</i> Till statssekreterare i utrikesexpeditionen, hvilket embete en längre tid stått ledigt, förordnades den 4 Juni regeringsrådet <i>Christofer Bogislaus Zibet,</i> och <i>Johan Christofer Toll</i> blef, efter lång frånvaro från hufvudstaden, dit återkallad, befordrades till generallöjtnant den 15 Maj och förordnades att föra ordet i krigskollegium, hvars president grefve Gustaf Adolf Horn var af ålderdomskrämpor urståndsatt att tjenstgöra. Tillika blef Toll föredragande för krigsärendena i konseljen och förordnades den 14 Juli till ledamot af rikets allmänna ärendens beredning. Armfelt åter, som redan gifvit flera bevis af sitt oroliga lynne och icke sparat på yttringar af sitt missnöje med sakernas nya ordning, fann sig så tillbakasatt, att han under sommaren 1792 begärde tjenstledighet, för att vid baden i Aachen sköta sin helsa, hvilket ock genast och gerna honom beviljades. För öfrigt skedde den 15 Maj en mängd befordringar inom armén. Hertig Fredrik utnämndes till fältmarskalk och för öfrigt tillsattes 4 generaler, 7 generallöjtnanter, 7 generalmajorer, 2 generaladjutanter, samt 10 öfverstar, utom en mängd befordringar i lägre grader.

Vigtigare förändringar förestodo emellertid, sedan friherre <i>Gustaf Adolf Reuterholm</i> i början af Juli återkommit från den utländska resa, han efter 1789 års riksdag företagit. Han hade tidigt röjt en afgjord håg för det underbara samt såsom ordensvurm, magnetisör, andeskådare, illuminat och alkemist vunnit stort förtroende hos hertig Carl, som hade icke mindre sinne för det mystiska. Reuterholm skall ock vid flera tillfällen förespått hertigen att i framtiden komma att intaga Sveriges tron. Oaktadt hertigens ynnest hade det dock gått temligen trögt med Reuterholms befordringar. Också hade han hört till de missnöjde både vid 1786 och 1789 årens riksdagar samt under den senare med sådan bitterhet uppträdt mot säkerhetsakten, att han endast genom hertigens ifriga förbön undgick att blifva arresterad. Sedermera hade han i Juni 1791 företagit en utrikes resa, från hvilken hertigen
hemkallade honom, så snart han trädt i spetsen för regeringen. Brefvet härom träffade Reuterholm i Rom, och han skyndade då hemåt samt infann sig i Stockholm den 3 Juli. På det vänskapligaste mottagen af hertigen, blef han från denna tid den verkligt styrande, hvilket ock på flera sätt röjde sig.

Reuterholm hade tillhört Gustaf III:s afgjorda ovänner och denna ovänskap sträckte han äfven till konungens förtroendemän, hvilka nu aflägsnades den ena efter den andra. Redan den 16 Juli blef underståthållaren Ahlman utan egen ansökning utnämnd till vicepresident i Wasa hofrätt och fick till efterträdare i underståthållareembetet sin gamle ovän polismästaren Nils Henrik Liljensparre. Den 19 Juli upphörde Taubes befattning med utrikesärendena, och statssekreteraren, öfverpostdirektören Ulrik Gustaf Franc skildes från minister-konferenserna samt från all handläggning af ministeriela ärenden. Den 8 Augusti blef landshöfdingen <i>Ulrik Ehrenbill</i> president i statskontoret och Schröderheim utnämnd till hans efterträdare såsom landshöfding i Uplands län. Den 14 Augusti fingo biskop Wallqvist och prosten Nordin tillsägelse att lemna Stockholm och sköta sina presterliga befattningar. Armfelt förordnades till svensk minister i Italien; Lagerbring blef den 20 Augusti utnämnd till landshöfding i Södermanland och revisionssekreteraren Herman af Låstbom, som förestått justitiekanslers-embetet, blef landshöfding i Heinola län. Grefve Ruuth utnämndes till generalguvernör i Pomern och kansler för akademien uti Greifswald, samt fick till efterträdare, såsom president i kammarkollegium, presidenten i Göta hofrätt, ledamoten af högsta domstolen, friherre <i>Arvid Fredrik Kurck.</i> Lagman Håkansson entledigades från sin befattning med föredragningen af finansärenden samt fick återtaga utöfningen af sin borgmästaresyssla i Carlskrona, och Toll förordnades den 1 Oktober till svensk minister i Polen.

Vid befordringarna efter de afgångne hade förre svenske ministern i Polen <i>Lars von Engeström,</i> en yngre broder till de i sammansvärjningen mot Gustaf III invecklade Jakob och Johan von Engeström, den 16 Juli blifvit hofkansler. Revisionssekreteraren <i>Mathias Rosenblad</i> blef den 29 Augusti statssekreterare för inrikes civilexpeditionen efter Schröderheim och fick tillika efter Wallqvist öfvertaga föredragningen af ecklesiastik-ärendena samt något senare efter Håkansson den af finans-ärendena. Samma dag blef krigsrådet <i>Christofer von Numers</i> statssekreterare för krigs-ärendena och assessorn i Wasa hofrätt <i>Georg Wilhelm Lode</i> fick, såsom revisionssekreterare, efter Låstbom förestå justitiekanslers-embetet. Den 26 September förordnades f. d. öfveramiralen grefve <i>Carl August Ehrensvärd</i> att vara generalamiral med inseende öfver båda flottorna, hvarefter statssekreterareplatsen för sjöärendena ansågs öfverflödig och dess innehafvare Carl Olof Cronstedt återgick till sitt befäl öfver arméns flottas eskader i Sveaborg. Den 29 September utnämndes konteramiralen <i>Carl Wilhelm Modée</i> till öfverståthållare efter Armfelt, och den 19 Oktober blef grefve
<i>Curt Filip Carl von Schwerin</i> förste generaladjutant för armén efter generallöjtnanten friherre Maurits Klingspor, som nu blef ordförande i krigskollegium efter Toll. Sjelf åtnöjde sig Reuterholm att utnämnas till president i kammarrevisionen efter nu landsflyktige grefve Adolf Fredrik Munck.

Af de förre konselj-ledamöterne bibehöllos sålunda endast riksdrotsen grefve Wachtmeister, som åtnjöt allt för stort förtroende i det allmänna, att man vågade aflägsna honom, riksmarskalken grefve Oxenstierna, hvilken, mera skald än statsman, Reuterholm ansåg sig ej behöfva frukta, samt den till rikskansler upphöjde friherre Fredrik Sparre, som i anseende till sina temligen inskränkta förståndsförmögenheter syntes ännu mindre fruktansvärd.

Så mycken godtycklighet än röjde sig i denna hastiga förändring af styrelsepersonalen, innebar dock den första vigtigare regeringsåtgärden under Reuterholms inflytande ett erkännande af mera frisinnade åsigter, än den föregående styrelsen omfattat. Redan den 11 Juli utfärdades nemligen en ny tryckfrihetsförordning, författad af Reuterholm och i hvilken, efter en mycket mångordig inledning, öfverflödande af frihets-idéer och af uppmaningar till enighet och förtroende, svenska folket förunnades en allmän skrif- och tryckfrihet, utan andra undantag, än »att ingenting anstöteligt eller stridande emot vår rätta tros bekännelse och den rena evangeliska läran eller något smädeligt emot det Högsta väsendet må få skrifvas eller tryckas, icke heller något emot regeringssättet eller emot moralen och goda seder, eller något, som kan vara förklenligt eller anstöteligt emot utrikes hof och makter, eller med andra pasqviller eller smädeskrifter orena de pressar, hvilka endast böra vara sanningens rena språk helgade och förbehållna». I allt öfrigt skulle det stå hvarje svensk man öppet att fritt och obehindradt begagna sig af denna allmänna tryckfrihet, så snart författaren derunder tecknat sitt kända namn. All censur skulle upphöra, äfven den boktryckarne utöfvat, hvilka, enligt de förut gällande författningarna, buro ansvaret för hvad som trycktes.

Denna nya tryckfrihetsförordning mottogs i allmänhet med bifall, och man försummade icke att begagna sig deraf. En stor mängd ströskrifter och nya dagblad utkommo, och det dröjde icke särdeles länge, innan denna frihets upphofsman började ångra sitt medgifvande.

Några andra författningar röjde äfven den nya  styrelsens välmening. Så utfärdades den 2 Augusti ett »förbud mot spel och dobbel», och den 11 Augusti en »varning mot yppighet och öfverflöd», hvilken senare åtföljdes af en rundskrifvelse till samtliga landshöfdingarne, med befallning att förständiga länens invånare, att hertigen ej ville mottaga någon, som visade sig i utländska tillverkningar, spetsar och annan fåfänga, samt att han, då enkor sökte pensioner, ämnade noga undersöka, huru vida de såsom hustrur och mödrar fullgjort sina skyldigheter(!).

Den 29 Augusti förordnades en statsutredning, med rikskanslern
Sparre till ordförande och bestående för öfrigt af hofkanslern von Engeström, krigskommissarien Emanuel Widegren, kamereraren Per Landin och grosshandlaren Berg, som hade att utröna verkliga beloppet af rikets skuld och fordringar vid Gustaf III:s död, samt att deröfver inkomma med fullständig uppgift och med förslag till statsregleringen för 1793.

Den 1 November inrättades å lustslottet Carlberg en krigsakademi för 50 kadetter, de kungliga pagerne inberäknade, hälften frälse och hälften ofrälse, till inhemtande af förberedande militäriska kunskaper. Till guvernör förordnades generalmajoren <i>Peter Bernhard Piper,</i> som följande året blef president i krigskollegium, hvarefter öfversten grefve <i>Nils August Cronstedt</i> efterträdde honom såsom krigsakademiens guvernör.

Den 6 November öppnade hertigen krigsbefälets sammankomster, hvilka fortsattes till den 14 December. Det hade ej varit samladt sedan 1778 och hade nu blifvit sammankalladt för att öfverse arméns pensionskassa och mottaga hertigens propositioner angående pensioneringen och några dermed samband egande förhållanden, samt deröfver inkomma med utlåtande, hvilket ock skedde samt föranledde utfärdandet af nytt pensionsreglemente den 28 Januari 1793.

Flera nyttiga åtgärder hade sålunda blifvit vidtagna, och i allmänhet blefvo ärendena nu handlagda med mera ordning och sorgfällighet än förut, samt kollegiers och andra myndigheters yttranden mera noggrant inhemtade. Hertigen hade ock sökt gå både försonligt och frisinnadt till väga; men oaktadt allt detta saknades visst icke missnöjde.

Till dessa hörde i främsta rummet Gustaf III:s förtroendemän, som funno sig aflägsnade från allt inflytande på regeringsärendena och äfven på annat sätt tillbakasatte, samt bittert klandrade så väl godtyckligheten härvid som den ynnest, hvilken nu visades den aflidne konungens erkända ovänner, och den skonsamhet, hvarmed deltagarne i sammansvärjningen mot honom blifvit behandlade. Detta hade äfven stött den aflidne konungens talrika beundrare bland den större allmänheten och framkallat en mängd för hertigen och hans gunstling förklenande rykten, hvilka fingo ökad fart genom den unge konungens sjuklighet, den man ej ville finna fullt naturlig. Reuterholm påstods vid flera tillfällen hafva förespått hertigen att bestiga Sveriges tron och misstänktes nu att med brottsliga medel påskynda denna spådoms fullbordan. Äfven fick hertigens skonsamhet mot deltagarne i sammansvärjningen gälla som bevis, att han sjelf icke varit främmande för densamma, och man försmådde ej att begagna den af honom beviljade tryckfriheten till framkastande af de mest kränkande hänsyftningar både mot honom sjelf och hans gunstling. Tillika inrättades i Stockholm flera klubbar, hvilka stodo under inverkan och, såsom det påstods, äfven besoldades af ryske ambassadören grefve Stackelberg, som nu ingått i nära förbindelse med det undanträngda gustavianska partiet, hvilket han sökte återgifva ledningen af Sveriges styrelse, för att genom detsamma, som skulle hafva sitt stöd i ryska regeringen,
återställa dennas inflytande inom Sverige. Planer sades ock vara å bane att, under förevändning af vådorna för den unge konungen att fortfarande stå under sin efter Sveriges tron lystne farbroders förmynderskap och vård, förklara honom myndig, hvarefter de personer, som haft hans faders förtroende, skulle af honom återinsättas i sina förra befattningar och styra riket i hans namn. För dessa planers bringande till verkställighet räknade man i synnerhet på Stockholms borgerskaps varma tillgifvenhet för Gustaf III, hvarigenom det var så mycket lättare att uppskrämma detsamma medelst diktade faror för hans sons lif eller välbefinnande. De flesta klubbarne utgjordes ock utaf medlemmar af borgerskapet.

Jemte dessa jäsningsämnen fans ett ytterligare, icke mindre verksamt, ehuru i annan riktning — de öfverspända frihetsidéer, som från Frankrike, der de revolutionära rörelserna nu som bäst pågingo, spridt sig till de öfriga europeiska länderna samt i synnerhet anslogo ungdomen, som ifrigt omfattade de demokratiska och republikanska åsigterna, utan att så noga göra sig reda för hvart de ledde, hvilket ock först något senare visade sig i Frankrike. Äfven i Sverige saknades icke svärmare för dessa åsigter och de funno äfven organ inom pressen, som sökte gifva den största möjliga utsträckning åt den beviljade tryckfriheten.

Liljensparre försummade icke att varna hertigen för orostiftarne af båda slagen, frihetssvärmarne så väl som gustavianerne, och i afseende å de senare var Reuterholm af samma mening, men hade sjelf insupit allt för mycket af de franska frihetsidéerna att vilja allt för hårdhändt uppträda mot frihetssvärmarne. Några kraftigare åtgärder vidtogos också ej hvarken mot de ena eller de andra, förr än mot årets slut händelser inträffade, som väsentligen förändrade både hertigens och hans gunstlings åsigter i det antydda hänseendet.

Emellertid gick året 1792 till ända, utan att lugnet inom Sverige blifvit stördt, ehuru väsentliga rubbningar i styrelsen inträffat och ganska hotande anledningar till oro förefunnos.
</chapter>

<chapter name="De inre förhållandena, 1793—1706.">
<h3>De inre förhållandena, 1793—1706.</h3>
I medlet af December 1792 utkom en skrift af Thorild, som väckte stort uppseende. Under en gemensam titel: »Om det allmänna förståndets frihet, till konungen och folket», hade han sammanfattat sina dittills otryckta, vid 1786 års riksdag afgifna memorialer om vidsträcktare tryckfrihet och politisk frihet, samt försett denna samling med en särskild inledning, kallad »Ärligheten, till hans kongl. höghet regenten», i Thorilds vanliga högstämda, deklamatoriska stil, men innefattande åtskilligt, som väl kunde synas betänkligt, såsom: »De vanmäktiga bokstäfver, af hvilka man hopsätter tyranniska regeringslagar, kunna de ställas upp emot något af så gudomlig realitet, som sanningar eller
<i>senor?</i> — Om den första och <i>enda</i> sanna makt på jorden, som heter <i>folket,</i> har jag aldrig i verldens historia läst att någon konung förmått göra sig ett begrepp. — Gode och ädle furste, var fäderneslandets hjelte och gud. Gör sanningen till lag! <i>Se icke på former, akter och statuter!</i> Ty i själens grund erkänner ingen klok och ärlig man någon annan grundlag än det <i>mest rätta,</i> enligt det <i>mest fria</i> bevis. Tänk i stället på Sveriges ädla allmoge, så vårdslösad af den galna politiken, att den än i dag är i förståndet hedningar, i hjertat slafvar, i det borgerliga vildar (!), som lika lätt kunna hetsas mot som med en regering. — Dessa fyra rikets <i>stånd,</i> visar icke vår historia genom tidehvarf af våld, svek och elände, att de äro de fyra rikets <i>obestånd?</i> Eröfra dessa fyra barbariska nationer, gör oss till <i>ett</i> folk! — Gif icke äran åt namn och ljud, utan uppenbart åt förstånd och dygd. Gif oss då det allmänna förståndets frihet, ärligen och rent, <i>innan den med blod och våld tages</i>», o. s. v.

Så oförtäckta uppmaningar att omstörta grundlagarne och sådana hotelser, i fall denna omstörtning uteblefve, hade man dittills ej vågat i svenskt tryck framkasta, och de syntes så mycket betänkligare, som författaren genom sitt snille och sitt öfverspända, af de nya samhällslärorna genomträngda framställningssätt egde många beundrare och på många kunde inverka. Också skyndade Liljensparre redan samma dag, denna skrift blef synlig i bokhandeln, till hertigen och besvor honom att icke längre blifva en overksam åskådare af sådana tilltag, såframt han icke ville blottställa den unge konungens tron, nationens lugn samt sin egen ära och säkerhet. Samma afton hölls ock en öfverläggning hos Reuterholm, som för tillfället var af sjukdom hindrad att lemna sina rum, och här yrkade Liljensparre, att hertigen måtte ofördröjligen utfärda en förklaring, innefattande den högtidligaste försäkran att inom fyra år regeringen skulle till den då myndig blifne konungen öfverlemnas, jemte en varning mot tryckfrihetens missbruk, upptagande straffbestämmelser för öfverträdelser af densamma, hvilka i den Reuterholmska författningen saknades, samt att Thorild måtte häktas och åtalas. Ehuru Reuterholm icke ville ingå på dessa åtgärder, åtminstone icke i dess helhet, bestämde sig dock hertigen derför, och redan följande dagen, den 21 December, utfärdades en »Varning mot öfverträdandet af förordningen om en allmän skrif- och tryckfrihet den 11 Juli 1792», upptagande samma straffbestämmelser för tryckfrihetsbrott, som i tryckfrihetsförordningen den 26 April 1774 voro stadgade. Samma dag blef Thorild arresterad, och den 22 December utfärdades en »Varning till samtliga rikets inbyggare att icke låta förleda sig af falska rykten och ogrundade omdömen».

I varningen mot missbruk af tryckfriheten hade tillika blifvit föreskrifvet, att boktryckaren derefter skulle anses lika med författaren, om den tryckta skriften innehölle försök till grundlagarnes tadlande och angripande, hvilket i sjelfva verket var att återställa den censur öfver skrifter lemnade till tryckning, som i tryckfrihetsförordningen af den
11 Juli var afskaffad och som länge väckt missnöje. Dess återinförande blef också nu från flera håll klandrad. Studenterne i Upsala anlade sorg öfver den förlorade tryckfriheten, skrefvo en grafskrift deröfver, sjöngo frihetssånger och höllo lågande frihetstal i sina konventer, tills dessa längre fram under vintern blefvo förbjudna.

När Thorild den 24 December fördes till förhör i Svea hofrätt, skockade sig en mängd folk omkring vagnen under högljudda rop af »Lefve Thorild och friheten», hvilket föranledde öfverståthållaren att den 27 December utfärda en allvarsam varning mot dylika egenvilliga upptåg. Hofrätten dömde Thorild till 14 dagars fängelse vid vatten och bröd, hvaröfver han anförde besvär hos högsta domstolen, som den 22 Februari förvandlade det honom ådömda straffet till fyra års landsflykt.

Under tiden hade ett nytt bullersamt uppträde förefallit. En kapten vid Göta gardet Joachim Henrik De Frese hade en afton råkat i delo med ett par borgare och sårat den ene i handen med sin sabel, samt haft skymfliga utlåtelser om borgerskapet i allmänhet. Då förhör hölls härom i poliskammaren, samlade sig en stor myckenhet folk derutanför och fordrade med höga rop, att gardeskaptenen skulle arresteras för gatufredsbrott. Liljensparre gick ned till folkmassan och sökte med allvarsamma föreställningar förmå den att skingra sig, men mottogs med hvisslingar och otidigheter. Man sökte nu stilla folkhopen med uppgift att Frese redan var arresterad, hvilket dock ej var förhållandet, och folkskaran skyndade nu till högvakten, för att efterhöra uppgiftens sanning. Då man fann sig bedragen, rusade hela skaran, förstärkt med nya tillströmmande, in på borggården och fordrade med ökad häftighet gardeskaptenens arrestering. Förgäfves sökte hertigen genom sina adjutanter lugna folkmassan — ropen blefvo allt vildare, och slutligen kommenderades en sqvadron af gardesdragonerne in på borggården samt utdref folkhoparne derifrån.

Detta uppträde gaf man nu långt mera betydenhet, än det i sjelfva verket förtjenade. Slottsvakten fördubblades, den å Drottningholm förlagda delen af dragonregementet inkallades att förstärka hufvudstadens garnison, nattpatruller sändes utåt alla hufvudgatorna och följande dagen kungjordes under trumslag en proklamation, som vid stränga straff förbjöd alla folksamlingar.

Den vigtigaste följden af dessa gatu-uppträden blef emellertid, att Reuterholm helt och hållet omvändes från sina frihetsidéer och hördes nu försäkra, att »säkerhetsakten var Gustaf III:s bästa verk, oundgängligt till rikets styrande». Också blef det härefter ej vidare fråga om befordrande af vare sig tryckfriheten eller någon annan frihet, utan man styrde så enväldigt man vågade. Dock trodde man sig böra såsom en eftergift för det i hufvudstaden rådande hatet mot Liljensparre, som för öfrigt sedan gammalt ej stod väl hos Reuterholm, aflägsna honom från Stockholm. Redan den 9 Januari sändes han till Pomern att öfvervaka dervarande franska emigranter, hvilkas antal dagligen tillväxte. Till hans efterträdare såsom underståthållare utnämndes
revisionssekreteraren <i>Johan Erik Nibelius,</i> och man gjorde sig särskildt en förtjenst af att hafva till denna befattning utsett en ofrälse.

Man hade emellertid nu så uppskrämt hertigen och hans gunstling, att den ena försigtighetsåtgärden vidtogs efter den andra. Så inkallades i Januari 1793 två sqvadroner af lifregementet till häst, flera kompanier af lifregementets infanteri, och i Februari fick skånska husarregementet befallning att tåga till Stockholm, för att aflösa lifregementet, hvaröfver uppstod icke litet missnöje hos officerarne vid det skånska regementet, äfvensom borgerskapet i Stockholm visade föga belåtenhet med den ökade inqvarteringen. Generaladjutanten för armén, grefve Schwerin, röjde sin ovilja öfver de vidtagna åtgärderna genom att nedlägga sin generaladjutantsbefattning, som i stället öfvertogs af öfversten friherre <i>Bror Cederström.</i>

Underrättelsen om Ludvig XVI:s död på schavotten den 21 Jan. 1793, hvilken kom till Stockhom i början af Februari, ökade ytterligare oron hos hertigen och Reuterholm, som nu sågo jakobinstämplingar öfver allt samt läto på det sorgfälligaste efterspana och upplösa alla slags klubbar, likasom polisen fick sträng befallning att förhindra hvarje folksamling å hufvudstadens gator.

Medan hertigen och hans gunstling hyste dessa farhågor för och togo dessa försigtighetsmått mot jakobinska stämplingar, var en sammansvärjning mot Sveriges dåvarande styrelse verkligen i gång, ehuru från helt annat håll.

Armfelt hade lemnat Stockholm i medlet af Juli 1792, dock ej förr, än han gjort sitt bästa att hos den unge konungen ingifva misstroende mot farbrodern, samt erhållit hans bestämda löfte att aldrig medgifva eller med sin närvaro sanktionera någon riksdag, hvilken förmyndarestyrelsen kunde sammankalla, och att ej förmäla sig, innan han hunnit myndig ålder. Tillika hade Armfelt i största hemlighet tillstält honom en, sannolikt af Armfelt sjelf utverkad, egenhändig skrifvelse från ryska kejsarinnan Katarina II, innefattande de lifligaste försäkringar, att hon ville »med hela sin makt soutenera Gustaf Adolf vid bibehållandet af alla dess rättigheter och med honom i allt agera som en vän och en mor». Dessutom hade kejsarinnan genom sin härvarande ambassadör grefve Stackelberg gjort Armfelt lysande anbud, om han ville under förmyndarestyrelsen lemna Sveriges tjenst.

Armfelt reste emellertid till Aachen, men underhöll en liflig brefvexling med sina härvarande vänner och synnerligast med fröken Magdalena Charlotta Rudenschöld, en dotter till riksrådet grefve Carl Rudenschöld och hoffröken hos prinsessan Sofia Albertina, samt andre sekreteraren i kabinettet för utrikes brefvexlingen Johan Albrecht Ehrenström, hvilka noggrant underrättade honom om förhållandena i Sverige. Enligt Armfelts egna uppgifter i sin sjelfbiografi,<footnote>Se Handlingar rörande Sveriges äldre, nyare och nyaste historia. Stockh. 1830, II: 79.</footnote> väckte alla bref, han fick från Sverige, hos honom den lifligaste oro så väl för konungens
personliga säkerhet som för bibehållandet af hans makt. I Coblenz hade han fått ett bref från grefve Ruuth, med förslag att frånträda sitt öfverståthållareembete, men svarat, att hertigen väl kunde fråntaga honom det, om han ville, dock skulle ingenting förmå honom att sjelfmant afsäga sig ett embete, hvilket Gustaf III honom anförtrott. I Trier hade konungen af Preussen sagt honom, att man skulle fråntaga honom alla hans embeten och hålla honom utom riket, till dess man hunnit gifva en ny form så väl åt regeringssättet som åt det politiska system Gustaf III följt i slutet af sin regering. Armfelt hade då frågat, om någon fara kunde hota den unge konungen, hvartill konungen af Preussen svarat: »Jag hoppas, att ingenting är att frukta för hans lif, men för hans makt och hans egenskap af konung vill jag ingenting svara». I Oktober 1792 afsattes Armfelt från öfverståthållareembetet och förordnades till svensk minister i Italien, med sträng befallning att påskynda sin resa dit. Han begaf sig först till Dresden, der han uppehöll sig några veckor, hvarefter han inträffade i Wien och skyndade genast till ryske ambassadören grefve Rasumowsky, som meddelade honom de uppskakande underrättelser, som kommit från Paris, angående Ludvig XVI:s afrättning och de revolutionära rörelserna derstädes, samt om förre svenske ministern friherre Staels ditkomst. Tillika kommo till Wien berättelser om en förestående koalition mellan Frankrike, Sverige och några andra makter, för att befordra de demokratiska principernas framgång och hvarigenom hertigen skulle erhålla betydande subsidier. Detta allt uppskrämde Armfelt ännu mera. Han trodde, såsom han sjelf påstår, att man nu äfven i Sverige ämnade införa samma olyckliga frihetsanda, som förstört Frankrike, och han beslöt göra allt för att förekomma det. För detta ändamål uppgjorde han nu en fullständig plan till statshvälfning, hvilken skulle utföras med rysk hjelp. Från hertigens person skulle Reuterholm och hans anhang aflägsnas, konungen skulle få tillträde till konseljen och Armfelt, jemte några af hans vänner, utgöra hertigens ständiga råd. Den unge konungen borde förmås att till kejsarinnan skrifva ett bref, hvartill Armfelt sände utkastet, och i hvilket han blef på det bästa rekommenderad hos henne, hvarjemte konungen skulle förklara sitt bifall till hvad Armfelt å hans vägnar kunde hos kejsarinnan hafva att andraga. Emellertid borde de förklenligaste rykten utspridas om regeringen och dess afsigter eller, såsom Armfelt sjelf uttryckte sig i bref till fröken Rudenschöld, »det närvarande förlöjligas och förnedras, fruktan för det tillkommande väckas och jemförelser göras mellan den för handen varande ställningen samt Sveriges framfarna storhet och makt».

Sedan planen sålunda blifvit uppgjord, meddelades densamma Armfelts förtrogna i Stockholm, fröken Rudenschöld och Ehrenström, med uppmaningar att kraftigt och skyndsamt arbeta på dess utförande. Toll, Armfelts forne ovän och medtäflare, fick nu ock förtroende af hans plan, och slutligen sände Armfelt äfven till kejsarinnan genom Rasumowsky ett memorial, hvari han, efter en kort skildring af ställningen i
Sverige och faran för Ryssland, om det tillät jakobinismen ohejdadt utbreda sig i detta sitt grannrike, uppmanade henne att sända en flotta till Stockholms närhet och låta den dröja der, till dess alla dessa förändringar hunnit genomdrifvas på kejsarinnans direkta begäran genom en till hertigen stäld not, som af hennes i Stockholm varande minister borde framlemnas.

Då fröken Rudenschöld fick del af dessa planer, röjde hon den största häpenhet och bestörtning, men hon var Armfelt alltför varmt tillgifven för att undandraga honom sitt biträde och medgaf, att hela hans brefvexling med sina vänner i Sverige fick gå under hennes couvert. Hennes ställning vid hofvet var nu så mycket kinkigare, som hertigen efter Armfelts afresa ifrigt egnade henne sin hyllning, hvilken hon dock, trogen sin frånvarande älskare, bestämdt afvisade. Hennes bemödanden för Armfelt mötte emellertid åtskilliga svårigheter. Konungen vägrade mottaga konceptet till det bref till kejsarinnan, hvilket Armfelt tillstält henne, och hon kunde ej förmå ryske ambassadören grefve Stackelberg att söka inverka på hertigen till Armfelts fördel. Ett bref, hvilket Armfelt skrifvit till den i Dalarne 1788 uppsatta frikåren, som då stått under hans befäl, vågade man ej afsända. Deremot underlät man icke att befordra spridandet af de rykten, hvilket Armfelt föreslagit att bringa i omlopp. Största hindret mot hans plan kom dock från ett håll, hvilket man minst förmodat. Kejsarinnan förklarade sig nemligen obenägen för vidtagande af de mått och steg Armfelt påkallat.

Armfelt fortsatte emellertid sin resa till Italien, hvarunder han efter hand inhemtade alla dessa obehagliga underrättelser från sina korrespondenter i Stockholm och Petersburg. Sommaren 1793 tillbragte han vid baden i Lucca, der han författade och lät trycka en »Prospectus till Gustaf III:s historia», innefattande idel loftal öfver Gustaf III, men framställande i de mörkaste färger dem, i hvilkas händer styrelsen fallit efter hans död. Tronens fall och den unge konungens förderf skulle blifva oundvikliga följder af det styrelsesystem, som nu antagits i Sverige, om det finge ytterligare utvecklas. Endast jakobiner, bedragare och skurkar omgåfvo hertigen och den unge konungen, hvars välfärd och rättigheter man genom så mycken svaghet äfventyrade. Denna Prospectus var Armfelt nog oförsigtig att sprida i bokhandeln samt skickade den till de främmande sändebuden vid de italienska hofven, och några exemplar äfven till sina vänner i Sverige.

Följden häraf blef, att den snart nog kom till hertigens kunskap, och vid Armfelts framkomst till Rom mötte honom ett bref från hertigen, i hvilket Armfelt, under hotelse att i annat fall mista alla sina embeten, uppmanades att ofördröjligen återkalla de beskyllningar, hvarmed han i detta arbete öfverhopat svenska regeringen. Armfelt svarade med en begäran om entledigande från sin ministerbefattning och beslöt nu uteslutande söka sitt stöd i Ryssland.

Emellertid hade Armfelts brefvexling med sina vänner i Sverige
blifvit öfvervakad och polisen var, ehuru i största hemlighet, ifrigt sysselsatt att utspana hans korrespondenter och samla laggiltiga bevis emot dem. I början af December 1793 hade poliskammaren fått en ny chef. Liljensparres son, docenten i juridik vid Upsala akademi, Per Henrik Liljensparre, hade, vid faderns befordran till underståthållare 1792, blifvit hans efterträdare såsom polismästare i Stockholm, men då fadern följande året sändes till Pomern, hade sonen blifvit utnämnd till assessor i Svea hofrätt och polismästare-embetet anförtrodt åt vice advokatfiskalen i Svea hofrätt Johan Gustaf Norlin, som under utöfningen af detta embete gjorde sig aktad och omtyckt af hufvudstadens invånare. Reuterholm tyckes likväl icke haft fullt förtroende till hans förmåga att utspana Armfelts korrespondenter, ty i början af December blef Norlin utan egen ansökning befordrad till lagman i Vesternorrland och sekreteraren hos ståthållare-embetet å Drottningholm <i>Magnus Ullholm</i> i stället utnämnd till polismästare. Han var känd för ovanlig skicklighet och nit, men hade några år förut måst för tillgrepp ur presteståndets enkekassa, hvilken han haft om hand, rymma till Norge, hvarifrån han på lejd återkommit, och det mot honom anhängiggjorda åtal var ännu icke slutligen afdömdt, då han utnämndes till polismästare, hvilket ock derföre väckte så mycket mera uppseende.

Han fick emellertid snart tillfälle att aflägga bevis både på sitt nit och sin förmåga, ty natten till den 18 Dec. arresterades fröken Rudenschöld i sina rum inom prinsessans palats, och följande dagen häktades öfverstelöjtnanterne Johan August Sandels, friherre Johan Otto Lillie och Nils Albert Ehrenström, dennes broder sekreteraren Johan Albrekt Ehrenström, källarmästaren Forster samt kort derefter äfven Armfelts förre kammartjenare Mineur och en Signeul, som varit handelsbetjent och hvars bror var sekreterare hos förre svenske ministern i Paris friherre Stael samt gjort sig känd för jakobinska tänkesätt. Vakterna på slottet voro sedan den 18 Dec. fördubblade, starka patruller redo kring hufvudstadens gator från mörkningen hela natten igenom, hvarmed en längre tid fortsattes, och man lät förstå, att en sammansvärjning mot hertigens person blifvit upptäckt, hvarom undersökning först skulle hållas vid polisen och sedermera inför Svea hofrätt, hvilken den 18 Dec. härom underrättades af riksdrotsen. I tidningarna infördes ock en underrättelse om den upptäckta sammansvärjningen, med tillägg att man hade anledning hoppas de brottsliges antal vara ringa och all våda vara förekommen genom de försigtighetsmått regeringen redan vidtagit.

Hertigen och hans gunstling voro nu så uppskrämda af tilldragelserna i Frankrike, att de sågo jakobinism äfven i den nu upptäckta sammansvärjningen, ehuru den utgick från Armfelt och hade sitt stöd i Ryssland. Redan den 18 Dec. förbjödos derföre alla redaktörer af svenska tidningar att der införa något, som rörde Frankrike, utom krigshändelser och ekonomiska författningar. Man lät tillika förstå, att stämplingarna icke gått ut på mindre än att rödja hertigen ur vägen och att i en så brottslig afsigt brefvexlingen varit förd mellan Armfelt och
fröken Rudenschöld. Eget nog, såg man nu äfven här jakobinska stämplingar, under det Armfelt uppgaf anledningen till sin statshvälfningsplan hafva varit att skydda Sverige för jakobinska planer, dem han påstod den dåvarande regeringen gynna. I allmänhet fingo ock jakobinerne denna tid bära skulden för hvarje rörelse, som yppades inom de europeiska länderna.

Då statssekreteraren och öfverpostdirektören Franc befordrat Armfelts och fröken Rudenschölds brefvexling samt äfven sjelf korresponderat med Armfelt, blef han den 19 Dec. skild från utöfningen af sina embeten, med tillsägelse att ej lemna hufvudstaden, och då landshöfding Lagerbring var omnämnd i brefvexlingen, fick äfven han tillsägelse att ej lemna Stockholm.

Efter föregången undersökning i poliskammaren och sedan flera bref blifvit uppsnappade, på hvilka man ansåg sig kunna grunda åtalet mot de häktade, företogs mot slutet af Jan. 1794 rättegången inför Svea hofrätt. Fröken Rudenschöld försvarade sig modigt och fintligt, och af sekreteraren Ehrenström skedde det under så frimodigt bedyrande af sin oskuld och så allvarlig protest mot det våld, som utan någon annan anledning än en angifvares illvilja öfvergått honom, att genom detta anförande, som i otaliga afskrifter spriddes bland allmänheten, åsigterna hos denna började betydligt förändra sig. Tvifvelsmål om hela sammansvärjningens verklighet begynte uppstå hos flera, och man såg mer och mer i alltsammans en förföljelse mot misshagliga personer. Särskildt skadade det hertigen icke litet i allmänna meningen, att man visste honom hafva egnat fröken Rudenschöld en hyllning, hvilken hon försmått, och man betraktade förföljelsen mot henne såsom en föga ridderlig hämd härför. Då man bemäktigade sig hennes papper, hade man ock funnit en stor mängd bref från hertigen, öfverflödande af kärleksförklaringar och klagomål öfver hennes hårdhet, men deremot ingenting som kunde användas i en rättegång för högmålsbrott. I allmänhet voro ock de uppfångade brefven visserligen rika på skandalösa berättelser om och förolämpande utfall mot åtskilliga medlemmar af den dåvarande styrelsen, men icke af beskaffenhet att derpå kunde grundas lagliga bevis för tillvaron af en sammansvärjning mot styrelsen. Mot öfverstelöjtnanterne Ehrenström och Sandels förekommo inga anledningar till åtal, och de stäldes derföre på fri fot, sedan de likväl i nära tre månader hållits i arrest. Landshöfdingarne Lagerbring och Schröderheim, hvilken senare såsom känd gustavian och omnämnd i Armfelts bref, äfven blifvit i rättegången invecklad, kunde icke heller någonting komprometterande läggas till last; rättegången började föras alltmera lamt och allmänhetens intresse derför hade betydligt svalnat, då, genom svenske residenten i Rom Piranesis nitiska bemödanden, man i Neapel lyckades öfverkomma Armfelts vigtigaste, dittills sorgfälligt hemlighållna papper, hvilka hitkommo i början af April 1794 och med ens gåfvo frågan ett helt annat utseende.

Befallning hade afgått till konteramiralen friherre Magnus Palmqvist, som förde befälet öfver en i Genua stationerad svensk eskader, att ofördröjligen begifva sig till Neapel, der Armfelt nu vistades, och med dervarande regerings tillstånd bemäktiga sig hans person och hans papper samt med båda ofördröjligen återvända till Sverige. Tillika hade Piranesi och Sveriges öfrige agenter vid de italienska hofven fått tillsägelse att öfvervaka hvarje Armfelts steg och söka hindra honom att undkomma. Armfelt hade emellertid, som vanligt, äfven i Neapel funnit varma sympatier hos några damer inom den högre sällskapsverlden och äfven drottning Carolina, en syster till den olyckliga franska drottningen Marie Antoinette, skall hafva omfattat honom med synnerlig ynnest. På denna väg fick han kunskap om Palmqvists förestående ankomst och sattes i tillfälle att undgå följderna deraf. Medan Palmqvist i Neapel uppvaktade den ena efter den andra för att få Armfelt utlemnad, hade denne fått en fristad på markisen del Vasto's villa Monte Sacchio i stadens granskap och reste slutligen oantastad till Ryssland.

De papper, af hvilka Piranesi genom en mutad grefvinnan Armfelts trotjenare lyckats komma i besittning, skickades emellertid till Sverige och blefvo komprometterande för flera. De utgjordes af 73 originalbref från fröken Rudenschöld, 26 från sekreteraren Ehrenström, 62 från statssekreteraren Franc, 5 från den unge konungens guvernör grefve Nils Filip Gyldenstolpe, 3 från landshöfdingen Elis Schröderheim, 9 från öfversten Johan Fredrik Aminoff, 43 från majoren Uggla, 16 från kamreraren Mineur, 53 från postdirektören i Hamburg Bregard och 14 från handlanden Sources.

I dessa bref, bland hvilka dock de från Uggla och Bregard icke innehöllo någonting komprometterande, var Armfelts här ofvan omnämnda plan att med rysk hjelp tillvägabringa en ny styrelsepersonal i Sverige fullt utvecklad och äfven ledamöterne i den nya styrelsen angifna. Den skulle utgöras af en permanent konselj, i hvilken äfven konungen genast skulle få en plats, dock utan deltagande i besluten, och som för öfrigt skulle bestå af hertig Carl, riksdrotsen grefve Wachtmeister, konungens guvernör grefve Gyldenstolpe, chefen för utrikes ärendena, hvartill generallöjtnanten friherre Ewert Taube skulle förordnas, hofkansleren, hvartill statssekreteraren Zibet skulle befordras, landshöfdingarne Johan Magnus af Nordin och Carl Lagerbring, som skulle blifva statssekreterare, Armfelt, som åter skulle blifva öfverståthållare, generallöjtnant Toll, som skulle utnämnas till president i krigskollegium, samt lagman Håkansson, utnämnd till president i statskontoret. Öfverste Aminoff skulle blifva generaladjutant och chef för lifdrabant-kåren samt grefve Axel von Fersen, en son till riksrådet, få befälet i Stockholm. De förre innehafvarne af de befattningar, hvilka på detta sätt blifvit tillsatta, skulle aflägsnas och undanrödjas.

Bland de genom brefven komprometterade blef grefve Gyldenstolpe, med afseende å det höga förtroende-embete han innehade, skild
från rättegången, sedan han blifvit afsatt från sin guvernörsbefattning, hvilken hertigen förklarade sig sjelf öfvertaga, samt undertecknat ett erkännande af sin brottslighet och att han endast genom hertigens nåd blifvit förskonad från ett strängare straff derför.

Mot de öfrige fullföljdes rättegången inför Svea hofrätt, som den 22 Juli 1794 hade domen färdig, hvilken afkunnades den 30 Juli och lydde för Armfelt, fröken Rudenschöld och sekreteraren Ehrenström å förlust af lif, ära och gods. Öfverste Aminoff, som ihärdigt nekat till allt medvetande om någon statshvälfningsplan och ej kunnat lagligen derom öfverbevisas, fick sin förbrytelse stäld under framtiden. Statssekreteraren Franc skildes från detta mål, men skulle, i händelse kongl. maj:t så funne för godt, särskildt tilltalas för embetsfel. Schröderheim och Lagerbring skildes från sina landshöfding-platser, sedan dock båda fått ackord derför. Friherre Lillie, Mineur, Forster, Signeul och Sources frikändes.

Af högsta domstolen skärptes denna dom så, att Armfelts namn skulle å skampåle anslås i alla rikets större städer, Ehrenström före afrättningen stå vid skampålen å Packartorget i Stockholm, Aminoff afföras till lifstidsfängelse å Carlstens fästning, samt Mineur och Forster sändas till Malmö att der tills vidare hållas i fängsligt förvar. Fröken Rudenschöld förskonades från lifsstraffet, men dömdes att en timme stå vid skampåle å Riddarhustorget<footnote>Rikskansleren Sparre skall i konseljen yrkat, att hon vid schavotteringen äfven borde slita ris och, då man, på riksdrotsens allvarliga föreställningar, frånträdt denna skärpning af straffet, bevekligen hemstält, om icke åtminstone ett par slag af riset kunde henne tilldelas, hvilket föranledde allmänheten att förändra hans egen titel från riks- till <i>ris</i>-kansleren.</footnote>, samt derefter tillbringa sin öfriga lifstid å Stockholms spinnhus, hvilken dom äfven gick i verkställighet, och först, sedan Gustaf Adolf sjelf tillträdt regeringen, blef hon befriad från spinnhuset samt fick af honom en egendom på Gotland till sitt underhåll, der hon sedermera tillbragte flera år, vistades derefter någon tid i Schweiz och dog i Stockholm 1823. Ehrenström schavotterade den 23 September och utfördes till afrättsplatsen den 8 Oktober, der dock den benådning honom förkunnades, att han för sin öfriga lifstid skulle hållas fängslig å Carlstens fästning, der han ock förblef till dess Gustaf Adolf tillträdde regeringen, då han flyttades till Vaxholm, der fadern var kommendant, samt återfick år 1800 ära och adelskap, blef 1811 rysk undersåte, med titel af statsråd sedan 1814, och dog 1847.

Utom de arresterade och inför hofrätten hörde, hade äfven åtskilliga andra personer blifvit inblandade i denna sak, hvilket de på hvarjehanda sätt fingo umgälla. Så blef Palmqvist, för det han ej verkstält Armfelts arrestering, af krigshofrätten dömd till ett års suspension, hvilken dom skärptes af högsta domstolen så, att han förklarades förlustig sitt embete, och krigshofrätten fick en allvarsam skrapa för det den dömt alltför lindrigt samt upphäfdes kort derefter och de förra
generalkrigsrätterna återinfördes. Hertigen benådade dock Palmquist så, att han endast permitterades på ett halft år. Majorerne Peyron och Brändström, som biträdt Armfelt i Neapel, utströkos ur antalet af svenska officerare. Toll, som varit medvetande om Armfelts statshvälfningsplan utan att derom underrätta svenska regeringen, återkallades från sin ministerplats i Warschau och blef, vid sin återkomst till Sverige följande året, arresterad, åtalad inför Svea hofrätt samt den 2 Juni 1795 dömd till 2 års fästning, hvilken dom hertigen dock mildrade till lindrigt fängelse i Wismar. Svenska sändebudet i Wien, friherre Johan Fredrik von Nolcken, som visat sig alltför litet påpasslig vid Armfelts resa genom de österrikiska länderna, blef äfven från sin ministerplats återkallad. Äfven riksmarskalken Oxenstjerna, som varit en af Armfelts korrespondenter, ehuru deras brefvexling ej rört politiska förhållanden, föll nu i onåd och fick två års ledighet från utöfningen af sitt embete.

Så slutade den s. k. Armfeltska sammansvärjningen, som, ehuru i sig sjelf af föga betydenhet, likväl väckte mera uppseende än någon annan tilldragelse i den inre styrelsen under förmyndare-regeringen. Den stränghet, hvarmed man förfor mot deltagarne i denna sammansvärjning, föreföll så mycket anmärkningsvärdare, om den jemfördes med den skonsamhet man visat deltagarne i sammansvärjningen mot Gustaf III, ehuru den senare afsåg ett konungamord och den förra endast en förändring i styrelsepersonalen. I synnerhet väckte förfarandet mot fröken Rudenschöld en allmän förtrytelse och har också förblifvit en fläck på hertig Carls minne. Man var temligen allmänt ense derom och har äfven förblifvit det, att en försmådd älskare, som här egde benådningsrätt, icke bort låta föremålet för sin försmådda kärlek undergå en så skymflig behandling, som här skedde, då så många utvägar till straffets mildring funnos, äfven om man ansett sig ej böra eftergifva det i sin helhet. Så, som nu »benådningen» utföll, hade den alltför mycket karakteren af en i hög grad oridderlig hämd.

Rikets inre styrelse leddes för öfrigt nu alltmera uteslutande af Reuterholm, och hvar och en, som på något sätt gjort sig misshaglig för honom, aflägsnades. Zibet, hvilken hertigen sjelf befordrat till statssekreterare, ansågs stå i alltför mycket förtroliga förhållanden till ryske ministern grefve Stackelberg och fick derföre i Februari 1793 befallning att resa till Pomern, för att bringa ordning och reda i dervarande kameralförhållanden, men gjorde sig först sjuk och vägrade sedermera att åtlyda den honom gifna befallningen såsom icke tillhörande hans embete. Följden blef, att han i April samma år skildes från sin statssekreteraretjenst, i hvilken han efterträddes af grefve <i>Nils Barck,</i> men skulle få behålla den lön han såsom regeringsråd i Pomern haft på pomersk stat, innan han utnämndes till statssekreterare, och fick efter någon tid åter visa sig vid hofvet.

I allmänhet röjde sig i styrelse-åtgärderna en viss barskhet i ansatser, men som snart nog följdes af slapphet — den förra en följd
af Reuterholms inflytande, den senare af den godsinta välmening, som var ett grunddrag i hertigens karakter, ehuru i förening med ett hetsigt lynne, som icke sällan äfven röjde sig.

Välmening låg ock onekligen till grund för beslutet att i Febr. 1793 tillsätta en komité, som skulle föreslå bästa utvägarne att förekomma yppighet och öfverflöd. Frukten af denna komités verksamhet blef dock endast ett betänkande, som hufvudsakligen gick ut på att förbjuda bruket af kaffe och af sidenkläder för manspersoner. Till det förra förbudet kunde man dock ej förmå hertigen, och anledningen härtill påstods vara, att hans älskarinna m:ll Löf förklarat sig ej kunna vara kaffe förutan! Följden af betänkandet blef ock endast en rundskrifvelse till konsistorierna att genom presterskapet söka öfvertala allmogen till afläggande af sidentyg och all slags yppighet samt att förena sig om någon viss tarflig oföränderlig drägt — ett försök, som dock föga uträttade. Sedermera, i Januari 1794, utfärdades likväl en mera genomgripande förordning mot yppighet och öfverflöd, i hvilken allt bruk af sidentyg, med undantag allenast af några få persedlar, förbjöds manspersoner och för fruntimmer inskränktes till svart, hvitt, grått och randigt. Dessutom förbjöds en och hvar att begagna kläder af kammarduk och fasonerad nettelduk, äfvensom allt bruk af blonder, spetsar, plymer, guld- och silfvergaloner och broderier samt förgylda möbler, all införsel och allt bruk af utländska guld-, silfver- och stålarbeten, samt all förtäring af kaffe, fina viner och likörer — vid utsatta viten. Äfven denna öfverflöds-förordning blef likväl, såsom så många föregående, föga noggrant tillämpad.

Om välmening röjde sig i dessa författningar, kan man icke säga detsamma om styrelsens skaplynne i allmänhet, så vidt den stod under Reuterholms inflytande. Detta framträdde nu helt annorlunda än under första tiden af hans inverkan på styrelse-åtgärderna. Han hade då visat sig företagsam, dristig och böjd för omskapningar i frisinnad riktning; men efter folkrörelserna vid rättegången mot Thorild och den här ofvan omnämnda polisundersökningen, samt i synnerhet efter de uppskakande underrättelserna från Frankrike, hade han blifvit skygg och misstänksam samt ansåg nu tryckfriheten, hvilken han börjat med att befordra, såsom ytterst farlig och fordrande att noga öfvervakas, äfvensom upprätthållandet af den makt säkerhetsakten gifvit regeringen vara ett oundgängligt vilkor för statens säkerhet och denna makt snarare böra ytterligare ökas än undergå någon inskränkning. Förföljelserna mot pressen blefvo derföre allt flera, och åtskilliga tidningar i en friare syftning, hvilka uppstått i följd af den utfärdade tryckfrihetsförordningen, måste åter upphöra. Dessa förföljelser sträckte sig för öfrigt icke blott till hvad som ansågs förgripligt i politiskt hänseende, utan äfven till hvad som ej ansågs fullt renlärigt i religiöst, och det gick slutligen så långt, att tidningen Extra Posten förbjöds såsom irrlärig derföre att den aftryckt ställen ur ett Luthers tal.

För landets upphjelpande i ekonomiskt hänseende röjde onekligen
både hertigen och Reuterholm ett lifligt nit, hvilket, bland annat, visade sig igenom infordrande så väl från landshöfdingarne, som från erfarne enskilde landthushållare, af upplysningar och betänkanden, rörande jordbrukets och öfriga näringars upphjelpande samt, sedan dessa betänkanden inkommit, genom tillsättande, den 26 Februari 1793, af en stor komité, med riksdrotsen till ordförande och bestående för öfrigt af rätt många bland oppositionsmännen från Gustaf III:s riksdagar, bland andra Clas Frietzky. Ledamöterne i denna komité voro likväl af allt för skiljaktiga åsigter och hade äfven allt för olika intressen att förfäkta, att den kunde uträtta särdeles mycket.

I allmänhet visade sig i förmyndarestyrelsens handhafvande af statshushållningen, likasom i dess öfriga förvaltningsåtgärder, mycken välmening i förberedelserna, men dessa ledde vanligen till föga fruktbärande resultat, enligt hvad närmare skall visas vid framställningen af statshushållningen under detta tidskifte.

Ett betänkande af kommerskollegium rörande olägenheterna af den mer och mer växande skiljaktigheten mellan värdet af bankens och riksgäldskontorets sedlar, slutande med en antydan om behöfligheten af en riksdags sammankallande, ådrog kollegiets president, Gustaf III:s förre finansminister friherre Johan Lilljencrantz, hertigens onåd, och förre kommerserådet friherre Josias Carl Cederhjelm blef nu regeringens rådgifvare i finansärenden, men sedan han i December 1793 låtit i Extra Posten införa några reflexioner angående personlig rikedom, som tycktes röja allt för nära frändskap med de nya franska åsigterna, upphörde äfven han att ega regeringens förtroende och anlitades ej vidare såsom regeringens rådgifvare.

Sedan presidenten i statskontoret Ulrik Gottlieb Ehrenbill aflidit i början af året 1795, fick han till efterträdare gunstlingen Reuterholms äldre broder, ledamoten af högsta domstolen friherre <i>Axel Christian Reuterholm,</i> som året förut blifvit president i Göta hofrätt, men ännu ej tillträdt detta embete. Han hade icke gjort sig känd hvarken för kunskaper eller några framstående embetsmannaegenskaper i öfrigt och endast haft sin broders inflytande att tacka för sin uppkomst samt stötte sig snart, genom sitt högdragna befallande sätt med det embetsverk han fått att styra.

I början af året 1796 blef öfverståthållaren Modée förflyttad till Carlskrona, såsom befälhafvande amiral och öfverkommendant derstädes, samt till hans efterträdare i öfverståthållare-embetet utnämnd förste hofstallmästaren friherre <i>Hans Henrik von Essen,</i> en nära vän till Reuterholm. Han fick tillika utvidgad embetsmyndighet, men då i vissa fall derigenom inskränktes de embetsrättigheter, som tillhörde generaladjutanten för armén, friherre Bror Cederström, infördes, på dennes föreställningar, några ändringar i brefvet till öfverståthållaren rörande dennes rättigheter, hvaröfver åter Essen besvärade sig hos Reuterholm, som blef så förtörnad öfver denna Cederströms tilltagsenhet, att han utverkade af hertigen hans ofördröjliga afsändande till Pomern
för att hålla undersökning rörande ett i Greifswald förefallet upplopp. Hertigen, som hyste mycken personlig vänskap för Cederström, skildes från honom under tårar; men några månader derefter fick Cederström afsked från både sekundchefsplatsen vid gardet, chefsembetet vid artilleriet och generaladjutantsbefattningen, hvilken anförtroddes åt öfversten friherre <i>Wilhelm Bennet.</i>

Reuterholm hade emellertid sålunda lyckats aflägsna alla, hvilka han befarade på något sätt kunna vilja inskränka hans inflytande, och ju närmare tiden för den unge konungens myndigblifvande närmade sig, desto mera sträfvade äfven Reuterholm att stadga sitt inflytande äfven hos den nye innehafvaren af makten samt sökte nu, genom utverkande af åtskilliga ynnestbevis åt fordne af honom förföljde motståndare, försona sig med dessa. Huru dessa sträfvanden efter orubbadt inflytande lyckades, skall i det följande visa sig.<footnote>Jfr <i>Schinkel-Bergman,</i> Minnen ur Sveriges nyare historia, Stockh. 1851, III. — <i>Adlerbeth,</i> Historiska anteckningar, Örebro 1857, II. — Handlingar rörande Sveriges äldre, nyare och nyaste historia, Stockh. 1830, II 62—121, — <i>Ridderstad.</i> Gömdt är icke glömdt, Linköping 1851, VIII. — <i>Björnstjerna,</i> Anteckningar, Stockh. 1851, I: 19—28. — <i>L. von Engeström,</i> Minnen och anteckningar, Stockh. 1876, I: 186—220, m. fl.</footnote>
</chapter>

<chapter name="De yttre förhållandena, 1792—1796.">
<h3>De yttre förhållandena, 1792—1796.</h3>
Vid Gustaf III:s död var Sverige genom fördraget af den 24 Oktober 1791 i förbund med Ryssland, dock endast till inbördes försvar, i händelse någondera af de förbundna makterna blefve af europeisk fiende angripen, och tillika hade ryska regeringen förbundit sig att under 8 år bistå den svenska med 300,000 rubel i årliga subsidier. I sjelfva verket afsåg likväl detta förbund långt mera än det officiela fördraget angaf. Det var riktadt mot de revolutionära rörelserna i Frankrike, som hotade monarkien öfver allt i Europa, hvars upprätthållande låg Gustaf III om hjertat ännu mer än Katarina II. Han var ock färdig att ställa sig i spetsen för en stor europeisk koalition till återupprättande af monarkien i Frankrike, och underhandlingar hade blifvit öppnade med hofven både i Berlin och Wien, att befälet öfver de härar, som af dem utrustades mot Frankrike, skulle uppdragas åt honom. Han tyckes dock ej afsett, att någon större svensk styrka skulle deltaga i krigsrörelserna, hvarigenom de betingade subsidierna skulle blifvit allt för otillräckliga, utan synes hufvudsakligen eftersträfvat äran att i spetsen för en europeisk koalition uppträda såsom monarkismens återupprättare.

Tvänne franska sändebud funnos vid denna tid i Stockholm, det ena, chevalier Gaussen, från styrelsen i Frankrike, det andra, baron d'Escars, från de emigrerade prinsarne af franska konungahuset, hvilka nu i Coblenz ifrigt arbetade på att med vapenmakt återställa den förra
konungamakten i Frankrike samt träget uppmanade de öfrige europeiska regenterne att så kraftigt som möjligt uppträda för detta ändamål, som var af så stort intresse för dem alla. Intetdera af dessa sändebud kunde dock hos den nye regenten någonting uträtta, hvarföre prinsarne i Coblenz sände till Stockholm baron Damas, för att yttra deras deltagande öfver Gustaf III:s död samt utforska hvad regenten kunde vilja göra för Frankrike. Hertigen återsände Damas med en artig, ehuru intetsägande skrifvelse till prinsarne. Kort derefter sändes af nationalförsamlingen i Paris, vid underrättelsen om Gustaf III:s död, en ny minister, Verninac de S:t Maure, till Stockholm i stället för Gaussen, som återkallades. Verninac var en Dumourietz' vän och skyddsling samt känd såsom en nitisk anhängare af Jakobinerklubben, hvarföre hertigen af undseende för ryska hofvet ej vågade erkänna honom såsom Frankrikes minister i Stockholm.

Ryska kejsarinnan var nemligen nu som ifrigast sysselsatt att inlocka de öfriga makterna i krig med Frankrike, mindre af intresse för monarkismen, som varit Gustaf III:s hufvudsakligaste bevekelsegrund, än för att så mycket mera ostördt få regera i Polen. Denna synpunkt bestämde äfven hennes förhållande till Sverige. Hennes minister i Stockholm, grefve Stackelberg, hade den 24 Maj en audiens hos hertigen, åt hvilken han öfverlemnade ett bref från kejsarinnan och gaf vid samma tillfälle tillkänna, att hon ämnade låta 15,000 man tåga emot Rhen, för att der förena sig med de preussiska trupperna och gemensamt med dem uppträda emot Frankrike, samt att hon önskade, det Sverige ville låta åtminstone 8,000 man öfvergå till Tyskland, för att der agera i förening med ryssarne. Hertigen svarade i en konfidentiel not af den 5 Juni, att emedan hans broders, den aflidne konungens, deltagande i Frankrikes affärer berott af de 12 millioner livres i subsidier, hvilka Spanien förbundit sig att för sådant fall lemna Sverige, kunde ingenting göras, innan spanska hofvet uppfylde denna förbindelse. Härmed lät kejsarinnan för tillfället sig nöja, och hertigen fortfor att visa intresse för Ludvig XVI, samt låtsade sig vilja uppträda till hans försvar, under det han i sjelfva verket hyste helt andra tänkesätt, såsom synes af ett hans bref till Reuterholm i slutet af Maj, hvari han yttrade bland annat, att Reuterholm, när han reste genom Danmark, borde låta prinsen af Hessen förstå hertigens fredliga afsigter och fråga honom, om han icke funne det vara en gigantisk idé att blottställa sin förmögenhet och sitt land, såsom en annan Don Quixotte, för en stackare, som hvarken ville eller kunde blifva hjelpt. »Jag rekommenderar åt er denna framställning», hette det slutligen i brefvet, »alldenstund man vill tvinga mig att på ministeriel väg förmå Danmark att taga del i denna utmärkta galenskap.»

Efter Reuterholms hitkomst antog ock svenska kabinettet en sjelfständigare ton. Så yrkade man nu icke allenast, att Verninac måtte här stanna qvar, utan förklarade till och med hans närvaro i Stockholm nyttig, emedan, i fall han derifrån afvisades, Frankrike kunde
taga sig anledning att skada vår handel i Medelhafvet. Dock ville man ännu ej erkänna honom såsom offentligt sändebud.

Förhållandet till Ryssland, ehuru ännu alltid godt, åtminstone till det yttre, hade emellertid blifvit mer och mer osäkert, emedan man betraktade hvarandra med ömsesidigt misstroende. De stora förändringar i styrelsepersonalen, som inträffat efter Reuterholms hitkomst, hade väckt oro i Petersburg, och kejsarinnan hade uppdragit åt grefve Stackelberg att hos hertigen göra föreställningar deremot. Detta steg fans dock i hög grad stötande både af hertigen och hans gunstling, hvarföre ock den förre i ett visserligen höfligt, men tillika ganska bestämdt, enskildt bref till kejsarinnan protesterade mot hvarje sådan inblandning i Sveriges inre angelägenheter, hvilken hon äfven lofvade ej vidare skulle förekomma.

Grefve Stackelbergs beteende var likväl sådant, att något förtroligare förhållande mellan båda regeringarna svårligen kunde uppstå. Han underhöll nära förbindelse med de missnöjde i Sverige och synnerligast med de nu aflägsnade gustavianerne, samt trodde sig här kunna uppträda med samma öfvermod, som han förut visat såsom rysk minister i Polen. Här visade man dock mindre undfallenhet, och under Reuterholms ledning iakttog svenska kabinettet en på samma gång lugn och sjelfständig hållning, som ej förfelade sin verkan. Man insåg emellertid, att ett stöd måste sökas mot ryska hofvets hersklystnad, men det var under de dåvarande politiska förhållandena i Europa icke lätt att finna ett sådant stöd.

De våldsamma jäsningarna i Frankrike, som hotade monarkien med undergång, hade framkallat ett nära förbund mellan Österrike och Preussen i Februari 1792. Kort derefter hade det våldsammaste bland de franska partierna, jakobinerne, förmått den maktlöse konungen att i medlet af Mars 1792 tillsätta en jakobinsk ministère, hvari general Dumourietz var den mest framstående. I stället att afbida Österrikes och Preussens anfall, förklarade denna ministère den 20 April kejsaren krig, i hvilket, till följd af det ingångna förbundet, äfven Preussen tog del. En preussisk och en österrikisk här inryckte i Frankrike och gjorde hastiga framsteg, hvilket ytterligare ökade jäsningen derstädes. Ett folkupplopp i Paris den 10 Augusti beröfvade Ludvig XVI tronen. Med sin gemål, sina barn och sin syster kastades han i fängelse, ministrarne styrde nu riket och ett nationalkonvent sammankallades för att närmare bestämma styrelseformen. Sedan detta sammanträdt den 21 September, förklarades Frankrike för republik, och en skräckregering infördes, som framkallade de kraftigaste ansträngningar till Frankrikes försvar. Krigslyckan, som först följt de mot Frankrike förbundna makterna, vände sig nu, och deras härar måste redan mot slutet af September draga sig tillbaka mot Rhen. Nationalkonventet erbjöd sin hjelp åt alla folk, som ville uppresa sig mot sina regenter, och proklamerade folkets suveränetet i alla länder, der franska härar inryckte.

Under tiden hade vigtiga tilldragelser inträffat äfven i en annan
del af Europa. Polackarne, länge söndrade af inre strider, hade slutligen å en riksdag i Warschau gifvit sig en ny statsförfattning af den 3 Maj 1791, innefattande en väsentlig förbättring af det föregående oefterrättliga statsskicket, som lagt all makt inom samhället i adelns händer och gjort det möjligt för en enda medlem af polska riksdagen att genom sitt <sp>liberum veto</sp> förhindra hvarje riksdagens beslut, hvilket måste vara enhälligt för att blifva gällande. De nu införda förbättringarna i statsförfattningen, hvarigenom det förra oefterrättlighetstillståndet upphörde, voro dock ej öfverensstämmande med den ryska statskonstens beräkningar. Ryska hofvet skyndade att sätta sina anhängare bland polska adeln i rörelse. De ingingo den 14 Maj 1792 en konfederation i Targowicz, der de på riksdagen i Warschau beslutade förändringarna förklarades utan all kraft och verkan, och en rysk här inryckte i Polen för att understödja denna konfederation. Rätta halten af ryska regeringens månhet om upprätthållande af bestående statsförfattningar visade sig sålunda här så öfvertygande som möjligt, och det öde, som i följd af denna ryska inblandning i dess inre förhållanden blef Polens, visar äfven hvad Sveriges öde kunnat blifva, om svenska adeln lyckats med rysk hjelp återinföra frihetens statsskick. Till lycka för Sverige egde Gustaf III långt mera personlig öfverlägsenhet än den svage Stanislaus i Polen, och adeln hade ock ej på långt när samma betydenhet i Sverige som i Polen.

Emellertid utgjorde ryssarnes framfart i Polen äfven för Gustaf III:s efterträdare i regeringen en tillräcklig varning att icke ställa sig i allt för nära förbindelse med denna makt, men svårigheten var, såsom redan är nämndt, att finna ett annat stöd. Österrike och Preussen voro upptagna af kriget mot Frankrike, som börjat taga en för de förbundna makterna allt mera ogynsam vändning. Konung Fredrik Wilhelm II i Preussen hade under ryska kriget visat sig vänligt stämd mot Sverige och hade äfven 1790 ingått ett förbund med Polen till dess skydd mot Ryssland; men genom lockmedlet af Polens delning hade ryska kabinettet bragt honom på andra tankar, och något stöd hos Preussen mot Ryssland var således icke för Sverige att påräkna. Engelska kabinettet hade nu, likasom det österrikiska och preussiska, sin uppmärksamhet hufvudsakligen riktad på tilldragelserna i Frankrike, och Danmark var för svagt och för litet pålitligt att kunna utgöra ett stöd mot Ryssland.

Bland de europeiska makter, af hvilka Sverige kunde hafva något stöd att förvänta, återstod således endast Frankrike, Sveriges äldsta bundsförvandt; men under de förändrade förhållanden, som der inträffat, måste det för svenska regeringen vara både motbjudande och i hög grad vådligt att ingå i närmare förbindelser med ett samhälle, som afskaffat konungamakten och hvars styrelse uppmanade alla andra nationer till samma omstörtningar, som det franska folket genomfört. En förbindelse med ett sådant samhälle skulle sannolikt betraktas såsom en krigsförklaring mot de europeiska monarkierna och föranleda
Ryssland att uppträda såsom monarkismens förfäktare mot det revolutionära Sverige. Lockande subsidieanbud gjordes emellertid svenska regeringen af den nya franska styrelsen, och dessa anbud funno en ifrig förespråkare i en man, som nu stod högt både i hertigens och Reuterholms förtroende.

Friherre <i>Erik Magnus Stael von Holstein,</i> sedan 1783 svensk minister i Paris, hade i slutet af året 1791 blifvit derifrån hemkallad såsom misstänkt att vara smittad af alltför fria åsigter. Hemkommen hade han tillvunnit sig stor ynnest hos hertigen och äfven efter Reuterholms hitkomst stått väl hos denne, hvartill hans egenskap af nitisk frimurare icke så litet bidrog. Han yrkade ifrigt, att man borde lyssna till de franska anbuden, om hvilkas verklighet och bestånd man dock borde förvissa sig genom en beskickning till Frankrike, hvilken likväl skulle hållas ytterst hemlig, för att ej stöta de europeiska hofven. Häruppå ingingo ock hertigen och Reuterholm, den grannlaga beskickningen blef naturligtvis anförtrodd åt friherre Stael, som bäst kände förhållandena inom Frankrike samt stod i vänskapsförbindelser med de nuvarande maktegande derstädes, och så afreste Stael i December 1792 till Frankrike, med föreskrift att der söka erhålla tillräckligt understöd, för att sätta svenska regeringen i stånd att göra sig oberoende af hvarje ryskt förmynderskap.

Han dröjde först någon tid i Köpenhamn, der de politiske ledarne grefve Bernsdorff och prins Carl af Hessen yttrade sig för en närmare förbindelse mellan Sverige och Danmark, som borde förena sig att motarbeta Rysslands hersklystnad. Derifrån reste Stael vidare till Hamburg, der han, i följd af underrättelser om den osäkra ställningen i Paris, stannade i flera veckor, under hvilka Ludvig XVI:s afrättning den 21 Januari 1793 inträffade, genom hvilken den franska skräckregeringen öppet bröt med de öfriga europeiska regeringarna. Häraf lät dock Stael ej afskräcka sig. Han insåg att, efter en sådan brytning, den franska styrelsen skulle vara så mycket angelägnare att försäkra sig om någon makts vänskap eller åtminstone att få en fiende mindre, och han skyndade derföre nu till Paris, der han med dåvarande utrikesministern Lebrun började underhandlingar, hvilka likväl, i följd af denne ministers osäkra ställning, ej kunde bringas till snart slut. Först sedan Stael trädt i närmare förbindelse med den beryktade franske folkrepresentanten Danton, som nu inom välfärdsutskottet, den mäktigaste myndigheten i den nya franska republiken, hade ledningen af Frankrikes förhållanden till utländska makter och som medelst en svensk-turkisk inblandning i polska frågan sökte åstadkomma en diversion mot de makter, som nu voro i krig med Frankrike, lyckades det Stael att den 17 Maj 1793 afsluta ett fördrag, hvars vilkor voro att såsom gemensam fiende anse hvarje makt, som anfölle endera af de i fördraget deltagande, hvilken då skulle understödjas å Frankrikes sida med 12,000 man, 15 linieskepp och 10 fregatter, samt å Sveriges med 8,000 man, 10 linieskepp och 6 fregatter, hvarjemte Frankrike förband
sig att genast efter fördragets afslutande till svenska regeringen betala 10 millioner livres i subsidier samt, derest Sverige i följd af denna traktat komme att invecklas i krig, 18 millioner årligen, dock med förbehåll att Sverige dervid använde en styrka af minst 60,000 man, 15 linieskepp och 12 fregatter.

Under tiden hade likväl hos svenska regeringen uppstått allt större betänkligheter mot en förbindelse med Frankrike. Staels underhandlingar derstädes hade ej kunnat hållas så hemliga, att man icke i Petersburg anade hans besök i Frankrike hafva helt annan afsigt än den uppgifna att sammanträffa med sin hustru, den förre franske finansministern Neckers dotter. Detta hade kejsarinnan låtit svenske ministern i Petersburg Curt von Stedingk förstå, och hertigen råkade i icke liten oro deröfver. Härtill kom, att i Mars 1793 ett hemligt fördrag blifvit afslutadt mellan Ryssland och England om att genom ett strängt spärrningssystem uthungra Frankrike, hvilket för de neutrala makternas handel hotande fördrag i början af Maj kom genom Stedingk till svenska regeringens kunskap. Redan förut hade från de mot Frankrike förbundna makterna genom deras härvarande ministrar de kraftigaste uppmaningar kommit till svenska regeringen att, om man ej ville biträda vid det allmänna kriget mot ett folk, som genom sina våldsamheter försatt sig utom all folkrätt, man åtminstone måtte stänga sina hamnar för detta folks fartyg och ej genom fortsatt handel hindra framgången af det vidtagna medlet till detta folks betvingande.

Enda sättet att med hopp om framgång kunna motstå dessa uppmaningar var att förklara sig iakttaga den strängaste neutralitet, då deremot ett förbund med Frankrike skulle helt och hållet förstöra Sveriges handel. Man afvisade derföre stormakternas yrkande såsom stridande emot folkrätten, emedan det rubbade den ovilkorliga neutralitet, svenska regeringen omfattat, men å andra sidan afgick befallning till Stael att afbryta underhandlingarna med Frankrike och, så påkostande det än var att försaka de erbjudna millionerna, blef det af honom uppgjorda fördraget af svenska regeringen förkastadt, hvarefter alla diplomatiska förbindelser mellan Sverige och Frankrike för en längre tid afbrötos.

För att emellertid sätta regeringen i stånd att kraftigt upprätthålla den neutralitet, för hvilken man förklarat sig, utfärdades den 24 April 1793 ett reglemente för sjöfarten i krigstider, hvari förbjöds att utrusta fartyg af hvad slag som helst för någon af de krigförande makterna samt att under svensk flagg föra vapen och krigsförråd, hvaremot alla öfriga varor förklarades under svenska flaggan fria. Derjemte anbefaldes utrustandet af en eskader för att konvojera svenska handelsfartyg å Nordsjön och Medelhafvet. Tillika visade sig regeringen synnerligen angelägen att ej genom någon oförsigtighet eller bristande grannlagenhet gifva de förbundna makterna minsta förevändning till fredsbrott. Så svarade man på de ofta gjorda förfrågningarna rörande ändamålet med baron Staels långa vistande i Paris, att han icke
blifvit skickad dit, utan blott rest dit för att besöka sin hustru, och att han aldrig varit ackrediterad hos någon annan än Ludvig XVI. Stael fick också befallning att resa till Schweiz, der hans svärfader var bosatt, och hertigen satte sig ånyo i förbindelse med de franska prinsarne samt utnämnde grefve Axel von Fersen till svensk ambassadör hos Ludvig XVI:s ännu i fängelse varande son, hvilken af de europeiska makterna var erkänd såsom Frankrikes konung Ludvig XVII, hvars intressen, i förening med Sveriges, Fersen borde bevaka i Paris, dit han skulle begifva sig, så snart han fann det möjligt.

Ryska kejsarinnan fann emellertid den statskonst, svenska regeringen nu antagit, alltför sjelfständig och lät derföre förklara, att de subsidier, Sverige enligt sista fördraget med Ryssland borde erhålla, ej mera kunde utbetalas, hvarjemte hon utrustade en flotta, rörande hvilken ryske statsministern grefve Ostermann likasom i förtroende yttrade till Stedingk: »Hvad tror ni väl det skulle kosta kejsarinnan att med denna flotta gå till Stockholm?» Hvartill Stedingk svarade i samma förtroliga ton: »Jag tror, att det skulle kosta kejsarinnan hennes flotta». I Stockholm tycktes man likväl icke vara lika öfvertygad härom, ty der uppstod allmän förskräckelse och regeringen råkade i icke litet bryderi. Man beslöt emellertid att kraftigt vidhålla det system man en gång omfattat. Generaladjutanten Klingspor och alla i Stockholm varande finske officerare skickades i följd häraf till Finland, och man var nu i stor farhåga för ett krig med Ryssland.

Den ryska flottan gick emellertid till Öresund och dess ändamål uppgafs nu vara att kryssa å Nord- och Östersjön, i afsigt att göra slut på franska handeln och sjöfarten derstädes samt att skydda dessa haf mot franska kapare. De instruktioner, som blifvit meddelade befälhafvaren öfver denna flotta, ålade honom att borttaga alla skepp, som förde den s. k. franska flaggan, och anhålla neutrala fartyg, som med hvilka laddningar som helst befraktades till franska hamnar. Genom de revolutionära gräsligheterna hade franska folket satt sig i krigstillstånd mot alla andra nationer, och derefter kunde ingen neutralitet tillåtas, hvarföre ock Europas största makter förbundit sig till gemensamt uppträdande mot den allmänna säkerhetens och välfärdens fiender. Kejsarinnan uppmanade derföre hertigen att afbryta alla handelsförbindelser med Frankrike, att vägra konvoj åt de handelsfartyg, som redan kunde vara bestämda till franska hamnar, samt att ålägga de till andra haf bestämda fartyg att underkasta sig visitation af de ryska krigsskeppen.

Ungefär vid samma tid utlopp en stor engelsk flotta för att upprätthålla samma system i afseende å de neutrala makternas handel, och under sådana förhållanden var det icke rådligt att fortsätta de svenska handelsförbindelserna med Frankrike, hvilka ock i det närmaste upphörde; men regeringen ville likväl icke offentligen medgifva dessa inskränkningar i de neutrala makternas rättigheter, hvarföre Stedingk fick befallning att till ryska hofvet aflemna en not, med
förklaring, att, då regenten icke ville gifva en af rikets hufvudnäringar, handeln, till sköflings, måste han vara på det högsta angelägen om bibehållandet af den neutralitet Sverige antagit. Dock hade hertigen härvid ingen afsigt att gynna fransmännen, å hvilka han icke fäste något afseende, utan hade endast haft och skulle alltid hafva Sveriges väl till uteslutande ögonmärke.

Någon annan följd af de framstälda stränga fordringarna förspordes också icke, än att svenska regeringen nu blef mera angelägen än förut att närma sig den danska. I September 1793 sände hertigen en af sina förtrogne, kammarjunkaren Carl Borgenstjerna, till Köpenhamn, med bref till danske kronprinsen och förslag till ett förbund mellan Sverige och Danmark. Borgenstjerna mottogs med mycken välvilja både af kronprinsen och af grefve Bernstorff, ledaren af Danmarks utrikes politik. Resande svenskar, som voro fiender till Sveriges dåvarande styrelse, gjorde likväl sådana framställningar om den rådande jäsningen och missnöjet i Sverige, i följd af förfarandet mot alla, som haft den förre konungens förtroende, att detta verkade hos danska regeringen hvarjehanda betänkligheter, så att först sedan hertigen sändt den från Frankrike återkomne friherre Stael till Köpenhamn i början af året 1794 lyckades det denne att den 27 Mars detta år afsluta en konvention mellan båda rikena, enligt hvilken hvartdera skulle med 8 linieskepp och ett deremot svarande antal fregatter skydda sin handel mot de krigförande makternas kaperier, hvilka eskadrar skulle agera gemensamt eller hvar för sig, allt efter omständigheterna. För öfrigt skulle den strängaste neutralitet iakttagas, men Östersjön betraktas såsom ett för de krigförande makternas örlogsfartyg stängdt haf.

En sjörustning måste blifva närmaste följden af detta fördrag; men dertill saknades nödiga penningetillgångar, hvarföre regeringen uppmanade till en subskription för beredande af medel till handelns skyddande samt till upprätthållande af svenska flaggans heder och rikets sjelfständighet. Sammanskott skedde ock från flera håll, så att, innan årets slut, 180,000 rdr specie på detta sätt erhöllos, hvilka dock ej voro tillräckliga att bestrida kostnaderna för utrustningen. Denna skedde med mycken drift under konteramiralen Johan Pukes ledning, och i medlet af Juni 1794 kunde den i fördraget öfverenskomna svenska eskadern utlöpa under vice amiralen grefve <i>Clas Wachtmeisters</i> befäl. Man klagade visserligen fortfarande öfver engelska kaperier, men emellertid blef Sveriges sjöfart fördelaktigare än den varit under de föregående åren, och någon verkställighet af de året förut från Ryssland afgifna hotande förklaringarna afhördes icke.

Förhållandet till Ryssland hade ock mot slutet af året 1793 blifvit något vänligare än förut. Redan i Februari detta år hade öfversten Victor von Stedingk, en yngre broder till svenske ministern vid ryska hofvet, blifvit skickad till Petersburg för att begära ryske härvarande ministern grefve Stackelbergs aflägsnande, hvilken för hertigen och Reuterholm gjort sig synnerligen misshaglig genom sina
förbindelser med gustavianerne. Stedingk hade lyckats i sitt uppdrag och Stackelberg blef hemkallad, hvarefter det dock dröjde flera månader, innan någon ny rysk minister här afhördes. Först närmare slutet af November infann sig i sådan egenskap grefve Romanzoff, som genom ett fogligare uppträdande gjorde sig mera angenäm för de maktegande härstädes, än hans företrädare varit. Han utverkade ock af svenska regeringen en försäkran, att franska republiken ej skulle af denna regering erkännas samt inga republikaner få uppehålla sig i Sverige.

I början af året 1794 sändes öfverstekammarjunkaren grefve <i>Magnus Stenbock</i> till Petersburg för att söka motverka Armfelts inflytande hos kejsarinnan. I sådan syftning hade han uppdrag att bringa å bane frågan om den unge konungens förlofning med kejsarinnans sondotter storfurstinnan Alexandra, hvilken förbindelse man visste ligga kejsarinnan mycket om hjertat. Man hoppades derigenom äfven vinna hennes samtycke till erkännandet af Sveriges neutralitet under kriget samt till utbetalning af de subsidier, hvartill ryska hofvet genom fördraget af 1791 förbundit sig, men nu sedan någon tid innehållit. Stenbock blef på det vänligaste mottagen af kejsarinnan. Äfven storfurstinnan visade sin belåtenhet med hans uppdrag genom att flitigt uppbjuda honom till dans å hofbalerna — en ära, som eljest icke vederfors andra utländingar än ambassadörer — och allt tycktes båda det vänligaste förhållande mellan båda hofven, då Reuterholm af sin hätskhet mot Armfelt lät förleda sig till den blunder att i tidningarna låta införa konseljprotokollet för den 9 April 1794, hvaruti bland annat omtalades, huru Armfelt varit i brefvexling med »en utländsk makt», hvilken han uppmanat att med en flotta infinna sig utanför Stockholm. Det var tydligt för alla, att denna utländska makt ej kunde vara någon annan än Ryssland, och kejsarinnan blef så förbittrad öfver detta de maktegandes i Sverige beteende att söka göra henne förhatlig i svenska folkets ögon, just då man föregaf sig vilja närma båda folken till hvarandra genom en förbindelse mellan de regerande husen, att hon med ens afbröt hela underhandlingen och i en ganska allvarsam skrifvelse till hertigen förklarade densamma omöjlig, till dess man gifvit henne upprättelse för de oförskylda misstankar, man genom detta protokolls offentliggörande mot henne uppväckt. Tillika inbjöd hon Armfelt, som nu var stadd på flykt från Neapel, en tillflykt i Ryssland.

Härmed var således det goda förhållandet till Ryssland åter stördt. Väl gjorde svenska regeringen, sedan domen öfver deltagarne i Armfeltska sammansvärjningen fallit, i Augusti 1794 ett försök att åter upptaga de afbrutna underhandlingarna; men då kejsarinnan ej ville beqväma sig till att utlemna Armfelt eller låta sin sondotter afsvärja sina fäders tro för att blifva Sveriges drottning, förföll frågan äfven denna gång. Den nye ryske ministern Romanzoff bibehöll ock ej länge den foglighet, han från början visat, utan blef snart nog lika öfvermodig och gjorde sig lika misshaglig som sin företrädare, hvilket ytterligare förbittrade förhållandet mellan båda makterna.

Vigtiga förändringar hade under tiden föregått i Polen. En stark rysk här hade närmat sig Warschau och konung Stanislaus hade då förkastat den statsförfattning, han nyss antagit, samt underskrifvit alla vilkor, hvilka ryska kejsarinnan förelade honom. En konvention hade i Januari 1793 blifvit i Petersburg ingången mellan Ryssland och Preussen, till följe hvaraf äfven preussiska trupper inryckt i Polen. Den 25 Mars och 9 April 1793 tillkännagåfvo Ryssland och Preussen för Polska riksdagen sina beslut att bemäktiga sig de delar af Polen, hvilka deras trupper tagit i besittning. Så verkstäldes Polens andra delning, då Preussen tillvällade sig de delar af landet, som lågo dess område närmast, med 1,200,000 invånare, samt Ryssland de polska landskap, som stötte intill dess gränser och hade en befolkning af omkring 3 millioner, hvarefter det sjelfständiga Polens återstående befolkning endast utgjorde något öfver 3 millioner. En sådan behandling väckte med skäl hos polackarne den häftigaste förbittring. En stark resning skedde, och polske generalen Kosciuzko trädde i spetsen derför i Mars 1794. Han hade i början framgång, men då österrikarne nu äfven biträdde förbundet mot Polen, blef han öfverväldigad af öfvermakten, och Polens sista delning verkstäldes den 3 Januari 1795, då återstoden af detta rike delades mellan Ryssland, Österrike och Preussen.

Dessa tilldragelser hade väckt icke liten oro inom Sverige, så mycket mera som Ryssland, efter Polens öfverväldigande, var oförhindradt att vända alla sina stridskrafter mot Sverige. Oroande rykten om krigsrustningar både vid finska gränsen och i synnerhet i Cronstadt påkallade i början af året 1795 regeringens synnerliga uppmärksamhet. Mellan ryska och engelska hofven ingicks tillika i Februari 1795 en nära förbindelse, som bådade intet godt för Sverige. Danmark ansågs opålitligt, och man var ingalunda säker, att det icke stälde sig på Englands sida. Hvad man i första hand nu måste tänka på var Finlands försvar. Der var sedan Februari 1793 friherre <i>Vilhelm Maurits Klingspor</i> högste befälhafvare, och åt honom uppdrogs att hafva allt i beredskap, i händelse af ett anfall, samt att draga försorg derom, att skärgårdsflottan i Sveaborg och Åbo utrustades, för hvilket ändamål betydliga penningebelopp stäldes till hans förfogande.

Sedan 1793 hade Sveriges förbindelser med Frankrike varit i det närmaste afbrutna. Äfven åt detta håll hade vigtiga förändringar inträffat. I Mars 1793 hade ett stort förbund mot Frankrike blifvit ingånget mellan Österrike, Preussen, Tyska riket, England, Holland, Spanien, Portugal, Neapel, Kyrkostaten och konungen af Sardinien; men republiken uppträdde modigt och med framgång mot dessa många fiender. Dumouriez, som eröfrat Belgien och hotade att eröfra Holland, hade den 18 Mars blifvit slagen vid Neerwinden och så gått öfver till österrikarne, hvarefter de förbundna makternas härar under sommaren varit öfverlägsna de franska; men i Oktober vände sig krigslyckan, och de nye franske öfverbefälhafvarne Jourdan och Pichegru segrade nu
öfver österrikarne och preussarne. Inom Frankrike hade partistriderna fortfarit, men Robespierre efter hand blifvit Frankrikes mäktigaste man, till dess nya hvälfningar i slutet af Juli 1794 beröfvade honom det välde han utöfvat, och han sjelf med ett stort antal af sina anhängare fick undergå det öde, hvilket han förut beredt så många andra. Härmed upphörde den egentliga skräckregeringen i Frankrike och dess styrelse började nu antaga ett mildare skaplynne. Tillika hade fälttåget 1794 varit för Frankrikes härar under Pichegru och Jourdan i hög grad segerrikt samt slutat med eröfringen af den nederländska republikens område i Januari 1795.

När underrättelsen om denna eröfring kom till Stockholm, fick Stael hertigens befallning att ofördröjligen resa till Paris, för att med den segerrika franska republiken inleda underhandlingar om ett fördrag, som kunde sätta Sverige i stånd att upprätthålla sin neutralitet och motstå ett anfall från Ryssland. Vid samma tid erhöll också Sveriges sändebud i Konstantinopel Muradgea d'Ohsson befallning att börja underhandlingar om subsidier från turkiska regeringen.

I Basel fick Stael underrättelse, att Preussen, utmattadt af det med så ringa framgång mot Frankrike förda kriget, börjat fredsunderhandlingar, hvarföre han påskyndade sin resa till Paris, för att der inträffa, innan antalet af Frankrikes fiender var minskadt. Han anlände dit i början af Mars 1795 och blef vänligt mottagen, men kunde till en början ingenting uträtta, emedan man gifvit honom föreskrifter att icke erkänna republiken, innan Sveriges anspråk på ersättning af sina kostnader för neutralitetens upprätthållande blifvit uppfylda. Franska republikens maktställning var dock nu sådan, att man icke på långt när fäste den vigt vid Sveriges vänskap, som man här förmodade, och för att ej blifva afvisad med oförrättadt ärende aflemnade Stael den 23 April inför konventet sitt kreditiv såsom konungens af Sverige ambassadör hos republiken.

Kort efter Staels ankomst till Paris hade ock det franska välfärdsutskottet hitsändt Rivals såsom fransk minister i Sverige, dit han ankom i medlet af Mars; men man ville då icke erkänna honom såsom offentligt sändebud. Han visade sig dock ej stött häröfver, men var deremot alldeles omedgörlig, när det gälde frågan om subsidier, och förklarade slutligen öppet, att han blifvit hitsänd endast för att öfvervaka polska frågans lösning. Man hade nemligen i Frankrike uppgjort en plan för Polens återupprättande, hvartill man påräknade Sveriges och Turkiets biträde, hvarföre ock förre franska sändebudet i Sverige Verninac afgick till Konstantinopel på samma gång som Rivals till Stockholm.

Dessa förhållanden inverkade äfven på Staels underhandlingar i Paris. Man var visserligen böjd för ett förbund med Sverige och villig att understödja det med subsidier, men fordrade då också Sveriges biträde till Polens återställande, hvaremot man icke visade någon håg att köpa endast neutralitet å Sveriges sida, så mycket mindre
som den ena efter den andra af de förbundna makterna började ingå fred med det segrande Frankrike. Så hade storhertigen af Toscana slutit fred den 9 Februari 1795, Preussen den 5 April, och den 16 Maj afslöts fred och förbund mellan den franska och nederländska republiken, som ingick ett anfalls- och försvarsförbund med den förra samt till Frankrike afträdde en betydande del af sitt område. Den 17 Maj slöts ock ett fördrag mellan franska republiken och konungen af Preussen rörande flera tyska staters neutralitet, och den 22 Juli ingicks fred mellan republiken och Spanien.

Den 27 Maj afgick också befallning till alla svenska ministrar vid utrikes hof att officielt tillkännagifva svenska regeringens erkännande af franska republiken, och härefter visade man sig äfven i Paris mot Stael något medgörligare än förut. Hertigen hade yrkat att erhålla 12 millioner livres såsom ersättning för tre års rustningar till neutralitetens upprätthållande, hvilka anspråk man i Frankrike fann alltför öfverdrifna. Dock visade man sig ej obenägen att lemna subsidier, men fordrade såsom vilkor derför ett kraftigare uppträdande mot England och särskildt, att Sverige skulle af England begära restitution af de svenska skepp och laddningar, hvilka engelska krigsskepp under kriget uppbringat, samt, om sådant vägrades, taga repressalier, hvilket Stael förestälde välfärdsutskottet skola framkalla en öppen brytning mellan Sverige och England, hvarigenom icke allenast Sveriges handel skulle blifva förstörd, utan äfven Frankrikes lida skada genom upphörandet af alla handelsförbindelser mellan Sverige och Frankrike. Detta medgaf man slutligen äfven å franska sidan, men fortfor att pruta på det begärda ersättningsbeloppet, och först efter många öfverläggningar samt sedan befallning kommit till Stael från hertigen att lemna Frankrike, om icke ett tillfredsställande svar inom viss utsatt tid erhölls, lyckades det honom ändtligen att den 14 September 1795 tillvägabringa ett fördrag mellan Sverige och Frankrike, genom hvilket svenska regeringen förband sig att utrusta 16 linieskepp och 5 fregatter samt för England och alla makter, med hvilka franska republiken var i krig, förklara sitt beslut att upprätthålla neutraliteten. Svenska regeringen skulle af den engelska fordra snart återställande af de fartyg och laddningar, som under svensk flagga blifvit tagna och förda till engelska hamnar. I händelse Sverige i följd häraf skulle invecklas i krig med England, Ryssland eller hvilken annan makt som helst, skulle Frankrike till Sverige betala en summa af 400,000 livres för hvarje utrustadt linieskepp och 200,000 livres för hvarje fregatt. Af de laddningars värde, hvilkas återställande till franska republiken eller enskilde franska redare svenska regeringen förmådde utverka, skulle en tiondedel tillfalla denna regering. Den utfäste sig ock att, i förening med Frankrike och Holland, använda alla bemödanden att förmå Danmark till gemensamma operationer för att upprätthålla hafvens frihet. Med hänseende till Sveriges rustningar för neutralitetens upprätthållande, förband sig franska republiken att till Sverige betala 10
millioner livres, nemligen 4 millioner vid detta fördrags ratificerande och 1 million hvar sjette månad, räknadt från den 1 Januari till dess hela summan blifvit betald. Derest Sverige och Frankrike skulle blifva invecklade i ett gemensamt krig med en eller flera makter, förbundo de sig att icke ingå någon fred, i hvilken icke båda makterna voro inbegripna.

Så snart detta fördrag var af svenska regeringen ratificeradt, fick Rivals befallning att efter hertigens order utbetala 4 millioner livres, och i Oktober ankom till Stockholm en ny fransk ambassadör Le Hoc, som icke sparade på lysande löften om troget understöd i händelse af ett krigs utbrott. Han medgaf dock, att ett krigs framkallande vore oklokt, för så vidt det med rikets ära och värdighet kunde undvikas, och, att döma af ambassadörens yttranden, tycktes Frankrike blifva den mest oegennyttiga bundsförvandt, emedan han försäkrade att för alla behof skulle sörjas, endast de oförbehållsamt uppgåfvos.

Under tiden hade underhandlingarna mellan Sverige och Danmark drifvits med synnerlig liflighet, och, för att kunna personligen sammanträffa med danske kronprinsen, inbjöd honom hertigen till det läger, som samlades i Skåne. Hertigen lemnade, jemte konungen, Stockholm den 19 Maj samt anlände den 31 till Bonarps hed i Skåne, dit 8,000 man blifvit sammanslagna. Danske kronprinsen, som nu under sin faders sinnessvaghet var Danmarks regent, infann sig å svenska amiralsskeppet den 14 Juni, då de förenade svenska och danska flottorna lågo i sundet. Mötet mellan de båda regenterna aflopp i största vänlighet, och danska allmänheten hade tagit så liflig del deri samt så enhälligt uttalat sig för ett förtroligt närmande mellan båda hofven emot Ryssland och England, att hertigen ansåg sig kunna med långt större säkerhet än förut förlita sig på Danmarks samverkan. I förening med Sverige afsände ock Danmark nu en eskader till Nordsjön, för att der skydda båda rikenas handel.

Under sommarmånaderna, hvilka, såsom vanligt, af hofvet tillbragtes å Drottningholm, ingingo tillfredsställande underrättelser från svenske ministern i Konstantinopel Muradgea d'Ohsson, som inberättade, att sultan lofvat 3 millioner piaster i subsidier, men tillika att franska sändebudet Verninac gjorde allt för att förmå sultan genast anfalla Ryssland, då man förutsatte äfven Sveriges deltagande i kriget, »hvarifrån den Högste oss nådeligen bevare», skref Reuterholm till rikskanslern Sparre.

Förhållandet till Ryssland hade ock blifvit bättre än förut, sedan oenighet uppstått mellan ryska och preussiska hofven rörande fördelningen af hvad som återstod af det olyckliga Polen. Man öfvertygade sig snart nog, att ryktena om ryska rustningar vid finska gränsen voro ogrundade, och den stora ryska flottan om 12 linieskepp och 8 fregatter, hvilken den 14 Juni lemnat Kronstadt och hvars bestämmelse med stor oro motsågs i Sverige, afseglade i all fredlighet till sundet, hvarifrån den fortsatte sin segling till Nordsjön.

Tiden var nu inne, då, enligt Gustaf III:s testamente, en gemål skulle utses åt den unge konungen. Sedan underhandlingarna om hans förmälning med storfurstinnan Alexandra strandat mot kejsarinnans bestämda vägran att utlemna Armfelt, föreslog man konungen åtskilliga tyska prinsessor, bland hvilka han bestämde sig för prinsessan Lovisa Charlotta af Mecklenburg-Schwerin, som nyss fylt 15 år och således var ett par år yngre än konungen. Dennes gunstling, hofmarskalken friherre Otto Magnus Munck, en yngre broder till den beryktade presidenten grefve Adolf Fredrik Munck, reste till Schwerin, för att göra sig närmare underrättad om prinsessans egenskaper. Då hans omdöme derom utföll fördelaktigt, sändes presidenten i Wismarska tribunalet friherre Thure Leonhard Klinckowström i Augusti 1795 till hertigen af Mecklenburg-Schwerin, med officielt uppdrag att begära prinsessans hand för Sveriges konung, och sedan hertigen samtyckt samt de båda unga vexlat skrifvelser och porträtter, firades förlofningen med stor högtidlighet i Schwerin den 1 November 1795, då Gustaf Adolf fylde sitt sjuttonde år.

Underrättelsen om denna förlofning väckte den lifligaste harm hos kejsarinnan Katarina II, som fäst sig vid tanken, att hennes sondotter skulle blifva Sveriges drottning och ej kunde smälta, att man nu vändt sig till en annan. Stedingk fick i rikt mått uppbära hennes förtrytelse, och hon vägrade bestämdt att mottaga hofstallmästaren friherre Werner Gotlieb von Schwerin, hvilken blifvit afsänd till Petersburg att tillkännagifva förlofningen. Tillika sände hon till Stockholm en baron Budberg, som här uppträdde med det mest stötande öfvermod och tycktes fått till uppgift att reta det svenska hofvet. Hertigen iakttog dock en orubbligt lugn värdighet och lät sig ej retas till något förhastadt steg; men nu sökte kejsarinnan skrämma honom med starka rustningar vid finska gränsen, hvilket dock ej verkade annat, än att Klingspor fick befallning att vara beredd på Finlands försvar samt inom fjorton dagar hafva hela finska hären samlad vid gränsen. Man beredde sig äfven att låta svenska trupper gå öfver till Finland, och hertigen visade omisskänligt, att han lika litet lät skrämma som reta sig. Genom dessa rustningar hade likväl Sveriges finanser råkat i svårt trångmål, och det var tydligt, att, om rustningarna skulle fortsättas, måste tillgångar dertill sökas genom ständernas sammankallande, hvilket man dock i det längsta ville undvika och hvilket äfven i Gustaf III:s testamente var förbjudet, eller ock genom subsidier. Sådana hade man visserligen betingat sig af franska republiken; men när i Januari 1796 enligt fördraget åter en million livres skulle till svenska regeringen utbetalas, skedde det icke. Franske härvarande ministern Le Hoc hade ock genom sitt alltför rättframma beteende och de skarpa sanningar, han icke skydde att frambära, när omständigheterna dertill gåfvo anledning, stött sig med Reuterholm och framstälde derefter för de styrande i Frankrike svenska regeringens åtgöranden så ofördelaktigt som möjligt.

I Frankrike hade Ludvig XVI:s ende son, den unge dauphin, som efter faderns afrättning i Januari 1793 blifvit af de mot Frankrike fiendtliga makterna erkänd för Frankrikes konung, aflidit i sitt fängelse den 8 Juni 1795, och hans äldste farbroder, grefven af Provence, som nu vistades i Verona, antog härefter titel af Frankrikes konung Ludvig XVIII. Detta hade dock ingen inverkan på förhållandena inom Frankrike, der en ny statshvälfning inträffat, som föranledde, att i Oktober 1795 verkställande makten blifvit uppdragen åt fem direktorer, som snart nog visade sig villiga att lyssna till Le Hocs framställningar och började mer och mer betrakta Sverige såsom en temligen onyttig bundsförvandt, hvilken icke på något sätt gjorde skäl för de summor, hvartill franska   styrelsen förbundit sig och hvilka det för Frankrikes förstörda finanser blef allt svårare att utbetala.

Någon synnerlig hjelp mot Ryssland syntes således Sverige icke hafva att vänta från Frankrike. Kejsarinnan tycktes emellertid icke genast vilja skrida till ytterligheter, ty hon uppdrog åt en major Christin, en fransk emigrant, som sedan början af året 1796 uppehöll sig i Stockholm och der blifvit vid hofvet bemött med välvilja samt tillika stod i nära förbindelse med den ryska beskickningen, att hos hertigen och Reuterholm göra ytterligare försök för tillvägabringande af en brytning mellan Gustaf Adolf och hans trolofvade i Mecklenburg samt en förbindelse mellan honom och storfurstinnan. Christin blef temligen kallt mottagen, men hade likväl ett par företräden hos hertigen, hvilket gaf Le Hoc anledning att till de styrande i Frankrike inberätta, huru svenska regeringen nu åter närmade sig Ryssland, hvarföre all vidare utbetalning af subsidier borde inställas. Från Frankrike kom nu också den ena anmärkningen efter den andra öfver svenska regeringens sätt att fullgöra det ingångna fördraget, hvaraf Frankrike haft ingen nytta. Le Hoc återkallades, och väl erbjöd man sig att i hans ställe hitsända en så framstående person som den ryktbare härföraren Pichegru; men hertigen gaf Stael befallning att på allt sätt afstyra Pichegrus hitkomst, om han icke tillika medförde betydliga subsidier, ty en så ryktbar persons utnämning till fransk ambassadör i Stockholm skulle väckt allt för mycket uppseende samt ingifva både ryska och engelska hofven föreställningar, att Sverige var långt närmare fästadt vid Frankrike, än i verkligheten var förhållandet. Följden blef ock, att, då direktorium ej ville beqväma sig att betala ytterligare subsidier, instäldes den ifrågasatta ambassaden och Stael fick nu befallning att lemna Frankrike, hvilken befallning han dock dröjde länge att efterkomma, under förebärande af sin fullkomliga brist på både penningar och kredit. Det skedde likväl slutligen, och från början af Augusti 1796 blefvo de diplomatiska förbindelserna mellan Sverige och Frankrike afbrutna.<footnote>Jfr <i>J. Smith,</i> Om Sveriges underhandlingar med Frankrike 1792—1796. Akad. afhandling. Malmö 1874.</footnote>

Långt förut hade emellertid hertigen insett, att på Frankrikes biträde mot Ryssland ej vore mycket att bygga och att, då Sveriges egna tillgångar ej medgåfve det att inlåta sig i något krig mot denne mäktige granne, måste man söka ställa den uppretade kejsarinnan till freds. Detta fans så mycket nödvändigare, som redan i början af April 1796 underrättelser från Petersburg kommo om sammandragning af 30,000 ryssar vid finska gränsen, samt om ryska så väl stora som skärgårdsflottans snara utlöpande, och man således kunde befara att fiendtligheterna när som helst kunde begynna. Äfven den dittills så ryssfiendtlige Reuterholm insåg nu nödvändigheten att gifva vika och förmådde hertigen att den 16 April skrifva till kejsarinnan ett bref i synnerligt försonlig anda, samt med anbud om ett förbund mellan båda makterna, hvarjemte kejsarinnan genom Stedingk försäkrades, att den mecklenburgska förlofningen snart skulle upphöra, hvilket kunde ske så mycket lättare, som den unge konungen nu fått andra tycken och sjelf visade ingen håg för denna förbindelses fortfarande.

Följden af detta hertigens närmande till kejsarinnan blef en inbjudning så väl till konungen som till honom att besöka Petersburg, på det Gustaf Adolf och storfurstinnan måtte personligen få lära känna hvarandra. Denna inbjudning var särdeles ovälkommen både för hertigen och hans myndling, hvilka insågo, att ett besök i Petersburg efter det förut inträdda spända förhållandet mellan båda hofven skulle betraktas såsom en förödmjukelse för Sveriges konung och regent, hvartill kom, att Gustaf Adolf hade lika liten håg för en förbindelse med en rysk prinsessa som med en mecklenburgsk, emedan hans hjerta var fästadt vid en svensk fröken.

Då emellertid kejsarinnan icke kunde förmås afstå från det yrkade besöket, måste man slutligen efter lång tvekan beqväma sig dertill, och afresan skedde den 12 Augusti, då konungen åtföljdes af hertigen, Reuterholm, öfverståthållaren friherre Hans Henrik von Essen, öfverstekammarjunkarne grefvarne Magnus Stenbock och Fabian von Fersen, m. fl. De ankommo till Petersburg på aftonen den 24 samt blefvo på det mest lysande och tillika vänligaste sätt mottagne. Den unge konungen gjorde genom sin enkla värdighet och osökta förbindlighet det fördelaktigaste intryck på kejsarinnan, som snart satte honom i tillfälle att göra personlig bekantskap med den fjortonåriga storfurstinnan Alexandra, hvilken genom sitt intagande yttre och äfven genom sin rika begåfning i öfrigt snart kom honom att glömma dem, som förut fästat hans hjerta. Sjelf hade hon från barndomen vant sig att betrakta Gustaf Adolf såsom sin blifvande gemål, och han hade länge varit målet för hennes hjertas drömmar. Denna hos henne framlysande känsla dröjde ej att hos honom väcka en motsvarande. Under sina lustvandringar i det Tauriska palatsets park vexlade de sina trohetslöften, och till kejsarinnans synnerliga förtjusning begärde Gustaf Adolf nu formligen storfurstinnans hand. Ett ilbud affärdades genast af kejsarinnan till den unga prinsessans fader storfursten Paul i Gatschina,
för att begära hans samtycke, och i afvaktan derå uppgjordes vilkoren för det blifvandet förbundet
mellan Sverige och Ryssland så väl som för giftermålskontraktet.

Om de förra kom man snart öfverens. De årliga subsidier af 300,000 rubel, hvartill ryska hofvet förbundit sig genom fördraget af den 24 Oktober 1791, skulle icke allenast fortfarande utbetalas, utan Sverige äfven erhålla godtgörelse för de 1,050,000 rubel, som å dessa subsidier ännu innestodo. Svårare blef det att öfverenskomma om den blifvande svenska drottningens religionsöfning, hvilken Gustaf Adolf på inga vilkor ville medgifva henne att offentligen utöfva, lika litet som kejsarinnan och storfurstinnan sjelf ville medgifva hennes öfvergång från den grekiska till den lutherska trosbekännelsen. Slutligen efter många svårigheter, som framkallades synnerligast af den unge konungens samvetsskrupler, blef det bestämdt, att drottningen skulle i sina inre rum på slottet få hafva ett kapell, der hon utan att väcka förargelse skulle kunna öfva sin grekiska gudstjenst, hvaremot hon vid alla sådana högtidliga tillfällen, der bruket fordrade drottningens närvaro, skulle följa konungen och deltaga i den lutherska bekännelsens ceremonier.

Genom detta medgifvande ansåg sig emellertid Gustaf Adolf väl hafva tystat, men dock ej öfvervunnit sitt samvetes betänkligheter. Han gaf luft åt dessa äfven under ett samtal med kejsarinnan, till hvilken han oförbehållsamt förklarade det blifva nödvändigt, att storfurstinnan ändrade religion, innan hon anlände till Sverige. Förvånad öfver ett sådant yttrande, erinrade honom kejsarinnan om den träffade öfverenskommelsen, men han tycktes ej vilja vidkännas densamma. Slutligen gaf han dock med sig och samtyckte äfven att den högtidliga trolofningen fick utsättas till den 21 September. Hans betänkligheter föranledde likväl kejsarinnan att önska af honom en skriftlig förbindelse, innan förlofningen firades, och hon befalte en af sina förtrogne rådgifvare Markoff att uppsätta densamma. Han, som skall varit vunnen af danska hofvet att söka motarbeta den nära förbindelsen mellan Sverige och Ryssland, begagnade tillfället att i den skriftliga förklaringen införa en större frihet för storfurstinnan, än konungen medgifvit, och infann sig hos honom med denna handling å sjelfva förlofningsdagen, just som konungen skulle från svenska ministerhotellet, der han hade sin bostad, fara till kejserliga slottet. Denna begäran om skriftlig förklaring, innebärande ett misstroende till helgden af hans muntliga löfte, sårade på det djupaste Gustaf Adolf, och sedan han genomögnat skriften samt funnit den innehålla annat än han lofvat, ref han sönder den och bad Stedingk säga Markoff, att kejsarinnan gjorde orätt, då hon tviflade på hans försäkringar att aldrig besvära sin tillkommande gemål i fråga om hennes religiösa tänkesätt. Markoff sade sig skola framföra hans helsning till kejsarinnan, men återkom efter en stund och gjorde en förfärlig skildring af hvad som kunde inträffa, om konungen vägrade att tillfredsställa kejsarinnan. Konungen var likväl fortfarande i hög grad uppbragt och kunde först efter långa
öfvertalningar af Stedingk förmås att å ett papper teckna följande ord: »Jag hoppas vara känd af kejsarinnan, så att hon ej tviflar, det jag håller mina löften. Jag gifver henne mitt hedersord att ej besvära storfurstinnan, min tillkommande gemål, uti utöfningen af hennes religion, under förbehåll att hvad Sveriges lag stadgar iakttages; ej heller att använda något öfvertalande för att förmå henne ändra trosbekännelse».

Denna förklaring fans icke tillfredsställande, hvartill Markoff skall särskildt bidragit genom framhållandet af förbehållet af Sveriges lag; men konungen kunde icke förmås att afgifva någon annan. Hela kejserliga hofvet hade emellertid i flera timmar varit samladt och undran öfver konungens fördröjda ankomst hade blifvit allt större. Slutligen, sedan Markoff hviskande meddelat kejsarinnan konungens oryggliga beslut, steg hon upp, befann sig illamående och erfor en anstöt af den sjukdom, som några veckor senare lade henne i grafven. Hon drog sig tillbaka i sina egna rum och hofvet åtskildes, sedan man gifvit tillkänna, att konungens ankomst förhindrats af ett hastigt illamående.

Sedermera gjordes åtskilliga försök att få konungen medgörligare, men förgäfves. I ett enskildt samtal med kejsarinnan medgaf hertigen dock, att svenska fullmäktige skulle på hertigens befallning underteckna fördraget, med sina hemliga artiklar, således äfven den, som rörde storfurstinnans religionsfrihet, sådan denna artikel var af Markoff affattad, och Gustaf Adolf förklarade, att om erkebiskopen och Stockholms konsistorium lemnade sitt bifall till denna artikel, skulle den erhålla hans sanktion, hvarefter afresan från Petersburg skedde den 1 Oktober och den 15 ankom konungen med sina följeslagare till Stockholm, der han mottogs med höga jubelrop, ty den adertonårige ynglingens fasthet att hellre trotsa den mäktiga ryska sjelfherrskarinnans vrede och hellre försaka sin kärlek än i ringaste mån frånträda Sveriges lagar hade väckt allmän beundran.

Fjorton dagar derefter var Gustaf Adolf myndig och inträdde i utöfning af regeringen.
</chapter>

<chapter name="Gustaf IV Adolfs tillträde till regeringen, 1796.">
<h3>Gustaf IV Adolfs tillträde till regeringen, 1796.</h3>
Gustaf Adolf, Gustaf III:s och Sofia Magdalenas äldste son, född den 1 November 1778, döptes den 10 i samma månad, då ombud för samtliga riksstånden voro hans faddrar. Vården af hans första barndom anförtroddes åt grefvinnan Hedvig Sofia von Rosen, född Stenbock, enka efter riksrådet grefve Fredrik Ulrik von Rosen. Hon anstäldes såsom öfverhofmästarinna hos den späde prinsen, som i slutet af December flyttades från drottningens rum till de i slottets första våning bredvid konungens rum för honom inredda. Han hade der sedan sitt särskilda audiensrum, der den två månader gamle prinsen i sin praktfulla vagga hvarje söndag gaf cour för att, såsom hans fader yttrade, »i tid vänja sig vid det konungsliga väsendet!»

Glädjen öfver det kungliga barnets födelse var ganska liflig i hufvudstaden, och stora anstalter hade vidtagits för att ådagalägga denna glädje, då drottningen den 30 December för första gången efter sin nedkomst skulle visa sig för hufvudstadens befolkning och göra en tur i vagn på de förnämsta gatorna. Hela staden var illuminerad och på Norrmalms, nu Gustaf Adolfs, torg var, på borgerskapets bekostnad, en byggnad af trä för tillfället uppförd, inrymmande en stor sal, rikt upplyst och längs hvars väggar voro skänkar, der vin, öl, bränvin och bröd utdelades gratis. Läktare voro i salen uppförda för dem af de högre stånden, som önskade derifrån skåda hopens förlustelser, och en glad musik inbjöd till dans. Fem portar ledde till salen, alla besatta med vakt, och klockan 1/2 7 på aftonen öppnades de för allmänheten, som så vildt och i så stora massor stormade in genom dem, att det för vakten var omöjligt att bibehålla någon ordning bland de inrusande. En förfärlig trängsel uppstod och innan klockan 8 voro 64 personer trampade eller klämda till döds, utom en ännu långt större mängd sårade. Dansen fortsattes icke desto mindre inne i salen, och skänkarne anlitades så flitigt, att oordningen der blef allt större till dess, sedan dryckesförråden tagit slut och första ifvern något saktat sig, det lyckades den af öfverståthållaren tillkallade vakten att få salen utrymd.

Så bedröfligt slut fingo de första offentliga glädjeyttringarna öfver det kungliga barnets födelse och i anledning deraf uteblefvo icke olycksprofetior för dess framtida öden. Af mera verklig betydelse för dessa var dock den ståt, hvarmed Gustaf III, som hade ett så högt begrepp om kungligheten, ända från vaggan omgaf den späde prinsen. Innan han ännu fylt sitt tredje år erhöll han till guvernör riksrådet friherre <i>Fredrik Sparre,</i> som hyst ett så högt begrepp om det honom anförtrodda embetets vigt, att han förde en ända till löjlighet noggrann dagbok öfver utöfningen deraf. Man finner deraf, att den ännu icke treårige prinsen, utom guvernören, hade tre kavaljerer, öfverstelöjtnanten grefve <i>Adolf Fredrik Stackelberg,</i> öfversten friherre <i>Carl Adam Wachtmeister</i> och dåvarande löjtnanten, sedermera Gustaf III:s bekante gunstling friherre <i>Gustaf Maurits Armfelt;</i> att af konungens fyra lifpager en uppvaktade prinsen och om nätterna, så väl som guvernören, låg inne i hans rum; att dagligen två lakejer voro beordrade till tjenstgöring hos honom; att af konungens kammar- och stallpager alltid en skulle vara tillstädes vid serveringen af prinsens måltider och att, när prinsen spatserade i Drottningholms trädgård, skulle en vicekorporal och två drabanter af lifdrabantkåren följa honom. Konungen hade ej velat låta honom längre förblifva under fruntimrens vård, emedan han sjelf, genom att hafva varit det allt för länge, blifvit förvekligad; men onekligen skedde det nu allt för tidigt. Den inträdda förändringen plågade den späde prinsen också i hög grad, och han började tidigt utveckla samma förmåga af förställning, hvari fadern var så stor mästare. Han lärde sig tidigt uppskatta sin höghet, hvilket också icke var underligt, då man gjorde allt för att öfvertyga honom derom. I Juni 1783, då
han ännu icke fylt sitt femte år, anhöll Upsala akademi att få honom till sin kansler, hvilket ock af konungen bifölls, men ej skyddade den nye akademie-kanslern att vid flera tillfällen hotas med risbastu för visade olater. Guvernören klagade ock öfver hans sturskhet, häftighet och långsinthet, och i allmänhet gifver guvernörens påtagligen lika samvetsgranna som utförliga dagbok ingen synnerlig fördelaktig föreställning om Gustaf Adolfs egenskaper. Vid Gustaf III:s återkomst från italienska resan 1784 fans prinsen emellertid hafva för sin ålder gjort rätt goda framsteg i kunskaper. Han kunde något franska, hade inhemtat de första grunderna i kristendomen och äfven öfvat sig i danskonsten samt visade ock nu konungen mera tillgifvenhet och mindre fruktan än förut. Hans guvernör hade således rätt mycken heder af de omsorger han egnat prinsen; men då han under konungens frånvaro gift sig, hvilket Gustaf III icke fann lämpligt för kronprinsens guvernör, fick Sparre derföre röna så många bevis af konungens onåd, att han begärde få nedlägga sin guvernörsbefattning. Det kom i anledning häraf till en förklaring, som dock slutade med, att Sparre lät öfvertala sig att tills vidare fortfara med denna befattnings utöfning.

När prinsen den 1 November 1784 fylde sitt sjette år, fick han en särskild lärare, hvartill konungen utsåg kanslirådet <i>Nils von Rosenstein,</i> hvilket onekligen var ett ganska godt val, och de goda följderna deraf dröjde ock ej att visa sig. Vid 1786 års riksdag hölls offentligt förhör med kronprinsen i närvaro af deputerade från riksstånden, och det heter i riksdagsbeslutet, att dessa deputerade »med största tillfredsställelse åhört hans kongl. höghets vackra och för dess år ovanliga framsteg, så i salighetsläran som andra lärdomsöfningar, följder af lyckliga naturgåfvor, men i synnerhet af dess herr faders ömma och outtröttliga omsorg för hans kongl. höghets uppfostran».

Följande året fick kronprinsen åtfölja konungen på en resa till Finland, men guvernören erhöll befallning att stanna i Stockholm, hvilket så förtröt Sparre, att han lät i riksdagsprotokollet intaga, huru det icke varit med eget medgifvande, som han nödgats stanna i Stockholm, utan till följd af en konungens bestämda befallning i strid mot guvernörens rätt och instruktionen för kronprinsens uppsigt, som var honom till efterrättelse lemnad. När konungen vid sin återkomst fann detta anförande i rådsprotokollet, yttrade han ganska allvarsamt sitt missnöje deröfver och befalte dess uttagande ur protokollet, såsom fullkomligt obehörigt, då enligt den nya regeringsformen rådet icke hade ringaste befattning med kronprinsens uppfostran. Följden blef emellertid, att riksrådet Sparre nu förnyade sin begäran om afsked från sin guvernörsbefattning, hvilket ock beviljades honom, med bibehållande af guvernörslönen såsom lifstidspension. I stället blef nu kronprinsens förste kavaljer, öfversten friherre <i>Carl Adam Wachtmeister,</i> förordnad till vice guvernör, hvilken befattning han innehade till dess tilldragelserna under 1789 års riksdag förmådde honom att nedlägga densamma, hvarefter öfverkammarherren hos drottning Sofia Magdalena grefve
<i>Nils Filip Gyldenstolpe</i> blef kronprinsens viceguvernör och, efter Gustaf III:s död, den nye konungens guvernör 1792.

Gustaf Adolfs nitiske lärare Rosenstein utvecklade emellertid efter bästa förmåga och äfven på det hela med icke ringa framgång hans af naturen inskränkta förståndsgåfvor och försummade intet för att i de delar af undervisningen, hvilka han åtagit sig, bibringa sin lärljunge riktiga och upphöjda begrepp. Såsom den unge konungens förtjenster kunna ock anföras hans sinne för gudsfruktan, hans ärlighet, redbarhet, ordhållighet, flärdfrihet och rena seder. Hans hufvudfel åter, vittnande om hans nog mycket begränsade förståndsförmögenheter, voro fortfarande envishet och högmod. Hans fysiska uppfostran hade också ej blifvit ändamålsenligt vårdad. Hans förste läkare, lifmedikus Dalberg, hade föreskrifvit ett öfverdrifvet bruk af iskallt vatten, i följd hvaraf blodet hos den unge prinsen fått en vana att på vissa tider uppstiga åt hufvudet, hvilket vanligen inträffade under nedanet, då han kände sig utomordentligt nedtryckt, sade sig vara högeligen olycklig och såg allt i de svartaste färger, hvilket fortfor äfven i hans äldre år.

Under första tiden efter Gustaf III:s död var den unge konungens tillstånd vid flera tillfällen oroande, och man ansåg nödvändigt att göra en ändring i hans lefnadssätt, sedan arkiatern Acrel föreskrifvit en starkare rörelse och inskränkning i bruket af kallt vatten, hvarigenom också helsotillståndet tycktes förbättras. Något synnerligt intresse syntes regenten hertig Carl vid denna tid icke visa för sin brorson, så vida man icke vill såsom sådant betrakta, att han redan i Mars 1793 antog honom till frimurare. Redan samma dag han föddes, hade han blifvit förklarad för ledamot af denna orden och dess tillkommande skyddsherre, och nu meddelades honom i hertigens rum sjelfva ordenshemligheterna, hvarefter han bevistade receptioner i flera grader samt en särdeles högtidlig fest, som firades i orden den 22 Mars. Anledningen till detta hans tidiga införande i frimureriet torde väl hafva varit så väl hertigens som Reuterholms beräkning att på denna väg fortfarande kunna utöfva inflytande.

I September 1794 bereddes han att första gången begå nattvarden, hvarför undervisning blifvit honom meddelad af öfverhofpredikanten <i>Johan Gustaf Flodin,</i> som varit den unge konungens religionslärare. Han fick derefter bevista Svea hofrätts sessioner, så väl som sammanträdena i krigskollegium, och deltog den 24 November för första gången i serafimerordens-kapitlet, då hertigen åt konungen öfverlemnade ordensmästarevärdigheten och uppmanade honom att vid detta högtidliga tillfälle nämna till serafimerriddare några personer, som dertill gjort sig mest förtjenta. Sådant skedde ock, ehuru i strid mot Gustaf III:s testamente, och bland de sex serafimerriddare, som nu utnämndes, innehade presidenten friherre <i>Gustaf Adolf Reuterholm</i> främsta rummet. Dessutom utdelades vid detta tillfälle en stor mängd kommendörs- och riddarevärdigheter. Anledningen till alltsammans ansågs temligen allmänt hafva varit Reuterholms ifriga åtrå efter det blåa bandet,
hvilket han möjligen befarade att kunna gå miste om, när den unge konungen blefve myndig.

När konungen den 1 November 1795 fylde 17 år, tillkännagafs, att hans uppfostran nu vore fulländad, i följd hvaraf de dervid nyttjade personer entledigades, med hvarjehanda nådebetygelser. Tillika gafs nu tillkänna hans här ofvan omtalta förlofning med prinsessan Lovisa Charlotta af Mecklenburg-Schwerin, och hela hofstaten hos den tillkommande drottningen utnämndes.

Det dröjde dock ej länge, innan denna så högtidligt tillkännagifna förlofning åter bröts. Gustaf Adolf hade nu hunnit den åldern, då hjertats röst börjar göra sig hörd, och den talade hos honom icke för hans ännu osedda fästmö, utan för en ung och vacker hoffröken hos hertiginnan af Södermanland Ebba Wilhelmina Modée, dotter till dåvarande öfverståthållaren Carl Wilhelm Modée. Hon, några år äldre än konungen, uppmuntrade icke hans böjelse och visade ingen håg att blifva hans älskarinna, hvilket för öfrigt äfven stridde mot de stränga sedlighetsprinciper Rosenstein inplantat hos sin lärjunge, hvars kärlek emellertid blef allt häftigare ju mera motstånd den rönte. Hans omgifning oroades ock nu af en märkbar förändring i hans lynne. Från att iakttaga en jemn, trumpen tillbakadragenhet öfvergick han nu hastigt från den ena ytterligheten till den andra af vrede, sorg, vild glädtighet och dåsig håglöshet. Med sin förtroligaste rådgifvare, öfverstekammarjunkaren Clas Adolf Fleming, talade han allvarsamt om att gifta sig med fröken Modée och, för att kunna det, afsäga sig kronan, af hvilken han väntade sig föga glädje, samt draga sig tillbaka i det enskilda lifvets lugn. Han var ej okunnig om de tvifvel man på flera håll hyste rörande äktheten af hans börd, och detta tyngde ytterligare på hans sinne. En formlig afsägelseakt blef ock af honom uppsatt, i hvilken han förklarade, att han ej ville öfvertaga regeringen, utan öfverlemnade den till sin farbroder, hvilken han lyckönskade att vara Sveriges konung.

Då emellertid fröken Modée fortfor att icke gifva honom någon slags uppmuntran, vände han sin håg i stället till en fröken Lovisa Sofia Piper, dotter till hofmarskalken Sten Abraham Piper och hoffröken hos prinsessan Sofia Albertina. Äfven henne ville han göra till sin gemål, men äfven hon visade lika liten håg härför som fröken Modée. Hans beslut att bryta sin förlofning med den mecklenburgska prinsessan stod emellertid fast, och då ryska kejsarinnans hotelser samt de politiska förhållandena i öfrigt äfven öfvertygade hertigen om nödvändigheten af denna brytning, skedde den i början af året 1796. Konungen återsände prinsessans porträtt samt återfordrade sitt eget, och brytningen försiggick i all tysthet, då både det svenska hofvet, som hade föga heder deraf, och det mecklenburgska, för hvilket den innefattade en förödmjukelse, voro lika angelägna att deråt gifva så liten offentlighet som möjligt.

Vi hafva i det föregående omtalat, huru Gustaf Adolf, hvars hjerta
denna tid tycktes varit mycket lätt antändligt, under besöket i Petersburg förälskade sig i storfurstinnan Alexandra, med hvilken han der förlofvade sig; men knappt hade denna förlofning skett, innan han tycktes vara ännu mera fängslad af sin trolofvades svägerska, storfurstinnan Elisabeth, storfursten Alexanders gemål, en prinsessa från Baden, som visserligen icke på något sätt uppmuntrade den hyllning, han egnade henne, men dock skall genom att visa honom ett porträtt af hennes yngre syster, prinsessan Fredrika, som sedermera blef hans gemål, gjort honom mindre hågad för sin nyss ingångna förbindelse.

Hans uppträdande i Petersburg hade för öfrigt i allmänhet varit till hans fördel. Hans lugna värdighet, utan att röja någon förbländning af den öfverdrifna lyx och ståt man der utvecklade, hans förbindlighet, påminnande om hans faders, hans jemna, fina och belefvade sätt — allt detta hade ingifvit långt högre begrepp om hans förståndsförmögenheter, än man dittills i allmänhet hyst, och äfven hans bestämda vägran att ingå på de ryska fordringarna i afseende å hans blifvande gemåls religionsöfning, så mycken förtrytelse denna vägran än väckte vid ryska hofvet, hade bidragit att öka aktningen för fastheten i hans karakter.

Huru denna fasthet hos den 18-årige konungen att hellre försaka sin kärlek och trotsa den mäktiga kejsarinnan i sjelfva hennes hufvudstad, än att medgifva ringaste afvikelse från sitt lands lagar, fann det lifligaste erkännande i Sverige, är förut berättadt. Det tillvann konungen en popularitet, den han förut ej egt, och denna popularitet ökades ytterligare, då man erfor, att det nu blefve slut med Reuterholms hatade välde.

Reuterholm hade emellertid gjort allt hvad han förmått för att försäkra sig om fortfarande inflytande. Han hade omgifvit konungen med personer, på hvilka han trodde sig kunna fullt lita, och var så öfvertygad om sin egen oumbärlighet, att han ämnade öfvertaga rikskanslersembetet efter Sparre, som visserligen betydt ganska litet under utöfningen deraf, emedan Reuterholm varit den egentlige ledaren af Sveriges förhållanden till utrikes makter, men som åtminstone fått behålla titeln och inkomsterna, hvilka nu också skulle öfvergå till Reuterholm. Konungen hade likväl, synnerligast under sista året, fått för Reuterholm särdeles ofördelaktiga begrepp både om hans lystnad efter och oskicklighet att regera, och det hade i synnerhet varit hans hätska fiendskap mot Ryssland, hvilka under resan till Petersburg öfvergått till ett lågt kryperi för samma makt, samt de bekymmersamma förhållanden, hvari konungen i följd häraf blifvit invecklad, som öfvertygat honom om Reuterholms olämplighet att vara den egentlige ledaren af regeringsärendena. Han hade likväl så noga behållit denna öfvertygelse för sig sjelf, att Reuterholm ännu 14 dagar före konungens tillträde till regeringen trodde sig säker om bibehållandet af sitt välde.

Den 20 Oktober hade hertigen ett samtal med konungen, hvarunder han sökte betrygga sin gunstlings blifvande ställning, men
konungen ville icke bestämdt yttra sig derom, utan lät förstå, att Reuterholm sjelf kunde vända sig till honom derom, hvarföre Reuterholm ock följande dagen begärde och erhöll ett företräde. Detta utföll dock alldeles i motsats mot hvad Reuterholm förväntat. Han, som nästan enväldigt styrt den nära 50-årige hertigen, fick nu af den 18-årige konungen uppbära ganska allvarsamma förebråelser för sitt visade agg mot Gustaf III:s minne och vänner, sin dåliga hushållning med rikets medel och sin okloka styrelse i allmänhet. Han blef så öfverraskad af dessa förebråelser, att han endast helt lamt kunde försvara sig, och slutade med att fråga konungen huru han komme att nyttjas i dess tjenst; men då konungen svarade, att han ej ville skilja honom från presidentembetet i kammarrevisionen, förklarade Reuterholm, att han äfven ville lemna detta embete, då han ej längre egde konungens förtroende. Han begärde i stället att få en af hertigen honom lofvad pension af 3,000 rdr, men konungen vägrade, emedan det ej vore hans skuld, om Reuterholm toge afsked af dåligt lynne. Redan följande dagen erhöll ock Reuterholm, på egen begäran, entledigande från sitt presidentembete, men lät i tidningarna införa, att afskedet blifvit honom beviljadt under betygande af konungens synnerliga välbehag öfver de vigtiga och utmärkta tjenster, hvilka hans excellens under minderårigheten mot konung och fosterland ådagalagt. För detta lika osannfärdiga som skrytsamma tillkännagifvande fick han följande dagen af konungen uppbära en ganska allvarsam tillrättavisning. Tillika erhöll han befallning att genast lemna hufvudstaden och icke komma den närmare än på 10 mils afstånd. Han reste ock till Skåne och derifrån till Hamburg, der han stannade tills vidare.

Så slutade Reuterholms välde. Han var så allmänt hatad, att hans fall väckte stor belåtenhet, och detta hat har äfven inverkat på framställningen af honom såsom historisk personlighet. I de flesta skildringar från och om denna tid har han blifvit strängt bedömd; men en och annan af dem, som stodo honom nära, utan att dock tillhöra hans vänner — sådana hade han egentligen inga, utom hertigen — har dock om honom uttalat ett omdöme, som synes mera oveldigt. Så yttrar dåvarande adjutanten hos hertigen, sedermera statsrådet grefve Anders Fredrik Skjöldebrand om Reuterholm: »Han var under förmyndareregeringen, såsom den der spelte första rollen, mycket hatad, ett mål för satiren och smädelsen, kanske hämdgirig, men förolämpad; i det hela förande allmänna ärendena med mera klokhet, än samtiden ville medgifva. Aktning af andra makter, jemnhet i styrelsen och många goda författningar utmärkte denna förmyndare-regering».

En annan af den tidens män, som genom sin ställning var ännu närmare i tillfälle att bedöma Reuterholms statsmanna-egenskaper, dåvarande statssekreteraren, sedermera justitiestatsministern grefve Mathias Rosenblad, har om Reuterholm uttalat följande omdöme: »Han ville sitt fosterland väl och sökte afvärja allt hvad han ansåg orättvist och skadligt för det allmänna bästa; men han saknade erfarenhet och
skicklighet att leda allmänna ärenden. Han var dessutom af högdraget, misstänksamt och sträft lynne och nästan otillgänglig, egde ock mycken svaghet för sina anhöriga och vänner, såsom brodern Christian Reuterholm och assessor Lode, af hvilka den förre, som varit lifdrabant, upphöjdes till president i statskontoret, och den senare till justitiekansler. Desse ledde honom i de flesta ärenden, som icke voro politiska eller militära, och voro ingalunda fria från egennytta».

I allmänhet delade Reuterholm gunstlingars vanliga öde att först upphöjas vida öfver sin förtjenst och sedermera nedsättas långt under sitt verkliga värde. För sin hastiga upphöjelse hade han endast att tacka hertigens ynnest och rättfärdigade den icke genom några öfverlägsna egenskaper eller stora tjenster mot riket; men, å andra sidan, bör man, jemte det man med skäl klandrar hans hersklystnad, hätskhet, öfvermod och högmod, tillika erkänna, att han icke utan klokhet och skicklighet ledde Sveriges utrikes politik under ganska kinkiga förhållanden; att han uppriktigt älskade sitt fosterland och visade en berömvärd oegennytta för så vidt det gälde penningar, ty i afseende å vinnande och bibehållande af makt var han visserligen långt ifrån oegennyttig.

Hertigen, som sålunda upplefvat sin gunstlings fall redan innan han sjelf nedlade regeringen, öfverlemnade denna till konungen den 1 November 1796, då Gustaf Adolf fylde sitt adertonde år. Vid detta tillfälle lät hertigen uppläsa en berättelse om sin utöfning af regeringsärendena samt förklarade tillika, att han nu nedlade icke blott regentskapet och förmyndareskapet, utan äfven sina embeten såsom storamiral, chef för artilleriet och Upsala akademis kansler. Öfverstebefattningen vid lifregementet, hvilken han betalt med egna penningar, var den enda han ville behålla. Konungens eget tal vid regeringens mottagande var enkelt och värdigt samt innehöll icke mera beröm öfver förmyndare-regeringen, än förhållandet till farbrodern gjorde oundgängligt. Några nådebetygelser utmärkte icke denna högtidlighet, utan den aflopp helt tyst och stilla.

Mellan konungen och hertigen rådde nu en märkbar köld, men för öfrigt iakttog den förre mot den senare all skyldig grannlagenhet. Af allmänheten motsågs regentombytet med öfvervägande belåtenhet. Hatet mot Reuterholm hade hos många blifvit utsträckt äfven till hertigen, och hätskheten isynnerhet hos de förföljde eller tillbakasatte gustavianerne hade både då och har äfven i en senare tid väsentligt inverkat på omdömet, så väl om förmyndarestyrelsen som öfver hertigens person. De utfall mot båda, som förekommit i åtskilliga senare en tid mycket lästa skrifter, falla vid en närmare granskning inom smädelsens område. På det hela är om förmyndarestyrelsen att säga mera godt än ondt, om man tager i behörigt betraktande svårigheterna i dåvarande förhållanden, och om hertigens personlighet utfaller omdömet ojemförligt fördelaktigare än om hans gunstlings.

Hvad man i synnerhet och med skäl kan lägga hertigen till last är en allt för stor karaktärssvaghet, som föranledde hans allt för långt
drifna undfallenhet för Reuterholm. Hvad som ådrog honom mesta hat var förfarandet i Armfeltska rättegången, hvaraf gjordes långt mera väsen än den förtjenade och som föranledde långt flera förföljelser, än som öfverensstämde äfven med en sträng rättvisas fordringar, och hertigens högst oridderliga beteende mot fröken Rudenschöld måste, såsom redan är anmärkt, alltid blifva en fläck på hans minne.

För öfrigt böra väl framför obestyrkta smädelser gälla de mera oveldiga omdömen, som blifvit uttalade af framstående samtida. Så har Rosenblad på följande sätt bedömt hertigen: »Han egde en god omdömesförmåga och insåg derföre oftast det rätta, men hade misstroende till sig sjelf, och derifrån bör härledas hans svaghet att låta sig för mycket ledas af andra och vara vacklande i sina beslut. På hjertats sida hade han stora egenskaper. Han antog derföre alltid den lindriga meningen, belönte och gaf gerna, glömde aldrig gjorda tjenster, var skild från allt eget intresse, god husbonde, välgörande mot fattige. Han hade den hos regenter sällsynta lyckan att ega vänner, ty han förstod att på vänskapen sätta värde. Han älskade högt Sverige och dess ära och uppoffrade derföre allt för dess välgång. För religion och försoningsläran bar han djup vördnad. Guds välsignelse utmärkte också hans styrelse både såsom regent och konung, och hvad förmyndareregeringen särskildt angår, kan ingen vägra den det vitsord, att den fördes med kraft, att det invärtes lugnet bibehölls, samt att rikets värdighet och anseende hos utrikes makter med framgång iakttogs och vårdades.»
</chapter>

<chapter name="De inre förhållandena, 1797—1799.">
<h3>De inre förhållandena, 1797—1799.</h3>
Det inträdda regentombytet åtföljdes icke af någon brådstörtad förändring af den förra styrelsepersonalen, ehuru väsentliga förändringar efter hand skedde deri. Redan före Reuterholms afskedande hade hans mest hatade och minst aktade biträden, hans broder presidenten i statskontoret Axel Christian Reuterholm och justitiekanslern Georg Wilhelm Lode, blifvit förflyttade till presidenter, den förre i Wasa och den senare i Åbo hofrätt. Landshöfdingen <i>Carl Lagerbring</i> hade, efter Francs afskedande i följd af sin brefvexling med Armfelt, blifvit öfverpostdirektör, men blef i början af året 1797 förordnad till statssekreterare för krigsärendena i stället för <i>Christofer von Numers,</i> hvilken efterträdde Gustaf Adolf Reuterholm såsom president i kammar-revisionen, hvarefter <i>Ulrik Gustaf Franc</i> återfick öfverpostdirektörs-embetet. Inom högsta domstolen skedde åtskilliga ombyten af ledamöter, och rikets allmänna ärendens beredning erhöll två nya i statssekreteraren Lagerbring och kanslirådet, titulerade landshöfdingen Nils von Rosenstein.

Generalguvernören i Pomern grefve Erik Ruuth hade för sin finans-förvaltning under Gustaf III:s regering fått från kammarrevisionen allvarsamma anmärkningar, som yrkade en statens fordran å icke
mindre än 324,693 rdr, hvilka Ruuth ansågs icke hafva nöjaktigt redovisat, ehuru han åberopade en honom af Gustaf III lemnad decharge, hvilken han dock ej kunde förete i hufvudskrift, emedan denne blifvit honom frånstulen, utan endast i afskrift, hvilken likväl var bestyrkt af riksmarskalken Oxenstierna och af Gustaf Adolf Reuterholm, som nu, i egenskap af kammarrevisionens president, dömde i det mot Ruuth anhängiggjorda anmärkningsmål och som äfven hade afgifvit ett slags protest mot sin underskrift. Saken hade slutat så, att högsta domstolen i Mars 1796 faststält kammarrevisionens dom, som ålagt Ruuth att betala nämnda summa, hvarefter han begärde entledigande från sitt generalguvernörs-embete och fick till efterträdare deri generalen <i>Filip Julius Bernhard von Platen.</i>

Toll, hvilken redan i Juli 1796 fått tillstånd att lemna Wismar och återvända till Sverige, blef af konungen den 12 November samma år återinsatt i sina embeten såsom generallöjtnant och generaladjutant, samt kallades i början af året 1797 till ledamot af konungens konselj för krigsärenden och erhöll efter hand flera uppdrag, vittnande om konungens förtroende.

Förste generaladjutanten hade under hertigens styrelse varit ett slags krigsminister, men fick nu återgå till sin förra befattning, som blef ambulatorisk och hvartill af konungen förordnades generaladjutanten friherre <i>Carl Mörner,</i> som varit hans kavaljer och en tid hans vice guvernör.

Efter Axel Christian Reuterholm förordnades vice-presidenten i statskontoret <i>Carl Erik Lagerheim</i> till detta embetsverks chef och hade allt sedan betydande inflytande på finansförvaltningen under Gustaf IV Adolfs regering.

Kanslers-embetet vid Upsala akademi, hvilket Gustaf Adolf innehaft i barndomen, men hertig Carl sedermera öfvertagit och hvilket han nedlagt på samma gång som regeringen, öfvertogs nu åter af konungen. Några professorer hade föreslagit hertigen af Östergötland, men fjorton ibland dem hade förenat sig om att till akademiens kansler välja konungens förre lärare landshöfdingen Nils von Rosenstein, som hade stort förtroende vid detta läroverk. Han hade likväl varit allt för öppet i hertigens onåd och ansågs ej heller innehafva nog hög rang för detta embete, hvarföre konungen förklarade sig sjelf öfvertaga detsamma, men utnämnde tillika Rosenstein till kanslers-sekreterare, i följd hvaraf han blef den verklige utöfvaren af kanslers-embetet.

Dessa förändringar i styrelsepersonalen visade sig i allmänhet fördelaktiga för ärendenas handläggning och vittnade tillika, att konungen ej följde något slags favoritsystem, hvilket för öfrigt äfven röjde sig deri, att hans förtroende i regeringsärenden tillhörde blott hans embetsmän, hvar för sin befattning, och ej lemnades odeladt åt någon. Han tycktes under sin minderårighet hafva fått en bestämd motvilja mot gunstlingar och faststält såsom orygglig grundsats att ej låta sig styras af sådana.

Äfven i öfrigt ingaf början af Gustaf Adolfs regering de bästa förhoppningar. Han visade en varsamhet, arbetsamhet, rättvisa, urskiljning och allvarsamhet, vida öfver hans år. Särskildt bemärktes hans bestämda böjelse för sträng hushållning med statens medel. Inga andra utgifter gjordes än de som voro oundgängliga. Han förde ett tyst och indraget lefnadssätt; sällan gåfvos större måltider, ännu mindre andra mera kostsamma lustbarheter, och han egnade så mycken uppmärksamhet, som hans ställning och erfarenhet kunde medgifva, att allt vid hofvet tillgick sparsamt. För att iakttaga samma noggrannhet äfven i afseende å statsutgifterna, förordnades en statsutredning, bestående af riksdrotsen, vice amiralen Johan Gustaf Lagerbjelke, vice presidenten Lagerheim, statskommissarierne Ekman och Widegren samt öfverstarne Henrik Johan Nauckhoff och Fredrik Tersmeden, hvilkas göromål blef att ej allenast uppdraga en tafla öfver statsverkets tillstånd, utan äfven att uppgifva förslag till dess vidmakthållande och förbättring. En gång i veckan gaf konungen företräde åt hvilken som derom anhöll, visade sig vänlig mot alla, men gaf aldrig löften. Fyra dagar i veckan höllos konselj, i hvilken konungen alltid flitigt och uppmärksamt deltog.

Under loppet af året 1797 skedde flera indragningar till statsutgifternas minskande, enligt de förslag dertill, som uppgåfvos af statsberedningen. Vid gardesregementena skedde ansenliga reduktioner, och ridande artilleriet indrogs alldeles. Vid de öfriga staterna gjordes äfven betydande besparingar, och ingen lön bestods till högre belopp än 5,000 rdr. Flera större pensioner blefvo betydligt nedsatta. Äfven vid konungens hof skedde flera indragningar, och nödiga anstalter vidtogos till införande af bättre hushållning genom noggrannare ordning och säkrare redovisning. I följd af alla dessa indragningar visade räkenskaperna vid 1797 års slut icke allenast ingen statsbrist, utan ett öfverskott af 150,000 rdr till afbetalning å riksskulden. Flere enskilde voro visserligen föga belåtna med detta besparingssystem, men af den större allmänheten mottogs densamma med stor belåtenhet.

Konungens stränga sparsamhet afhöll honom likväl icke från att erkänna och godtgöra bevisliga fordringar hos statsverket. Sedan grefve Ruuth genom företeende af ett protokoll, hvari förekommo flera egenhändiga anteckningar af Gustaf III, i hvilka han bekräftat riktigheten af hvad Ruuth anmält rörande för konungens enskilda räkning utgifna 209,774 rdr, lyckats bestyrka denna utgift, hvars belopp varit inbegripen i den summa, han blifvit dömd att ersätta statsverket, blef han från denna del af sin skuld till statsverket befriad. Det företedda protokollet visade tillika, att deri omnämnda summor blifvit utgifna till flera namngifna personer under 1789 års riksdag, hvilket varit anledningen, hvarföre denna handling ej kunnat företes under förmyndarestyrelsen. Äfven nu funnos uppgifterna i detta dokument så komprometterande, att namnen öfverklistrades, innan handlingen företeddes för högsta domstolen, hvilket emellertid gaf så mycket friare spelrum
åt gissningarna. Å andra sidan vittnade dock åtgärden äfven om konungens grannlagenhet att ej vilja blottställa under förmyndarestyrelsen högt stående personer.

I allmänhet röjde den unge konungen under de första åren af sin regering en för hans ålder högst ovanlig mognad, fri från alla förhastanden. Han tog noggrann kännedom om förhållandena, iakttog sträng rättvisa, som aldrig bestämdes genom afseende på personer, var i hög grad sparsam med statens medel, men icke sällan frikostig med sina enskilda, visade en djup vördnad för religionen, samt gaf alla förhoppningar om en rättvis och samvetsgrann, ehuru föga lysande regering. Hvad man hos honom klandrade, var en viss trumpen stelhet, som ej tillhörde hans ålder och utgjorde den bjertaste motsats till både hans faders och farbroders lätta och nedlåtande väsende. Likasom Gustaf III, hade äfven Gustaf Adolf ett mycket högt begrepp om kungligheten, men då den förre var tillräckligt medveten om sin personliga öfverlägsenhet för att kunna vara förtrolig och nedlåtande utan att äfventyra, det någon glömde att han var konung, trodde sig deremot den senare böra upprätthålla sin kungliga värdighet genom en stel högdragenhet emot alla.

Gustaf Adolfs höga begrepp om kungligheten gjorde honom äfven särskildt förbittrad mot franska revolutionen, som upphäft konungadömet i Frankrike och uppträdde fiendtligt emot detsamma äfven i andra länder. Den svenska pressen visade också, enligt konungens åsigt, alltför stora sympatier för de franska frihetsidéerna och hade derigenom ådragit sig konungens misshag, hvilket röjde sig i en den 26 Mars 1798 utfärdad förklaring öfver tryckfrihetsförordningen, hvarigenom författare till alla ej privilegierade dagblad och periodiska skrifter ålades i kanslikollegium uppgifva, öfver hvilka ämnen de ärnade skrifva och, sedan dessa uppgifter blifvit granskade, egde de af kollegium erhålla privilegier. Den, som utan eller emot privilegiets lydelse utgåfve något sådant arbete eller någon särskild artikel, skulle plikta 100 rdr och skriften indragas. Alla teaterpjeser, som inlemnades att uppföras, skulle öfverses af hofkanslersembetet. Dessa inskränkningar i tryckfriheten väckte mycket missnöje, så mycket mera som en mängd periodiska skrifter, hvilka gjort sig omtyckta af allmänheten, nu indrogos.

Tillika tycktes konungens nitälskan både för den teologiska och den politiska renlärigheten vara i ständigt tilltagande. Hans öfvertygelse, att franska revolutionen varit filosofernas verk, väckte hos honom farhåga för alla filosofiska nyheter. Så ansågs den bekante tyske filosofen Kant för en farlig kättare. Man hade sagt konungen, under anförande af några lösryckta stycken ur Kants filosofiska system, att han kullkastat alla filosofiska bevis för Guds tillvaro, och han blef derföre förklarad för ateist, hans skrifter, som flitigt lästes vid rikets högskolor, för irriga och förledande, samt hela hans lära såsom farlig för samhällsordningen. Äfven i öfrigt förekommo flera förföljelser emot
tryckta skrifter och åtskilliga steg togos, som vittnade om en mer och mer tilltagande skuggrädsla för yttrandefriheten.

Till det missnöje, som framkallades af dessa förhållanden, kom ytterligare det, som väcktes af konungens småaktiga noggrannhet i en mängd militäriska detaljer och den stränghet, han härvid iakttog. Hvar dag bevistade han paraden, och merendels alltid satte han dervid någon i arrest, ofta för de mest obetydliga småsaker. Så berättar dåvarande adjutanten Björnstjerna, att konungen i egen hög person tre gånger arresterade honom, första gången för det hans sporrar ej voro strängt efter föreskrifterna; andra gången för det hans käpp ej var enligt modellen, och tredje gången för det att hans surtout var en tum för lång — och allt detta ehuru Björnstjerna på det hela stod ganska väl hos honom. En viss ledsnad och trumpenhet började ock mer och mer röja sig hos konungens omgifning, så väl som hos honom sjelf.

Åren 1798 och 1799 voro svåra missväxtår. Bekymrande berättelser inkommo till regeringen från de flesta landsorter under vintern mellan båda dessa år om brist både för utsäde och foder. På flera orter dogo hästar och boskap af svält. Härtill kom, att en långvarig torka förhindrade vattenqvarnars gång och att tillika en ovanligt länge fortfarande stiltje hindrade att begagna väderqvarnar. I sjelfva hufvudstaden befarade man brödbrist, och flerstädes måste man hjelpa sig med hand- och hästqvarnar. I följd så väl häraf som af missväxten stego mjölet och spanmålen till oerhördt höga pris. För att minska spanmålsåtgången utfärdades den 15 Januari 1799 ett förbud af all bränvinsbränning med större pannor än de, som höllo 60 kannor, äfvensom en betydlig inskränkning i kronans egen tillverkning anbefaldes; men genom godt förstånd med dem, som skulle öfva tillsyn öfver författningens efterlefnad, lyckades det en mängd bränvinsbrännare att fortsätta rörelsen i samma skala som förut, och följden utaf författningen blef således egentligen endast ett högre pris på bränvin och större vinst för tillverkarne, utan någon betydligare besparing af spanmål. Dessa bedröfliga förhållanden ökades ytterligare genom minskad sillfångst och stegrade svårigheter för svenska handeln, i följd af engelska kryssares mer och mer våldsamma förfarande. Sverige kunde slutligen icke en gång medelst egna fartyg förse sig med nödigt salt, utan regeringen måste tillåta dess införsel å främmande fartyg. Samma svårigheter för svenska segelfarten hindrade inhemska varors utförsel, och jernvågarne lågo fulla af jern till ett värde af flera millioner så väl i Stockholm som i Göteborg.

Under sådana förhållanden ansåg regeringen nödvändigt att i möjligaste mån söka minska utländska öfverflödsvarors införande, hvarföre förbud mot införsel af kaffe nu utfärdades, och tillika skärptes författningen mot lurendrejeri, så att visitationer nu tillätos i salubodar, ehuru icke i enskilda hus. Båda dessa författningar väckte mycket missnöje och deras välmening blef föga erkänd.

Detta missnöje ökades ytterligare, då, i följd af den i hög grad missgynnande skörden 1799, all bränvinstillverkning blef, genom ett kungligt påbud af den 7 September detta år, tills vidare förbjuden. Häraf föranleddes en nedsättning i sädesprisen, som för afnämare var fördelaktig, men som hos den jordbrukande allmogen, hvilken påräknat de högre sädesprisens bibehållande för att få tillgång till bestridande af sina kronoutskylder och andra nödiga utgifter, väckte så mycket större missnöje, som mycken säd var skämd i följd af ihållande regn under bergningen och ej kunde användas till annat än bränvinsbränning eller föda åt kreaturen. Häraf föranleddes en ny förordning af den 5 November, som medgaf husbehofsbränning med mindre pannor under några veckor i December det löpande året samt i April och Maj det följande. Denna författning, som vållade spanmålsprisens stigande, väckte åter missnöje i städerna, och detta kom till utbrott i Göteborg, hvartill äfven en särskild anledning medverkade. Grosshandlaren derstädes Björnberg hade nemligen, till någon ersättning för sina förluster såsom arrendator af ett kronobränneri, der, enligt den utfärdade författningen, tillverkningen nu skulle inställas, fått särskildt tillstånd att under några månader dermed fortfara, hvilket väckte sådan förbittring hos de lägre folkklasserna, som ledo värst af de höga spannmålsprisen, att Björnbergs hus stormades och hela bränneriet var nära att förstöras, hvilket dock förekoms genom kraftiga åtgärder af chefen för Göteborgs eskader, konteramiralen Georg de Frese, som lyckades öfvertyga folkmassan att bränneriet för tillfället ej var i gång, samt äfven lofvade, att någon tillverkning der ej tills vidare skulle få ske. Man hade undvikit att begagna militärisk handräckning för upploppets stillande, emedan man ej trodde sig kunna lita på garnisonen; men så snart underrättelse kom till Stockholm om hvad som passerat, beordrades en del af vestgöta kavalleriregemente att inrycka i Göteborg, för att upprätthålla ordningen, och tillika blef bränvinstillverkningen i kronobränneriet tills vidare instäld.

Äfven i åtskilliga andra städer föreföllo oroligheter i följd af den rådande nöden och de höga spanmålsprisen. I Malmö skockade sig pöbeln och föröfvade våldsamheter mot handlande, som beskyldes att slå under sig den till torgs ämnade spanmålen från landsbygden, för att oskäligt stegra prisen derå. För att stilla detta upplopp måste manskap af södra skånska kavalleriet inkallas. Man gick derefter så strängt till väga med deltagarne i upploppet, att två dömdes till lifsstraff och flere att undergå spöstraff eller fängelse vid vatten och bröd, hvilken dom af konungen faststäldes.

I Norrköping gjorde pöbeln nyårsdagen 1800 hemgång hos åtskillige bryggare, som äfven hade bränvinsförsäljning och som höjt bränvinsprisen öfver faststäld taxa. Af samma anledning föreföllo dylika oordningar i Linköping, och i båda städerna begingos flera våldsamheter. Lifgrenadierregementet måste inkallas för att återställa lugnet, och även här förfor man med mycken stränghet mot de brottslige,
Flere dömdes till döden och de mindre skyldige till kroppsstraff. Tillika instäldes bränvinstillverkningen i kronobrännerierna, för att ej gifva anledning till ytterligare dylika utbrott af missnöje.

Detta tilltog likväl mer och mer samt vände sig, såsom vanligt, emot regeringen och dess embetsmän, som beskyldes att icke gifva konungen tillförlitliga upplysningar om förhållandena och att äfven i öfrigt icke utöfva sina embetspligter så, som sig borde. Sjelfve klagade ock embetsmännen öfver de dyra tiderna, som gjorde deras löner alldeles otillräckliga. Icke mindre klagade köpmännen öfver handelns förfall och de fattige öfver de högt uppdrifna prisen å alla nödvändighetsvaror. Få hade tillräcklig billighetskänsla att erkänna orsaken till den rådande nöden ligga i missväxten, den svåra bergningen, sillfångstens uteblifvande, osäkerheten till sjös i följd af sjökriget mellan England och Frankrike och de svåra konjunkturerna i allmänhet, utan allt ondt skyldes på regeringen och på penningemenniskorna. Äfven i hufvudstaden föreföllo oroligheter. Då på konungens födelsedag den 1 November 1799 ett slagsmål uppstått å Södermalm, och polismästaren infann sig för att återställa ordningen, blef han öfverfallen med stenkastning, och gardet måste tillkallas för att stilla upploppet. En stark jäsning rådde bland hufvudstadens lägre befolkning, och konungen sjelf fann i sina rum ett namnlöst bref fullt af hotelser. Också försågos vakterna nu med skarpa skott och stark oro var rådande.

Under sådana förhållanden började ropet på ständernas sammankallande mer och mer att höja sig. Man hade klandrat, att detta icke, enligt hvad eljest vid dylika tillfällen varit vanligt, skett vid konungens tillträde till regeringen, och man hade nu dröjt längre dermed än under någon svensk konungs regering efter tillträdet dertill. Ett längre dröjsmål ansåg man skola ådraga konungen en allmän tillvitelse att icke söka någon bot för de rådande bekymmersamma förhållandena. I trots af konungens noggranna hushållning hade äfven statsinkomsterna lidit betydligt af de svåra konjunkturerna, och äfven ur denna synpunkt blef det önskvärdt, om icke nödvändigt, att anlita ständernas medverkan. Konungen var likväl, lika litet som förut hans fader och farbroder, hågad för en riksdag, som åter skulle sätta partierna i verksamhet och skaffa honom nytt bryderi, i synnerhet som han väl visste med sig, att han ej egde samma öfverlägsna förmåga som hans fader att beherska förhållandena. Efter lång tvekan gaf han dock slutligen sitt samtycke, och i konseljen den 15 Januari 1800 beslöts att ständerna skulle kallas att sammanträda i Norrköping den 10 Mars. Man ville ej hålla riksdagen i hufvudstaden, i anseende till der rådande jäsning och emedan man ej trodde sig kunna fullt lita på dervarande garnison, äfvensom man hoppades kunna i en landsortsstad undvika de utländska sändebudens närvaro, så snart kröningen försiggått, hvarom ock ryska hofvet på förhand underrättades, till förekommande af missnöje å dess sida öfver ryske ambassadörens aflägsnande från riksdagsorten. Östgöta lifgrenadierer och Kalmare regemente skulle
betrygga säkerheten derstädes, och en del af lifregementets kavalleri tillkallades såsom en ytterligare säkerhetsåtgärd.

Innan vi öfvergå till berättelsen om förloppet af denna riksdag, böra vi dock först kasta en blick på förhållandena till utrikes makter, hvilka icke så litet inverkat på anledningarna till detta ständernas sammankallande.
</chapter>

<chapter name="De yttre förhållandena, 1797—1799.">
<h3>De yttre förhållandena, 1797—1799.</h3>
Bland de makter, med hvilka Sverige underhöll diplomatiska förbindelser, var <i>Ryssland</i> utom all fråga den, som kunde blifva den farligaste och i afseende å hvilken således mesta varsamhet borde iakttagas. Förhållandena till denna makt voro emellertid vid Gustaf Adolfs tillträde till regeringen så mycket bekymmersammare, som ryska kejsarinnan var högligen uppbragt öfver de betänkligheter, den unge konungen under sitt besök i Petersburg framstält och orubbligt vidhållit, i afseende å sin trolofvades, den ryska storfurstinnans religionsutöfning. Att denne svenske konung, en adertonårig yngling, vågat trotsa henne midt bland hennes hof och i hennes hufvudstad samt hellre afbryta den redan började förlofningshögtidligheten än böja sig efter hennes vilja, hade så gripit den gamla kejsarinnan, att hon länge undvek att visa sig offentligt och på flera sätt gaf luft åt sin förtrytelse, icke minst till svenske ambassadören <i>Curt von Stedingk,</i> som nu fick uppbära flera bevis på hennes onåd, i stället att han förut alltid stått särdeles väl hos henne. Han fortsatte emellertid öfverläggningarna med hennes ministrar, och hon visade sig så angelägen om förbindelsen mellan den svenske konungen och den ryska storfurstinnan, att hon beslöt erbjuda Gustaf Adolf Norges krona, om han frånträdde sina betänkligheter. Detta sätt att begagna en annan makts tillhörighet till lockmat för att vinna vissa syften låg så både i den ryska politiken och i den tidens statskonst i allmänhet, att anbudet icke synes väckt någon synnerlig förundran hvarken hos de ryske eller de svenske statsmännen. Grefve Gollowkin sändes af kejsarinnan till Stockholm att framföra förslaget till svenska regeringen, som fann det särdeles lockande, och försök att förmå den unge konungen till dess antagande saknades icke.

Han hade emellertid, i enlighet med sitt löfte till kejsarinnan, infordrat utlåtande af erkebiskopen och af Stockholms konsistorium, rörande den yrkade religionsutöfningen; men tillika hade hertigen förestält dem, att en vägran skulle kunna inveckla Sverige i krig med Ryssland och medföra de svåraste olyckor för riket, samt besvurit dem att gifva ett tillstyrkande. De inskränkte sig dock till ett blott åberopande af kungliga kungörelsen den 24 Januari 1781, angående fri religionsöfning för främmande kristna religionsförvandter, i hvad denna författning rörde äktenskap mellan olika trosförvandter, utan någon
tillämpning deraf på äktenskap mellan konung och drottning; men särskildt sökte så väl erkebiskop Uno von Troil som kyrkoherden i Jakobs församling Gustaf Murray på det kraftigaste afråda konungen från äktenskap med en furstinna af annan religion än den evangeliskt-lutherska. De förestälde honom, att han satte sin aktning hos folket och sin kronas säkerhet på spel, derest han tillät, att en annan religion än den af honom sjelf besvurna bekändes inom sjelfva konungaborgen och det till och med af landets moder, drottningen. Dessa föreställningar gjorde ock ett djupt intryck på konungens sinne och stärkte honom ytterligare i föresatsen att ej gifva efter för de ryska fordringarna; men å andra sidan var det nu af ryska kejsarinnan gjorda förslaget så lockande, att man ej ville tvärt afvisa det, utan åtminstone göra ett försök att vinna några jemkningar i vilkoren, hvarföre öfverbefälhafvaren i Finland, generallöjtnanten friherre <i>Maurits Klingspor</i> afsändes till Petersburg, att der åter upptaga underhandlingarna angående giftermålet.

När han kom till Petersburg, fans kejsarinnan Katarina ej längre bland de lefvandes antal. Hon hade dött af slag den 17 November 1796, och hennes ende son <i>Paul</i> var nu Rysslands kejsare. Vid detta regentombyte hade äfven åtskilliga förändringar skett inom ryska ministèren, och bland andra hade Markoff, som mest motarbetat förbindelsen mellan de ryska och svenska regerande husen, blifvit afskedad. Den nye kejsaren åter önskade, både af politiska skäl och äfven emedan hans dotter, storfurstinnan Alexandra, fäst sitt hjerta vid den svenske konungen, denna förbindelse lika lifligt som hans moder, och hade ännu mindre betänkligheter att erbjuda Norge åt sin blifvande måg. Han hyste nemligen ett ärftligt hat till danska konungahuset, åt hvilket han såsom storfurste nödgats genom ett 1773 ingånget fördrag afträda de delar af Holstein, som tillhört hans fader Peter III, och i utbyte hvarför han erhållit Oldenburg. Så väl Klingspor som Stedingk blefvo också nu på det vänligaste mottagna, man talade om att gifva Danmark någon ersättning i Sveriges tyska besittningar, och kejsaren förklarade sig villig att med 50,000 man bistå sin blifvande måg att eröfra Norge. Han var dock, å sin sida, lika orubblig i sin föresats, att hans dotter skulle bibehålla sin trosbekännelse och sin religionsöfning oförändrad, som Gustaf Adolf att icke vilja medgifva det. Alla Gollowkins försök att härtill förmå honom voro förgäfves, och då han ännu en gång återkom härtill, visade konungen honom ett bref från erkebiskopen, hvari omöjligheten och faran af att Sveriges drottning bekände sig till annan religion än den evangeliskt-lutherska voro utförligt utvecklade. Gollowkin inberättade detta genast till sitt hof och blef kort derefter hemkallad, hvarefter kejsaren yttrade till Klingspor, att hans vistelse i Petersburg förmodligen numera blefve onyttig, i följd hvaraf Klingspor ock i April 1797 återvände till Sverige.

Man gjorde visserligen sedermera några nya försök att återknyta
<img><sc>Drottning</sc> FREDRIKA DOROTEA WILHELMINA.</img>

de afbrutna underhandlingarna, men de blefvo utan påföljd, emedan man fortfor att å ingendera sidan vilja gifva efter. Slutligen ansåg konungen klokast att göra slut på dessa underhandlingar och skref derom till kejsaren ett bref, hvilket Stedingk fick befallning att framlemna och som hos kejsaren väckte mycken förtrytelse.

Redan innan detta bref afläts, hade konungen varit betänkt att på annat håll se sig om efter en brud. Såsom redan är berättadt, skall storfurstinnan Elisabeth hafva under hans vistelse i Petersburg gifvit honom anvisning på hennes yngre syster, prinsessan <i>Fredrika Dorothea Wilhelmina</i> af Baden, och denna vink beslöt konungen nu att följa. Han skickade generallöjtnanten Evert Fredrik Taube till prinsessans föräldrar, markgrefven och markgrefvinnan af Baden, för att höra sig före. Taube blef särdeles välkommen vid det lilla hofvet i Carlsruhe, och hans framställningar om förbindelsen mellan konungen och den 16-åriga prinsessan understöddes på det lifligaste af hennes föräldrar. Innan någon formlig framställning om hennes förmälning med konungen i Sverige skedde, ville dock Gustaf Adolf göra personlig bekantskap med sin blifvande gemål, och man öfverenskom om ett möte i Erfurt, dit Gustaf Adolf i djupaste inkognito afreste i Juli 1797. Prinsessan Fredrika, utmärkt lika mycket genom ett intagande yttre som genom ett mildt, älskligt väsende, gjorde genast på honom det lifligaste intryck, och den 14 Augusti 1797 firades deras formliga förlofning. Den 2 Oktober ankom hon, ledsagad af sin mor och en af sina systrar, till Anklam vid gränsen af Pomern, der hon mottogs af Taube och af hela sin blifvande hofstat. Härifrån fortsattes resan öfver Greifswald till Stralsund, der prinsessan skildes från sin mor och sin syster samt gick ombord å en svensk eskader under amiralen grefve Clas Wachtmeisters befäl, som förde henne till Drottningholm, der hon mottogs med stor högtidlighet, hvarefter förmälningen firades i slottskapellet i Stockholm den 31 Oktober 1797.

Taube hade under tiden stannat i Tyskland för att närmare gifva akt på de politiska förhållande derstädes, hvilka ock nu voro af stor betydenhet.

<i>Frankrike</i> hade, alltsedan revolutionens utbrott 1789, mer än någon annan europeisk stat fäst de öfriga makternas uppmärksamhet. Hvälfningarna derstädes hade satt alla Europas regenter i oro, och de fleste bland dem hade förbundit sig mot den nya fristaten; men denna hade gått segrande ur striden, och året 1796 hade varit ännu rikare på framgångar för franska republiken än de föregående. En ung corsican <i>Napoleon Bonaparte,</i> som fått befälet öfver den franska här, hvilken skulle uppträda uti Italien, hade tidigt på våren gått öfver Alperna, inryckt i Piemont, slagit de sardinska och österrikiska härförarne, och tvungit konungen af Sardinien att den 15 Maj ingå fred samt till Frankrike afträda Savojen och Nizza. Bonaparte hade derefter fullföljt sina framgångar mot österrikarne, hvilka snart drefvos ur Italien, der endast det starkt befästade Mantua återstod dem, hvilket af fransmännen belägrades. Hertigarne af Parma och Modena måste
med dryga summor köpa sig fred af franska republiken. En fransk här tog de påfven tillhöriga Bologna, Ferrara och Urbino i besittning samt tvang honom att med 15 millioner livres köpa sig vapenhvila, hvilken i Februari 1797 öfvergick till en fred, då påfven nödgades afträda Avignon, Ferrara, Bologna och Romagna. Under tiden hade Bonaparte vunnit nya segrar öfver österrikiska fältherrar, inryckt i Tyrolen och hotade de österrikiska arfländerna. Andra franska härar under Jourdan och Moreau hotade dessa från Franken och Baiern; men erkehertig Carl, som fått befälet öfver österrikiska hären mot Jourdan, vann en seger öfver denne, hvarefter äfven Moreau nödgats draga sig tillbaka. Bonaparte fortfor dock att vara segrande, Mantua måste gifva sig i början af februari 1797 och Bonaparte ryckte allt närmare mot Wien, medan andra franska härar under Moreau och Hoche framträngde från Rhentrakterna, och <i>Frans II,</i> kejsare sedan Mars 1792, måste i Leoben den 18 April 1797 ingå en preliminärfred, hvari han till Frankrike afträdde de österrikiska Nederländerna och förlorade en stor del af sina besittningar i norra Italien. En kongress skulle sammanträda för att afsluta freden mellan tyska riket och franska republiken.

Denna kongress sammanträdde i Rastadt den 9 December 1797 och äfven Sverige var der representeradt. Gustaf Adolf hade utnämnt grefve <i>Axel von Fersen</i> att der vara Sveriges ombud, men icke såsom innehafvare af Pomern, utan i följd af dess garanti för westfaliska freden. Valet var ej rätt lämpligt, emedan Fersen gjort sig känd såsom en varm beundrare af franska drottningen Marie Antoinette och i följd deraf äfven för sitt djupa hat till franska revolutionen och revolutionsmännen, för hvilka hans uppträdande vid kongressen således ej kunde vara välkommet.

Han infann sig emellertid i Rastadt mot slutet af November 1797, redan innan kongressen var öppnad, och begärde få aflemna sitt kreditiv som svensk ambassadör; men de österrikiska sändebuden gjorde genast anmärkning mot lydelsen af detta kreditiv och förklarade, att han vore välkommen såsom ombud för svenska Pomern, men ej kunde i annan egenskap mottagas. Samma svar fick han äfven af Bonaparte, som vid ett sammanträffande med Fersen förklarade, att Europas ställning mycket förändrat sig sedan westfaliska freden. Sverige utöfvade då ett stort inflytande i Tyskland; det stod i spetsen för det protestantiska partiet och lyste ännu i hela glansen af den store Gustaf Adolfs segrar. Ryssland var då ännu icke någon europeisk stat och Preussen fans knappast till; men dessa båda makters framåtskridande hade sedermera i mycket tillbakasatt Sverige och nedsatt det till en makt af tredje ordningen. Fersen anmärkte, att den materiela maktens rubbning likväl ej borde kunna rubba rättsanspråken; men Bonaparte svarade nu helt tvärt, att franska republiken aldrig skulle erkänna någon svensk ambassadör vid kongressen. Fersen gjorde dock ännu ett försök att blifva erkänd af de österrikiska ombuden, men utan att lyckas. Icke desto mindre stannade han i Rastadt, höll ett lysande hus, såg ofta vid sitt bord de tyska representanterne vid kongressen och hade
förtroliga förbindelser med de österrikiska och preussiska. Hans vistelse i Rastadt blef dock ej synnerligen långvarig, emedan de fransyske ministrarne uppbjödo allt för att aflägsna honom derifrån. Genom badiska sändebudet baron Edelsheim läto de honom förstå, att han ej vore säker att blifva arresterad af fransmännen, om han envisades att stanna i Rastadt, och Edelsheim rådde honom att begifva sig till Carlsruhe, der hofvet i Baden erbjöd honom att blifva emottagen i egenskap af svensk ambassadör. Dit reste äfven Fersen och uppträdde der såsom svensk ambassadör, ehuru hela hans förrättning endast bestod i att gifva goda middagar, heter det i en samtida anteckning.

Medan Fersen så föga vänligt mottogs af de franska ombuden på kongressen i Rastadt, hade svenska regeringen sökt närma sig franska republiken, hvartill hufvudsakligaste anledningen var den ovänliga hållning kejsar Paul iakttagit allt sedan giftermålsunderhandlingarnas afbrytande. Denna det ryska hofvets hållning blef ock allt mera hotande, och mot slutet af året 1797 inberättade Stedingk, att allvarsamma rustningar egde rum i Ryssland, hvilka han hade all anledning tro vara riktade mot Sverige. En obetydlig misshällighet hade egt rum vid finska gränsen, i följd hvaraf några kosacker blifvit arresterade, hvilket så förbittrade kejsaren, att han med mycken ifver fordrade upprättelse och genast befalte utrustande af 20,000 man för att gifva kraft åt denna fordran.

Mot dessa hotelser från ryska sidan sökte svenska regeringen stöd hos sin gamla bundsförvandt Frankrike. Friherre Stael skickades i November 1797 ånyo till Paris för att återknyta de förra förbindelserna och blef i Februari 1798 utnämnd till svensk minister hos franska republiken. I Paris gjorde sig dock Stael föga bemärkt, men så mycket mera hans berömda hustru, som i sina salonger samlade allt utmärkt, som då fans i Frankrike.

Nya våldsamheter från franska republikens sida under året 1798 började emellertid åter närma de svenska och ryska hofven till hvarandra. Ett upplopp i Rom mot slutet af året 1797, hvarunder generalen Duphot blifvit dödad och franske ambassadören Joseph Bonaparte, en äldre broder till den segerrike härföraren, förolämpad, gaf anledning till en fransk härs inryckande i kyrkostaten i Februari 1798, och den 15 Februari proklamerades romerska republiken, med en statsförfattning liknande den franska. Redan i Januari hade en annan fransk här inryckt i Schweiz och den 11 April förvandlades schweiziska edsförbundet till »en enda och odelbar Helvetisk republik». Den 26 April förenades republiken Genève med Frankrike. Den 1 Maj förklarades republiken »de förenade Nederländerna» för »en enda och odelbar Batavisk republik». I början af Juni afgick en stark fransk flotta med 40,000 man landstigningstrupper under Napoleon Bonapartes befäl till Egypten, eröfrade under vägen Malta från Johanniter-orden och intog derefter största delen af Egypten; men i sjöslaget vid Abukir blef den franska flottan förstörd af en engelsk under Nelson,
hvarigenom förbindelsen mellan Frankrike och den franska hären i Egypten blef afskuren samt denna här ansågs förlorad för Frankrike. Närmaste följden häraf blef Turkiets krigsförklaring mot Frankrike samt ett förbund mellan Ryssland och Turkiet mot detta rike. Engelska, ryska och turkiska flottorna voro nu rådande å Medelhafvet, och konung Ferdinand i Neapel och Sicilien, en yngre broder till konung Carl IV i Spanien, inryckte i kyrkostaten och intog Rom. Nu förklarade franska republiken krig mot konungarne af Sardinien och af Neapel, i början af December. Den förre flydde från Piemont till Sardinien, och Piemont införlifvades med Frankrike. Den senare anfölls af en fransk här, som återtog Rom, slog den neapolitanska hären och intog Neapel i Januari 1799, då konungen flydde till Sicilien och konungariket Neapel förklarades för en Parthenopeisk republik.

Under dessa våldsamheter till lands hade de maktegande inom Frankrike visat icke mindre håg att gå lika våldsamt till väga äfven till sjös. Republiken täflade nu med England i öfvervåld mot de neutrala makternas handel, och detta blef en ny anledning för svenska regeringen att afbryta det begynta närmandet till Frankrike. Redan mot slutet af 1797 hade ock friherre Stael upphört att vara svensk minister i Frankrike och ingen annan hade blifvit dertill förordnad.

Med <i>England</i> hade svenska regeringen redan en längre tid varit i ett spändt förhållande, i följd af de engelska kryssarnes våldsamma förfarande mot svenska så väl som andra neutrala makters handelsfartyg. Mot slutet af året 1793 hade hofkanslern <i>Lars von Engeström</i> blifvit svensk minister hos engelska regeringen och gjort sitt bästa för att förmå densamma att mera respektera de neutrala makternas rättigheter samt äfven till en del lyckats; men då man i England erfor, att svenska regeringen under året 1794 inledt förbindelser med franska republiken, hade de förra våldsamheterna åter begynt utöfvas, och sedan Engeström i slutet af Oktober 1795 lemnat England för att såsom svensk minister afgå till Wien, hade hans efterträdare, förre ministerresidenten i Konstantinopel <i>Per Olof von Asp,</i> lika litet lyckats förmå engelska regeringen till ett annat förfarande.

Med <i>Danmark,</i> hvilket hade samma intresse som Sverige att betrygga de neutrala makternas sjöfart, stod likväl svenska regeringen icke i det mest vänskapliga förhållande, ehuru <i>Fredrik Wilhelm von Ehrenheim,</i> hvilken efter Johan Wilhelm Sprengtporten i December 1795 blifvit svensk minister i Köpenhamn, der med nit och skicklighet bevakade Sveriges intressen. De ryska af svenska regeringen med välbehag emottagna förslagen om Norges förening med Sverige hade icke blifvit hemliga för danska regeringen och hos denna med skäl väckt misstroende till den svenska. I följd häraf började den förra göra svårigheter vid uppfyllandet af sina förbindelser enligt det med Sverige afslutade fördraget, och 1798 företogs ingen gemensam utrustning af eskadrar från båda   länderna till sjöfartens beskyddande. I stället utgick en särskild svensk eskader af tre fregatter och några
mindre krigsfartyg såsom konvoj för svenska handelsfartyg, för hvilka detta skydd dock visade sig föga betryggande, ty under sommaren 1798 begingos flera våldsamheter än förut mot svenska handelsfartyg. Tvänne svenska handelsflottor, konvojerade af två fregatter, blefvo denna sommar uppbringade vid engelska kusterna. Den ena af dessa flottor, under konvoj af fregatten Ulla Fersen, hvars befälhafvare var majoren friherre Olof Cederström, utgjordes af 43 fartyg, hvaraf 25 togos, medan de öfriga, gynnade af mörkret, lyckades komma undan. Den andra, konvojerad af fregatten Freja under öfverstelöjtnanten grefve Anton Johan Wrangel, bestod af 14 handelsfartyg, hvilka alla blefvo tagna. Engelsmännen hade yrkat rättighet att få visitera de svenska konvojerna, och då detta af svenska regeringen vägrades, hade man slutligen kommit öfverens om att konvojerna skulle inlöpa i närmaste engelska hamn, der man ville låta saken afgöras af konsulerna; men då svenska konvojen ankom till hamnen i Deal, blefvo alla fartygen qvarhållna. Svenske befälhafvarne hade fått order att möta våld mot våld, men ej att skjuta första skottet. Då de icke gjort något försök till försvar, blefvo de af konungen skilda från sitt befäl och i Carlskrona stälda under krigsrätt, hvilken dömde dem från lifvet, men de blefvo af konungen benådade. De kraftigaste föreställningar mot de begångna våldsamheterna gjordes emellertid så väl hos engelske ministern i Stockholm som hos engelska regeringen, men blefvo utan påföljd, och lika fåfängt sökte konungen att hos ryska och danska hofven erhålla ett stöd mot dessa Englands ingrepp i de neutrala makternas rättigheter.

Mot slutet af år 1798 uppgjordes emellertid genom Englands och Rysslands förenade bemödanden den andra stora koalitionen mot Frankrike. Dess syftemål var att föra Frankrike tillbaka inom dess förra gränser samt återställa det gamla statsskicket och de gamla dynastierna uti alla af franska härar kufvade länder. Enligt den plan, som genom förbundet den 29 December 1798 uppgjordes mellan England och Ryssland, skulle ryssar, österrikare, turkar, engelsmän och italienare så samtidigt som möjligt anfalla det franska riket från söder och öster, medan en förenad här af ryssar, engelsmän och preussare borde från Holstein inträffa i Holland, återställa arfståthållaren i de rättigheter, som blifvit honom beröfvade, samt derefter tåga direkte mot Paris. Man trodde sig nemligen med säkerhet kunna påräkna Preussens biträde till koalitionen, ehuru denna makt ännu ej bestämdt förklarat sig.

I <i>Preussen</i> hade <i>Fredrik Wilhelm III</i> i November 1797 efterträdt sin fader Fredrik Wilhelm II. Friherre <i>Carl Gustaf Schultz von Ascheraden</i> hade sedan 1795 varit svensk minister i Berlin, och efter hans död i Mars 1798 fick hofkansleren <i>Lars von Engeström</i> detta uppdrag; men meddelandena de båda hofven emellan hade icke varit synnerligen lifliga, och ehuru förhållandet var vänskapligt, hade det icke blifvit förtroligt. Den nye konungen, afskräckt af motgångarne under senaste kriget mot Frankrike, hade beslutat sig för sträng neutralitet och visade
ingen benägenhet att biträda den rysk-engelska koalitionen. Alla kejsar Pauls försök att förmå honom härtill voro förgäfves, och häraf föranläts kejsaren att nu vända sig till svenska hofvet, för att der söka vinna en bundsförvandt mot den hatade republiken. Dessa bemödanden understöddes lifligt af friherre Ewert Taube, som sedan gammalt hyste det djupaste hat till det nya statsskicket i Frankrike och nu lyckades utverka sin afsändning till Berlin i en särskild beskickning, för att söka genom lockmedlet af Pomerns försäljning till Preussen förmå konung Fredrik Wilhelm att deltaga i koalitionen; men äfven utsigten till Pomerns besittning, som förut funnits så lockande för de preussiska regenterne, visade sig nu kraftlös, och den preussiske konungen stod fast vid sin föresats att ej frånträda sitt neutralitetssystem.

Svenska regeringen hade emellertid blifvit mer och mer fiendtligt stämd emot Frankrike, ehuru förre svenske ministern i Köpenhamn <i>Fredrik Wilhelm von Ehrenheim,</i> hvilken 1797 blifvit förordnad att förestå hofkanslersembetet och sedan dess egde betydande inflytande på ledningen af förhållandena till utrikes makter, gjorde allt för att förekomma hvarje oförsigtigt steg. Konungen åter började alltmera lägga i dagen sin fiendtliga sinnesstämning mot franska republiken, och i April 1799 lät han till tyska riksdagen i Regensburg utfärda en not, hvari han uppmanade alla tyska furstar att anse det pågående kriget såsom ett rikskrig, samt förklarade sig genast beredd att i egenskap af Pomerns hertig låta sin kontingent till rikshären aftåga.

Denna förklaring, som väckte föga uppseende i Regensburg, framkallade emellertid mycken ovilja hos franska styrelsen, af hvilken den betraktades som en krigsförklaring, och följden blef, att franska kapare nu anföllo de svenska handelsfartygen och att beslag lades på alla svenska skepp, som funnos i franska hamnar. Tillika skickade franska styrelsen ett särskildt ombud, konsuln de l'Isle, till Stockholm att hos konungen begära förklaring öfver den till tyska riksdagen afgifna noten, men fick ej annat svar än att hvad konungen gjort hade skett i egenskap af Pomerns hertig och i följd af hans förbindelser med tyska riket. Denna förklaring fans dock ej nöjaktig, och i December 1799 fick <i>Carl Gustaf von Brinckman,</i> hvilken, sedan friherre Staël 1797 upphört att vara svensk minister i Frankrike, förestått beskickningen derstädes, konungens befallning att återvända, hvarefter de diplomatiska förbindelserna mellan Sverige och Frankrike tills vidare voro afbrutna.

Under tiden hade Gustaf Adolf visat allt större benägenhet för ett närmande till Ryssland, och då han i generallöjtnanten <i>Christofer Toll</i> hade en rådgifvare, som delade hans hat mot revolutionsmännen, lät han honom afgå till Petersburg för att besvara kejsarens inbjudning till deltagande i koalitionen mot franska republiken. Toll afreste i slutet af Juni 1799 och kom snart högt i kejsar Pauls bevågenhet. Man kom äfven snart öfverens, att Sverige icke med sin sjömakt, utan endast med landtrupper, hvilkas antal bestämdes till 8,000 man, skulle bidraga till förbundet mot Frankrike, emot subsidier, som skulle
betalas af England. Dock förklarade Toll särskildt sig på inga vilkor kunna underhandla med engelske ministern i Petersburg, sedan Sverige lidit så mycken orätt af England, samt yttrade äfven betänkligheter att afsluta något förbund med England, innan Sverige af detta rike erhållit upprättelse. I följd af detta Englands deltagande i förbundet drog det emellertid långt ut med underhandlingarna, då man å Englands sida med föga nöje trädde i förbund med en makt, hvilken hade så många reklamationer att göra som Sverige. Man fann äfven de af Toll begärda subsidierna allt för stora, och engelske ministern i Petersburg Withworth förklarade sig icke hafva fullmakt från sitt hof att underhandla med Sverige. Gustaf Adolf sjelf bidrog ock i hög grad, att hela underhandlingen gick om intet. Engelska regeringen hade nemligen vid samma tid skickat ett sändebud till Stockholm för att underhandla derstädes, men konungen hade förklarat, att han ej kunde ingå i någon underhandling med engelska regeringen, innan han erhållit full upprättelse och ersättning för de qvarhållna konvojerna, hvilken förklaring hade till följd, att engelska kabinettet bestämdt vägrade bifalla de förslag, som af Toll blifvit framstälda i Petersburg. Hans beskickning dit ledde sålunda endast till en allians- och vänskapstraktat mellan Sverige och Ryssland, hvilken afslöts den 29 Oktober 1799 och skulle gälla för 8 år. I händelse af anfall från europeisk fiende skulle Ryssland af Sverige understödjas med 8,000 man infanteri, 2,000 man kavalleri, 6 linieskepp och 2 fregatter; Sverige åter af Ryssland med 12,000 man infanteri, 4,000 man kavalleri, 9 linieskepp och 3 fregatter.

Under tiden hade vigtiga tilldragelser egt rum i vestra och södra Europa. Kongressen i Rastadt hade ingenting kunnat uträtta, i följd af Frankrikes stegrade fordringar, hvilka Österrike så mycket mindre ville efterkomma, som det nu hade att räkna på understöd af Ryssland och England. Denna kongress upplöstes ock den 8 April. Redan den 1 Mars hade en fransk här under Jourdan gått öfver Rhen vid Strassburg, den 7 Mars anföll en annan fransk härförare Massena österrikarne i Schweiz, och den 12 Mars förklarade franska republiken krig mot konungen af Ungern och Böhmen samt mot storhertigen af Toskana, hvarefter Toskana intogs af franska trupper och storhertigen flydde till Wien; men nu slog erkehertig Carl, som hade öfverbefälet öfver österrikiska trupperna i Schwaben, Jourdan och tvang honom att draga sig tillbaka till Strassburg; Massena blef äfven tillbakadrifven och franske generalen Scherer blef slagen af österrikiske generalen Kray, hvarefter hela Lombardiet blef öfversvämmadt af österrikiska trupper, med hvilka en rysk här under Suwarow snart förenade sig. Redan innan Maj månads slut voro alla Bonapartes eröfringar i Italien åter förlorade. Kontrarevolutioner i Neapel och Rom gjorde slut på fransmännens välde derstädes. Engelska, ryska och turkiska flottor voro rådande å Medelhafvet. Konungaväldet återstäldes i Neapel, ehuru konungen tills vidare stannade å Sicilien. De franska härarne i
Italien ledo det ena nederlaget efter det andra, och utom Savojen och Nizza var, vid årets slut, Genua den enda ort, som fransmännen ännu hade qvar i Italien.

I Schweiz hade Massena bättre upprätthållit franska vapnens anseende mot österrikarne under erkehertig Carl, och sedan erkehertigen dragit sin styrka längre norrut till trakten af Mannheim, slog Massena ryssarne under Korsakow så i grund, att de måste draga sig tillbaka ända till Böhmen, och kejsaren, i harmen öfver dessa motgångar, lät hela ryska styrkan under vintern tåga hem.

Icke bättre framgång hade en förenad rysk och engelsk styrka, som i slutet af Augusti landstigit å Heldern i norra Holland, för att återställa arfståthållaren i sina rättigheter, hvilka vid den nya Bataviska republikens upprättande blifvit honom beröfvade. Sedan de landstigna trupperna i början lyckats bemäktiga sig några holländska städer, blefvo de den 6 Oktober af en förenad fransk och holländsk styrka slagna och nödgades den 18 Oktober ingå en kapitulation, genom hvilken fritt återtåg beviljades dem, mot frigifvande af 8,000 franska fångar i England.

Ryske kejsaren hade sålunda haft föga heder eller nytta af sitt deltagande i koalitionen mot Frankrike och följaktligen voro äfven utsigterna föga lofvande för Sverige att deltaga deri, hvarföre man ock, å svenska regeringens sida, inskränkte sig till det ofvannämnda försvarsfördraget, genom hvilket Sverige icke förbundit sig till något deltagande i de ryska krigen, utom derest Ryssland blefve anfallet.

Mot slutet af året skedde en ny statshvälfning i Frankrike. Bonaparte hade, vid underrättelsen om fransmännens motgångar i Italien, lemnat Egypten och skyndat hem för att erbjuda republiken sin tjenst. Till honom slöto sig de många, som voro missnöjde med direktoriets styrelse, och den 9 November blef denna styrelseform upphäfd, en provisorisk regering inrättades, bestående af tre konsuler, och en ny statsförfattning utarbetades, hvilken antogs den 13 December. Enligt densamma anförtroddes hela verkställande myndigheten åt en <i>förste konsul,</i> med en andre och tredje såsom hans närmaste rådgifvare, och makten lades så öfvervägande i förste konsulns hand, att statsskicket i sjelfva verket blef monarkiskt, ehuru under republikansk form. Konsulerne valdes för tio år och till förste konsul utsågs <i>Napoleon Bonaparte,</i> Frankrikes segerrikaste härförare, som ock från denna tid blef Frankrikes verklige beherskare.

Så hade förhållandena utbildat sig, då svenska ständerna sammanträde till riksdagen i Norrköping.
</chapter>

<chapter name="Riksdagen 1800.">
<h3>Riksdagen 1800.</h3>
Ständerna samlades i Norrköping å utsatt dag den 10 Mars 1800. Adeln hade infunnit sig mindre talrikt än vanligt. Knappt en
tredjedel af de adeliga ätterna var representerad, och antalet af adelns vid riksdagen närvarande ledamöter öfversteg icke 500. Den adliga oppositionen, som under Gustaf III:s regering uppträdt så fiendtligt mot konungen, var nu stadd i upplösning. Den hade haft en aristokratisk riktning och sträfvat att återbringa konungamakten till samma obetydenhet som under frihetstiden; men omstörtningarna i Frankrike sedan revolutionens utbrott, hvilka störtat adeln på samma gång som konungadömet, och de frihetsidéer, hvilka från Frankrike börjat mer och mer sprida sig äfven till de öfriga europeiska länderna, hade öfvertygat många inom svenska adeln, att den hade sitt säkraste stöd i konungamakten och att båda hade ett gemensamt intresse att mota det mer och mer hotande folkväldet.

Det talrikaste partiet inom adeln var följaktligen <i>hofpartiet,</i> omfattande alla, som stält sig på regeringens sida. I spetsen för detta parti stod Toll, som samlat omkring sig en mängd anhängare bland militära och civila embetsmän, samt äfven rätt många af den förra adels-oppositionen. Grefvarne Magnus Fredrik Brahe, Clas Axel Lewenhaupt och Erik Ruuth, friherrarne Johan Liljencrantz, Adolf Ludvig Stjerneld, Albrecht von Lantingshausen och Ludvig Boije, landshöfdingen Nils von Rosenstein, statssekreteraren Christofer Bogislaus Zibet, landshöfdingen Herman af Låstbom m. fl. voro de mest framstående bland detta parti inom adeln.

Ett annat parti utgjordes af de s. k. <i>patrioterne</i> eller oppositionen från Gustaf III:s tid, hvilka förblifvit trogna sina då omfattade aristokratiska grundsatser. Såsom hufvudmän för detta parti utmärkte sig grefvarne Adolf Ludvig Hamilton, Curt Filip Carl von Schwerin och Johan Henning Gyllenborg, friherre Carl De Geer, ryttmästaren Gerdt Adolf Klingspor, professorn David von Schultzenheim, majoren Johan Axel Stedt, bergsrådet Salomon von Stockenström, hofrättsrådet Johan Odencrantz, lagmannen Jonas von Engeström m. fl. Detta parti uppträdde likväl icke nu i så stark opposition mot regeringen som förut och visade ingen obenägenhet att i öfrigt gå hofvets önskningar till mötes, men ville dock kraftigt upprätthålla åtminstone de grundlagar, som genom 1772 års statshvälfning blifvit införda.

Ett tredje parti inom adeln var det nya <i>oppositionspartiet,</i> hos hvilket de nya frihetsidéerna vunnit betydande insteg, och som derföre hade en mer eller mindre utvecklad demokratisk riktning. De mest framstående inom detta parti voro dåvarande protokollssekreteraren friherre Hans Hierta, öfversten Anders Fredrik Skjöldebrand, f. d. ryttmästaren Georg Adlersparre, grefve Adolf Göran Mörner, friherrarne Clas Cederström, Johan Carl Adelsvärd, Knut Kurck och Corfitz Ludvig Stael von Holstein, bruksegaren Johan Fredrik Adelheim, löjtnanten Per Adolf Tham, öfverstelöjtnanten Johan Herman Gripenwald, öfversten Per Schönström m. fl.

Inom de öfriga stånden var regeringens parti vida öfvervägande, ehuru de eljest vanliga bearbetningarna före riksdagen denna gång i
ganska ringa mån egt rum. Särskildt var presteståndet vid denna riksdag så eftergifvande, som regeringen kunnat önska. Det styrdes åter hufvudsakligen af biskop Wallqvist och prosten Nordin.

Samma dag riksdagen öppnades, den 10 Mars, förordnade konungen till landtmarskalk rikets förste grefve <i>Magnus Fredrik Brahe,</i> som under Gustaf III:s regering tillhört den adeliga oppositionen, ehuru den mest moderata delen deraf, men nu helt och hållet slutit sig till regeringen och som, icke begåfvad med någon synnerlig öfverlägsen förmåga, i allmänhet styrdes af Toll. Talman för presteståndet blef, i följd af sitt embete, erkebiskopen <i>Uno von Troil,</i> som visserligen under 1789 års riksdag vägrat å presteståndets vägnar underteckna säkerhetsakten, men för öfrigt visade de mest konungska tänkesätt och, såsom han vid 1786 års riksdag yttrade i sitt tal å presteståndets vägnar, till den åtta-årige kronprinsen, såg i konungen »Guds afbild på jorden». På borgare- och bondeståndens begäran om ordförande förordnade konungen den 12 Mars till borgareståndets talman justitieborgmästaren i Stockholm <i>Carl Ullner,</i> sedan gammalt känd såsom god konungsk, och till talman för bondeståndet <i>Olof Larsson</i> från Nyköpings län, hvilken under 1789 års riksdag tillhört oppositionen, men nu stod troget på regeringens sida och för öfrigt gjort sig känd såsom en af de mest upplyste inom sitt stånd. Till bondeståndets sekreterare utsågs sekreteraren i jernkontoret <i>Lars Segerström,</i> som varit borgareståndets sekreterare under riksdagen i Gefle 1792 och troget bistod talmannen i att leda ståndet.

Den 15 Mars samlades ständerna till plenum plenorum, då konungen helsade dem med ett enkelt och värdigt tal, hvarefter hofkanslern von Ehrenheim uppläste konungens »allmänna proposition», som sökte framställa konungens styrelse så fördelaktigt som möjligt. Det hade likväl, i anseende till flera sammanstötande olyckliga förhållanden, såsom missväxt, ogynsam skörd, aftagande handel m. m., varit omöjligt att afböja olägenheter i synnerhet i rikets penningeväsende, hvilka kräfde en snar och kraftig hjelp. För detta ändamål äskade konungen tillsättandet af ett hemligt utskott, med hvilket han kunde få öfverlägga i hithörande ärenden, äfvensom ett bevillningsutskott borde utses samt ständerna yttra sig rörande trenne förslag till ändringar i allmänna lagen och lika många ekonomiska frågor, som en följande dag skulle närmare blifva ständerne meddelade.

Den 18 Mars kallades ständerne åter till ett plenum plenorum, då konungen lät för dem uppläsa den berättelse, hans farbroder låtit uppsätta öfver sin utöfning af riksstyrelsen under minderårigheten, hvarefter följde en mera utförlig öfver styrelsen sedan den 1 November 1796, författad af statssekreteraren Rosenblad och väl egnad att framställa den senare styrelsen i en vida fördelaktigare dager än den förra. Hertigen tyckes ock anat något sådant, ty han hade icke infunnit sig vid riksdagen. Härefter upplästes de förslag till ändringar
i lagstadganden och till nya författningar, som vid förra tillfället blifvit omnämnda.

Under tiden hade friherre Carl De Geer redan den 14 Mars hos adeln föreslagit, att ståndens protokoll måtte tryckas, för att förekomma sådana menliga och osannfärdiga rykten, som 1789 varit spridda i följd deraf, att tryckningen af protokollen då blifvit instäld. Förslaget bifölls enhälligt af adeln samt likaledes af borgare- och bondestånden, hvilka, så väl som presteståndet, detsamma meddelades. I sistnämnda stånd åter begärdes det på bordet, och då det ändtligen efter flera uppskof der kom till slutligt afgörande den 30 April, blef det förkastadt med 27 röster mot 25. Biskop Wallqvist hade med mycken ifver uppträdt för detsamma, men prosten Nordin och domprosten Fant lika ihärdigt satt sig deremot samt slutligen fått ståndets flertal för sin mening, hvilket djupt grämde den dittills inom presteståndet så allrådande Wallqvist, som samma afton fans död i sin bostad, träffad af slag.

Den 19 Mars beslöt adeln, på friherre Albrecht von Lantingshausens förslag, att genom en stor deputation betyga konungen sin tacksamhet för den landsfaderliga omvårdnad, han redan under sin regering ådagalagt, i hvilken deputation de öfriga stånden inbjödos att deltaga. De förenade sig genast derom, med tillägg från borgarståndets sida, att i tacksägelseadressen borde inflyta ett beklagande af Gustaf III:s död och betygande af ständernas afsky för det brottsliga sätt, hvarpå hans dagar blifvit förkortade. Häri instämde samtliga stånden, så väl som i bondeståndets förslag, att lagen måtte öfverses till fredande af konungens person mot sådane illgerningsmän, som framdeles möjligen kunde våga bära våldsam hand mot rikets öfverhet. Båda adresserna framburos den 2 April till konungen, som förklarade sig vilja taga den senare frågan i närmare öfvervägande. Den ledde dock ej till någon påföljd.

Stånden hade nu genom sina valmän utsett ledamöterne så väl i hemliga som i bevillnings-, lag-, banko- och ekonomiutskotten. I allmänhet hade regeringens anhängare öfvervigten inom dessa utskott. I det hemliga, det vigtigaste bland alla, var hofpartiet talrikast representeradt bland preste- och borgareståndens ledamöter. Bland de adeliga ledamöterne i utskottet vägde hofpartiet och den moderata oppositionen (patrioterne) ungefär lika, medan bland bönderne funnos de flesta motståndarne till regeringens finansförslag. De mest framstående adelige ledamöterne af hemliga utskottet voro generalmajoren grefve <i>Curt Filip von Schwerin,</i> lagmannen grefve <i>Johan Henning Gyllenborg,</i> förre riksrådet, presidenten i kommersekollegium friherre <i>Johan Liljencrantz,</i> konteramiralen <i>Carl Olof Cronstedt,</i> landshöfdingen <i>Nils von Rosenstein,</i> svenske ministern i London <i>Per Olof von Asp</i> och förre ryttmästaren <i>Georg Adlersparre.</i>

Den första allvarsamma debatten hos adeln föranleddes af en framställning, som den 19 Mars gjordes af majoren Åke Göran Holst
om nyttan och nödvändigheten af att bankens och riksgäldskontorets tillstånd och förvaltning icke vidare höllos hemliga, utan gjordes allmänt bekanta. Frågan, bordlagd till följande dagens plenum, upptogs då af friherre Hans Hierta, som understödde densamma i ett utförligare memorial, hvilket äfven bordlades. När frågan den 24 Mars förekom till afgörande, visade det sig, att de fleste medlemmarne af den förra oppositionen, såsom grefve Adolf Ludvig Hamilton, friherrarne Carl De Geer och Albrecht von Lantingshausen m. fl. uppträdde emot förslaget. De ansågo vådligt och med bankens säkerhet föga öfverensstämmande att göra dess förvaltning offentlig. Hvad åter riksgäldskontorets förvaltning beträffade, berodde dess offentlighet af konungens godtfinnande, till följd af § 47 i 1772 års regeringsform, enligt hvilken konungen var berättigad att under hemliga utskottets afgörande med rikets ständers rätt hänskjuta sådana mål, dem han fann böra hållas hemliga. Denna tolkning af ifrågavarande grundlagsstadgande bestreds ifrigt och fyndigt af Hans Hierta, Georg Adlersparre, Anders Fredrik Skjöldebrand och andra medlemmar af den nya oppositionen, hvilka yrkade offentlighet af både bankens och riksgäldskontorets tillstånd och förvaltning samt ansågo bestämmandet deraf tillhöra rikets ständer, hvarom en särdeles liflig diskussion uppstod.

Då den var slutad, skilde landtmarskalken frågorna och framstälde först såsom proposition, huruvida den af Holst väckta frågan om offentlighet åt bankens tillstånd och förvaltning borde hänvisas till bankoutskottet, hvarom de fleste talarne redan förenat sig och hvilken proposition ock nu nära enhälligt bifölls. Men då man härefter yrkade proposition äfven å frågan om offentlighet för riksgäldskontorets förvaltning, förklarade sig landtmarskalken hindrad att framställa en sådan proposition, såsom stridande mot § 47 i regeringsformen. Häremot protesterade Hans Hierta och de öfrige medlemmarne af oppositionen, och sedan landtmarskalken äfven vägrat proposition på en framställning af Georg Adlersparre, huruvida frågan om offentligheten af riksgäldskontorets förvaltning nödvändigt borde tillhöra hemliga utskottet eller icke, afsade sig Adlersparre sin plats i hemliga utskottet, under förklarande, det han icke fann öfverensstämmande med den aktning, han var skyldig både sig sjelf och ständerna, att vara medlem af ett utskott, som usurperade en af ständernas tydligaste rättigheter.

Preste- och borgarestånden hänsköto äfven till bankoutskottet frågan om offentlighet åt bankens förvaltning. Äfven inom borgareståndet hade framställning skett om offentlighet åt riksgäldskontorets förhandlingar, men talmannen likaledes vägrat proposition härå. Bondeståndet hade ännu ingen del i bankens förvaltning, och frågan hade således icke förekommit i detta stånd.

Vid ståndens nästa plena den 1 April infann sig hofkanslern von Ehrenheim både hos adeln och borgareståndet samt uppläste å begge ställena en förklaring af konungen, att han funnit landtmarskalken och talmannen hafva på ett grundlagarne och deras ed likmätigt sätt
behandlat ett ämne, som kunnat leda till öfverläggning i sådant, hvarom § 47 i regeringsformen annorlunda stadgar. Hans maj:t hade häröfver velat betyga dem sitt välbehag, men hade icke förmodat, att frågor skulle väckas, så föga svarande mot hans maj:ts rena afsigter och yttrade uppriktighet; förbehållande sig att framdeles sjelfmant för ständerna yppa allt hvad hans maj:t funne angående riksgäldsförvaltningen kunna med nödig försigtighet och det allmänna bästa förenas.

Den 3 April förrättades konungens och drottningens kröning med vanliga högtidligheter i Norrköpings stadskyrka. Ett infallande starkt snöglopp var särdeles missgynnande för kröningståget, och då kröningshästen icke lät styra sig, måste konungen under tåget till kyrkan taga en annan häst, hvilket af många betraktades såsom olycksbådande.<footnote>När konungen i full skrud, med krona och mantel, steg till häst, gjorde hästen flera volter, och då konungen ej kom sig för att bedja de båda öfverstekammarjunkarne grefvarne Fabian von Fersen och Carl Adam Wachtmeister, som uppburo manteln, att släppa densamma, måste de granna herrarne springa rundt kring hästen allt efter dess vändningar, till stor förlustelse för alla åskådare, men föga nöje för de springande. Slutligen fick man dock hästen att lugna sig; men när den kommit till ett hus, der en vacker fru bodde och der hofstallmästaren grefve David Frölich, som inridit hästen, brukade stanna, var det omöjligt få hästen att gå vidare, i synnerhet som konungen icke var någon synnerligt skicklig ryttare, utan man måste framleda en mindre utstyrd, men mera stadig springare, å hvilken konungen sedermera fortsatte kröningståget.</footnote>

Sedermera skedde den 7 April på Tyska torget hyllningen af alla fyra riksstånden, då, till konungens synnerliga tillfredsställelse, äfven adeln infann sig temligen talrikt och genom hyllningsedens afläggande nu utan gensägelse antog förenings- och säkerhetsakten.

Under dessa högtidligheter samt under arbetena i utskotten höllos få plena, men frågor af vigt saknades der icke. I adelns plenum den 23 April förekom en af friherre Clas Cederström väckt fråga om instruktion för bevillningsutskottet, hvilken gaf anledning till en ganska liflig diskussion, som slutade med bifall till landtmarskalkens proposition, att bevillningsutskottet ej finge företaga någon fördelning af bevillningen, utan endast uppgöra grunderna derför, intill dess hemliga utskottet uppgifvit och ständerna faststält en viss bevillningssumma.

Samma dag förekom till öfverläggning i presteståndet samt den 30 April hos adeln och borgareståndet en af bondeståndet framstäld begäran att få deltaga i bankens styrelse. Preste- och borgarestånden beslöto utan någon synnerlig diskussion att i frågan höra bankoutskottet; men hos adeln ville flere ledamöter genast bifalla bondeståndets begäran, hvaremot andre äfven här yrkade bankoutskottets hörande, hvilket ock vid anstäld votering blef adelns beslut. Utskottet afstyrkte icke den framstälda begäran, men föreslog några vilkor dervid, och de tre stånden biföllo bondeståndets framställning under vilkor att fullmäktige och revisorer för ståndet utsågos bland sådana personer, som enligt författningarna voro valbara till riksdagsmän i ståndet, samt att, derest inom bankofullmäktige eller i bankoutskottet och vid revisionen
två stånd i besluten stannade emot två, skulle de beslut blifva gällande, som fattades af två stånd bland dem, hvilka haft rösträttighet före bondeståndets deltagande i förvaltningen. Under dessa vilkor och mot uttrycklig förbindelse att med sin gemensamma fasta egendom till bankoverkets upprätthållande ansvara för så stor summa, som hvartill hvardera af de tre öfriga ståndens andel i bankens nu gällande fond sig belöpte, berättigades bondeståndet att hafva sina fullmäktige i banken och sina revisorer af bankens förvaltning till lika antal med de öfriga stånden, samt att jemväl med dessa deltaga i bankoverkets förvaltning genom bankoutskottet under riksdagarne.

Under loppet af Maj månad inkom bankoutskottet till stånden med betänkande rörande den yrkade offentligheten af bankens tillstånd och förvaltning. Det föreslog och ständerna beslöto att förblifva vid dittills gällande författningar; men före riksdagens slut afgaf bankoutskottet en utförlig berättelse om bankoverkets öden och skick, hvilken trycktes och tycktes tillfredsställa dem, som yrkat den omtvistade offentligheten.

Den vigtigaste riksdagsfrågan, hvilken egentligen föranledt ständernas sammankallande, var emellertid den om ordnandet af rikets finanser genom realisation af de många utelöpande riksgäldssedlarna. Detta hade varit hufvudföremålet för hemliga utskottets öfverläggningar och en mängd förslag hade blifvit framstälda, hvilka dock kunde sammanföras under två hufvudklasser — de som gingo ut på en hastig, och de som åsyftade en successiv realisation af de utelöpande riksgäldssedlarne. Presidenten Lagerheim stod i spetsen för den förra åsigten och lagman Håkanson, som haft befattning med finanserna mot slutet af Gustaf III:s regering, för den senare.

Efter många tvister och jemkningar förenade man sig slutligen inom hemliga utskottet om en finansplan, för hvilken vi skole närmare redogöra vid framställningen af statshushållningen under detta tidskifte. Den förekom till afgörande i stånden den 26 Maj. För att befordra dess antagande förklarade sig konungen villig att till realisationens underlättande afstå de 300,000 rdr specie, som sedan sista riksdagen utgjort statsverkets andel af bevillningen, under förbehåll att den lindring i bevillningen, som härigenom åstadkoms, skulle företrädesvis komma de fattigare arbetande klasserna till godo.

Af de tre ofrälse stånden blef finansplanen utan synnerlig svårighet antagen, och de beslöto tillika att, till erkänsla för konungens uppoffring af statsverkets andel i bevillningen, statskontorets utrikes skuld, 266,000 rdr, som tillkommit under konungens minderårighet, skulle påföras riksskulden och dess betalande ombesörjas af riksgäldskontoret.

Hos adeln åter föranledde finansbetänkandet en ganska liflig och hetsig diskussion. Man hade, å regeringens sida, förutsett, att hofpartiet här skulle få emot sig icke allenast den nya oppositionen, utan äfven en stor del af den gamla, och Toll hade derföre ingått i underhandlingar med oppositionsmännen. De häftigare bland dessa, såsom
Clas Cederström, Adelheim, Tham, Skjöldebrand, Gripenwald, stallmästaren David von Schultzenheim, en son till professorn, m. fl., vägrade ingå på någon jemkning; men andre åter, såsom Hans Hierta, Georg Adlersparre och hans yngre bror Axel, äfven afskedad ryttmästare, Schönström, friherre Nils Silfversköld m. fl., visade sig något medgörligare. Man förutsåg, att hufvudsakligaste tvistefrågan skulle blifva, huruvida den nya bevillningen skulle antagas till nästa riksdag, således för obestämd tid, såsom regeringen fordrade, eller för vissa år, såsom yrkades både af den nya oppositionen och af flera inom den gamla. I denna punkt visade sig Hans Hierta och de med honom liktänkande villige att gå regeringens fordran till mötes, men dock endast under förbehåll att ett permanent utskott af ständerna tillsattes, hvilket hvarken skulle kunna öka eller minska skatterna, utan endast föreslå vissa ändringar och jemkningar i fördelningen, men borde utöfva ett slags kontroll öfver allmänna hushållningen och förvaltningen, med rättighet att från de särskilda embetsverken fordra upplysningar, hos konungen göra föreställningar och föreslå författningar i allmänna hushållningen m. m. Detta förslag, skriftligen uppsatt af Axel Adlersparre, framfördes af Toll till konungen, hvilken med stor förtrytelse förkastade detsamma, såsom innefattande ingrepp i hans myndighet, hvarmed ock underhandlingen förföll.

Skjöldebrand hade emellertid redan i adelns plenum den 23 Maj yrkat bevillningens fastställande för fyra år, och detta yrkande hade blifvit bordlagdt att förekomma till öfverläggning på samma gång som finansbetänkandet. Mer än trettio talare yttrade sig om detta, och dervid visade sig, att flere medlemmar af den gamla oppositionen, såsom Carl De Geer, Adolf Ludvig Hamilton och några andra, stodo på regeringens sida, så länge frågan rörde sjelfva betänkandet, men att hufvudsakliga tvisteämnet blef, såsom man förutsett, bestämmandet af tiden för bevillningens utgående. Hans Hierta yrkade, med mycken klarhet i bevisningen, att båda frågorna borde noga skiljas och behandlas hvar för sig, i hvilket yrkande han ifrigt understöddes af Skjöldebrand, bröderna Adlersparre, m. fl. Å andra sidan anmärktes, att realisationens verkställande berodde af tiden för bevillningens utgående och att hemliga utskottet antagit, att 300,000 rdr skulle under 15 år utgå årligen af bevillningen för inlösen af de utelöpande riksgäldssedlarna.

Sedan diskussionen ändtligen var slutad, föreslog landtmarskalken åtskilliga voteringspropositioner, hvilka besvarades med blandade ja och nej. Friherre Carl De Geer yrkade, att adeln måtte ega sin rätt öppen att öfverlägga och afgöra om allt hvad i hemliga utskottets betänkande anginge bevillningen och tiden för dess utgående, samt gjorde ett uttryckligt förbehåll, att om ja vunne, ingenting skulle anses vara afgjordt rörande bevillningsfrågan. Sedan landtmarskalken yttrat, att detta förstodes af sig sjelft, anhöll Axel Adlersparre, att landtmarskalken måtte afgifva en högtidlig försäkran, det friherre Carl De Geers
reservation rörande bevillningsfrågans afskiljande från hemliga utskottets betänkande blefve gällande, i fall ja vunne, hvilket landtmarskalken ånyo förklarade förstås af sig sjelft, samt framstälde följande voteringsproposition, som af adeln antogs: »Den som bifaller hemliga utskottets betänkande i hela dess vidd, skrifver <i>ja,</i> den det ej vill skrifver <i>nej;</i> vinner nej företages betänkandet punktvis till skärskådande och afgörande». Härefter företogs voteringen, som utföll med 78 ja och 36 nej i första klassen, med 66 ja och 45 nej i den andra samt med 80 ja och 81 nej i den tredje, så att på det hela utskottets betänkande bifölls med en temligen svag majoritet, hvarefter adeln åtskildes.

Den 29 Maj samlades adeln för att justera protokollet, hvaraf ett utdrag borde afgå till de andra stånden, med underrättelse om adelns beslut, rörande finansbetänkandet. Så snart detta protokollsutdrag blifvit uppläst, yrkade Carl De Geer, att förbehållet i afseende på bevillningen måtte inflyta i expeditionen; men detta bestreds af Toll, som yttrade: »På ett högtidligt sätt och på en tydlig proposition är hemliga utskottets betänkande antaget i hela sin vidd, ej med något förbehåll, enär ett sådant ej fans i kontrapropositionen och hvilket, om det än der influtit, hade vid voteringen bortfallit. Det ligger således, enligt riddarhusordningen, i landtmarskalkens makt att låta verkställa ridderskapets och adelns beslut, och jag anhåller att herr grefven och landtmarskalken måtte låta deputationen afgå». Landtmarskalken förklarade ock, att något förbehåll icke finge i protokollsutdraget inflyta, hvilket föranledde stort buller och många häftiga yttranden från oppositionen. Slutligen fick dock friherre Carl De Geer ordet och yttrade: »Jag bestrider alldeles icke, att expeditionen må afgå; men som jag alltid trott, att ridderskapets och adelns säkerhet legat allra bäst förvarad uti landtmarskalkens ord, så hade jag äfven trott att landtmarskalkens yttrande till protokollet skulle vara en visshet för ridderskapet och adeln, att derifrån aldrig kunde afvikas, och af denna orsak tror jag, att tillägget i protokollsutdraget bör ega rum. Men skulle herr grefven och landtmarskalken återtaga sina ord, då har jag ej mer att utlåta mig härom.»

I detta yttrande instämde största delen af oppositionens ledamöter, och oppositions-yttringen mot landtmarskalken var så kraftig, att denne tycktes börja vackla; men då inföll Toll med fast stämma: »Jag upprepar, att expeditionen är enlig med propositionen, och uppmanar herr grefven och landtmarskalken att utöfva sin makt och myndighet, att afskicka deputationen». Dessa ord bestämde landtmarskalkens beslut, och han förklarade nu, att hans åberopade yttrande icke kunde innebära annat än hans enskilda öfvertygelse, och att adeln egde sin öfverläggningsrätt om bevillningen öppen, när det blefve fråga om dess fördelande, hvilket inträffade, då bevillningsutskottets betänkande till adeln inkomme.

Denna förklaring, att hvad landtmarskalken under utöfningen af sitt embete yttrat endast finge betraktas såsom uttryck af hans enskilda
öfvertygelse, väckte mycken förtrytelse och framkallade anmärkningar från flera håll; men landtmarskalken lät deraf icke hindra sig att uppropa grefve Jakob Gustaf Oxenstierna och de öfriga deltagarne i deputationen, hvilken han befalte afgå till de öfriga stånden, för att meddela dem adelns beslut. Häremot hördes starka protester från oppositionens sida; men deputationen satte sig icke desto mindre i rörelse. Den yngre Schultzenheim sökte hålla den tillbaka vid utgången från adelns sessionsrum, och det var nära att komma till handgripligheter, hvilket dock afstyrdes af Skjöldebrand, och deputationen afgick.

Förbittringen hos oppositionen röjde sig dock nu på flera sätt. Friherre <i>Nils Silfversköld</i> förklarade den ojusterade expeditionens afsändande vara olagligt och kränkande hans riksdagsmannarätt, och då han ej fick utöfva denna oqvald, upphörde han att under denna riksdag begagna densamma. Herr <i>Göran Gripenwald</i> förklarade likaledes sig efter en så oerhörd olaglighet ej under detta riksmöte vidare kunna deltaga i adelns sammankomster. Herr <i>David Schultzenheim</i> den yngre yrkade att adeln borde mangrant aflägsna sig samt afsade sig sitt adelskap. Friherre <i>Hans Hierta</i> förklarade likaledes, att han från detta ögonblick upphörde att vara ledamot af adeln. Likaså herrar <i>Per Tham</i> och <i>Johan Fredrik Adelheim</i> samt friherre <i>Clas Cederström.</i> Herrar <i>Georg</i> och <i>Axel Adlersparre, Anders Fredrik Skjöldebrand</i> och <i>Johan Wilhelm Netherwood</i> samt friherre <i>Johan Carl Adelsvärd</i><footnote>Han ropade från sin bänk, att äfven han afsade sig adelskapet; men då fadern i detsamma hviskade till honom: »Afsäger du dig äfven Adelsnäs?» — detta stora fideikommiss kunde nemligen endast innehafvas af en adelsman — tystnade sonen och åtnöjde sig att frånträda sin riksdagsmannarätt endast för den pågående riksdagen.</footnote> förklarade sig icke vidare deltaga i adelns öfverläggningar. Bullret och oron tilltogo slutligen så, att landtmarskalken upplöste sammanträdet.

De, hvilka afsagt sig sin riksdagsmannarätt, lemnade kort derefter riksdagen, och härigenom sprängdes oppositionen inom adeln. Den röjde sig emellertid äfven i det flera af adelns ledamöter inom hemliga utskottet der afsade sig sina platser, hvilka de endast efter mycket öfvertalande förmåddes återtaga. Grefve Schwerin och den äldre Schultzenheim kunde dock ej öfver talas, utan lemnade sina befattningar, hvarför sjukdomsförfall dock anmäldes.

De återstående riksdagsgöromålen fortskyndades härefter med stor brådska, och plena öfversvämmades af betänkanden från utskotten, särdeles det hemliga, som egde att föreslå allt, hvad till realisationsplanens verkställande hörde. Den 12 Juni förekom bevillningsutskottets förslag till den nya bevillningen och dess fördelning, som af preste- och borgarestånden antogs till nästa riksdag utan förbehåll, samt af adeln med samma reservation, som 1789 och 1792, att ståndets rätt till bestämd tids utsättande för bevillningens utgående icke härigenom frånträddes. Bondeståndet åter antog bevillningsbetänkandet, med undantag af den tillökning, som skulle komma på ståndets andel, hvilket
föranledde regeringen att skicka Toll upp i ståndet, der han gjorde en allvarsam föreställning mot dess obefogade förhållande, samt föreslog ståndet att rätta sitt obefogade beslut. »Jag väntar», tillade han, »bifall härtill genom ett enhälligt ja. Finnes någon af annan tanke, han träde fram och, om han vill, låte anteckna sin mening och sina skäl, på det rikets häfder måga förvara hans tänkesätt.» Den hotelse, som låg häri, gjorde åsyftad verkan, och betänkandet blef enhälligt bifallet.

Följande dagen afslutades riksdagen. Konungen hade derunder förlorat mycket af den tillgifvenhet, man förut hyst för hans person, genom sin öfverdrifna nitälskan för sin makt, genom sitt sträfva lynne och genom sin obeveklighet att medgifva indragningar i sina och hofvets utgifter. Ständerna hade emellertid bifallit, att den gärd, som under tre år utgått för kostnaderna vid konungens förmälning, fick ytterligare under sex år fortfara såsom kröningshjelp, och tillika lemnades 100,000 rdr såsom gåfva åt drottningen, samt en lika stor summa åt den året förut födde kronprinsen. Adeln hade äfven föreslagit en gåfva af 66,000 rdr till hertig Carl och 33,000 till hertig Fredrik för att betala deras skulder; men förslaget antogs icke af de öfriga stånden.

De adelsmän, hvilka under riksdagen afsagt sig adelskapet, antogo derefter andra namn. Så kallade sig friherre Clas Cederström derefter Claesson, friherre Hans Hierta antog namnet Järta, brukspatron Adelheim namnet Borgström, såsom hans fader hade hetat före sitt adlande, stallmästaren Schultzenheim kallade sig Schultz och löjtnant Tham ändrade sitt namn till Tamm. Den sistnämnde blef på äldre dagar åter adelsman och äfven friherre. De öfrige återvunno icke sitt adelskap och förblefvo, med undantag af Järta, temligen obemärkte.

Friherrarne Knut Kurck och Nils Silfversköld samt herrar Gripenwald, Axel Adlersparre, David Schultzenheim den yngre och Skjöldebrand stäldes under laga tilltal för hafda förgripliga utlåtelser emot landtmarskalken. Rättegången fördes inför Göta hofrätt, inom hvars domvärjo den åtalade förbrytelsen egt rum. Den drog långt ut på tiden, i följd af de tilltalades invändningar, dels mot domstolens behörighet och dels i öfrigt, men hela saken slutade med böter, för det mesta för de tilltalades skrifsätt under rättegången. Besvär anfördes emellertid i högsta domstolen, som den 26 Januari 1802 bekräftade domen, hvilken äfven vann konungens bifall, och med detsamma lät han utfärda en förordning, att den adelsman, som framdeles afsade sig sitt adelskap eller något sitt stånd tillhörande laglig förmån, ådroge sig landsflykt — en författning, hvilken var helt och hållet olaglig, då konungen icke hade någon i grundlagen stadgad rätt att utfärda densamma.

Denna författning var sålunda en bland följderna af tilldragelserna vid riksdagen i Norrköping, och den väckte mycken förtrytelse så väl genom sin olaglighet som genom sitt innehåll. Långt mera allmänt var dock missnöjet öfver följderna af de vid riksdagen beslutade
finansåtgärderna, och i allmänhet efterlemnade denna riksdag ingen anledning till belåtenhet, men många till missnöje, likasom den äfven öfvertygade många, att det mått af frihet, som genom förenings- och säkerhets-akten blifvit tillmätt svenska folket, icke var tillfredsställande. Riksdagen år 1800 var ock den sista, under hvilken denna grundlag blef gällande.
</chapter>

<chapter name="Sveriges inre förhållanden, 1800—1805.">
<h3>Sveriges inre förhållanden, 1800—1805.</h3>
De, hvilka hade mesta inflytande på regeringsärendena, voro fortfarande riksdrotsen grefve <i>Carl Axel Wachtmeister,</i> som oveldigt och insigtsfullt handhade justitie-ärendena, lyckades genom sin fasthet afböja mången despotisk åtgärd och var ett pålitligt stöd åt konungen, med detsamma han gjorde sig allmänt aktad af folket; vidare statssekreteraren <i>Carl Lagerbring</i> och generallöjtnanten friherre <i>Johan Christofer Toll</i> för krigsärendena, den förre lika redbar och noggrann vid förslags utarbetande, som den senare fyndig i deras uppgörande och nitisk vid verkställandet, samt statssekreteraren <i>Mathias Rosenblad</i> och statskontorets chef presidenten <i>Carl Erik Lagerheim,</i> båda lika framstående genom öfverlägsen embetsmannaduglighet. I ledningen af utrikesärendena hade konungen ett erfaret, skickligt och varsamt biträde i <i>Fredrik Wilhelm von Ehrenheim,</i> som sedan 1795 förestod hofkanslersembetet. Regeringsärendena voro sålunda i goda händer, och de män, som hade ledningen af förvaltningens särskilda genar, både egde och förtjenade i hög grad konungens förtroende.

Natten efter riksdagens afslutande afreste konungen till Stockholm och gjorde, åtföljd af Toll, statssekreteraren för utrikesärendena Zibet m. fl., ett besök i Pomern, der, vid konungens återresa till Stockholm mot slutet af månaden, Zibet qvarlemnades, för att med landständerna träffa åtskilliga ekonomiska anordningar, hvaraf följden blef 20,000 rdrs tillökning i kronans inkomster.

I Maj 1801 återsyntes vid svenska hofvet Gustaf III:s förre gunstling <i>Gustaf Maurits Armfelt,</i> som 1794 blifvit, såsom sitt fäderneslands förrädare, dömd från lif, ära och gods, men hvilken dom blifvit år 1799 upphäfd, dock utan att Armfelt förr än nu återvändt till Sverige. Han blef nådigt mottagen af konungen och äfven förestäld för drottningarna; men hertig Carl undvek att gifva honom företräde genom att resa till Rosersberg. Armfelt gjorde sedermera försök att vinna revision af sin rättegång, under föregifvande att man derunder företett falska bref i hans namn; men när dessa bref nu granskades, voro de så ögonskenligt af honom egenhändigt skrifna, att deras äkthet icke kunde bestridas. Härigenom förföll ock all fråga om hans återinsättande i något embete. Konungen tillät ej ens, att han återtog det rum i svenska akademien, hvarifrån han blifvit utesluten, och efter sex veckors vistande i Stockholm lemnade han åter Sverige.

Den 28 Maj blef hofkansleren <i>Fredrik Wilhelm von Ehrenheim</i>
utnämnd till kanslipresident, till öfverraskning så väl för honom sjelf som för allmänheten, emedan grefve Axel von Fersen länge ansetts vara afsedd för denna plats. Ett närmande till franska republiken hade emellertid, oaktadt konungens afgjorda motvilja för densamma, funnits nödvändigt, och Fersen hade häröfver yttrat sitt missnöje samt förklarat, att under sådant förhållande kunde han ej öfvertaga ledningen af utrikesärendena, hvarföre konungen i stället gaf denna ledning åt Ehrenheim, hvilket onekligen var till fördel för ärendena. Såsom ett slags ersättning blef grefve <i>Axel von Fersen</i> i Juli samma år riksmarskalk efter grefve Oxenstierna, som på egen begäran erhöll afsked från detta embete. Till Ehrenheims efterträdare såsom hofkansler utnämndes statssekreteraren <i>Christofer Bogislaus Zibet.</i> Mellan honom och den nye kanslipresidenten rådde dock ej det bästa förstånd.

I början af Oktober infunno sig i Stockholm drottningens föräldrar, arfprinsen Carl Ludvig af Baden och hans gemål, hvilka blefvo på det högtidligaste mottagna och stannade här under en följd af lustbarheter till den 15 December, då afresan skedde, men utföll så olyckligt, att den vagn, hvari arfprinsen åkte, stjelpte och han afled af följderna deraf till stor sorg för den kungliga familjen. I synnerhet tog sig konungen detta dödsfall mycket nära. Hans af naturen mjeltsjuka lynne blef ännu dystrare än förut. Han sade sig blott vara född till olyckor och anmärkte, att kejsarinnan Katarina II, konung Fredrik Wilhelm II i Preussen och kejsar Paul alla tre dött inom tre månader sedan han gjort dem besök, samt att arfprinsen, hans svärfar, blott behöfde besöka honom för att finna döden i hans rike. Sorgen häröfver gjorde konungen håglös för både regeringsärenden och förströelser, hans lynne blef allt mera ojemnt, och denna ojemnhet röjde sig allt oftare i öfverilningar, som gjorde sammanvaron med honom allt mera obehaglig för hans omgifning. Den aflidne arfprinsen fick emellertid en ytterst praktfull begrafning i Riddarholmskyrkan, och detta besök blef lika dyrt för Sverige, som det slutade bedröfligt för konungahuset. Arfprinsessan, med en son och en dotter, som åtföljt henne till Sverige, stannade der öfver vintern.

Mot slutet af året inträffade en förändring i styrelsepersonalen derigenom, att vice amiralen Carl Olof Cronstedt skildes från generaladjutantsbefattningen för flottan och dermed förenad föredragning i konseljen. Han fick befallning att ofördröjligen begifva sig till Sveaborg, för att öfvertaga sitt befäl öfver arméns flottas dervarande eskader, samt blef tillika kommendant å Sveaborgs fästning, i hvilken egenskap han sju år senare gjorde sig bedröfligt ryktbar. Någon särskild anledning till den onåd, hvari han nu råkat, kände man icke, utom ett yttrande af konungen, att »Cronstedt vore honom för konstig och benägen att skada andra». Till hans efterträdare såsom generaladjutant för flottan förordnades landshöfdingen å Gotland, vice amiralen friherre <i>Salomon von Rayalin.</i>

I Februari 1802 blef generalmajoren friherre <i>Bror Cederström</i>
utnämnd till president i krigskollegium, och dess dittills varande ordförande, vice presidenten, generaladjutanten Fredrik Tersmeden erhöll i stället en plats inom rikets allmänna ärenders beredning. Kort efter detta ombyte af ordförande i krigskollegium påbjöds en mängd uniformsförändringar. Svenska nationaldrägten, som allt sedan 1778 burits äfven af armén, afskaffades. I stället skulle officerarne nu bära långa rockar och trekantiga hattar. Deras uniformer vid konungens lif- och hustrupper, likasom vid generalitetet, utstyrdes med hvarjehanda prydnader af guld och silfver, som både voro kostsamma och äfven stodo i strid mot det i sammanhang med den vid sista riksdagen antagna finansplan utfärdade förbud mot begagnande af allt slags öfverflödigt silfver. De nya uniformerna skulle anläggas den 1 April 1802.

Det stannade dock ej härvid. Konungen hade nu fått sådan smak för uniformsväsendet, att han faststälde uniform för hela landstaten från landshöfdingen ända ned till länsmannen, äfvensom uniform infördes för ståndspersoner i landsorterna, och inom alla statens embetsverk befarade man att blifva underkastad olägenheten af en för dagligt bruk obeqväm, spänd och tätt åtsittande drägt, hvaraf militären fann sig högeligen besvärad, men i hvars bärande konungen tåligt och orubbligt föregick sina undersåtar med eget exempel, samt aldrig uraktlät att arrestera hvarje officer, som tillät sig minsta afvikelse derifrån. Äfven hoffruntimren blefvo genom »order» från drottningens öfverhofmästarinna ålagda att bära ett slags uniform med långa släp och en särskild tillskärning af roberna.

<i>Toll,</i> som i Februari 1801 blifvit förordnad till generalguvernör i Skåne och under största delen af detta år varit upptagen derstädes, ankom i Mars 1802 åter till Stockholm och fick ånyo deltaga i konseljerna, hvarefter styrelsepersonalen tycktes delad i två partier, af hvilka det ena hade riksdrotsen och det andra Toll till hufvudman. Det förra, mera varsamt, föga nyhetsälskande och noga iakttagande gällande författningar, var öfvervägande inom de öfriga grenarna af förvaltningen; det senare åter, mera tilltagset, rikare på förslag och mindre samvetsgrant, hade öfvervigten inom krigsväsendet, ehuru dess inflytande äfven inverkade på åtskilliga åtgärder hörande till statshushållningen i allmänhet. Så instäldes nu, i strid mot den nye generaladjutantens för flottan Rayalins föreställningar, de begynta anstalterna för örlogsflottans iståndsättande och befallning utfärdades om försäljning af det ekevirke, man för detta ändamål samlat i Carlskrona, hvaremot de indelta regementena, vid hvilka under de föregående åren 30 vakanser å hvarje kompani varit tillåtna, i följd hvaraf en vakansafgift af omkring 4,000 rdr för hvarje regemente till statsverket influtit, nu skulle hållas fulltaliga, så att hvad som besparades på flottan nu kom armén till godo.

I Februari 1803 skedde en arrestering, som framkallade en mängd sällsamma rykten. En äfventyrare, <i>Carl Boheman,</i> hade här sedan någon tid tillbaka väckt ett visst uppseende. Han var son till en
kopparslagare i Jönköping, hade en kortare tid studerat i Lund, men rymt derifrån för skuld, hvarefter han fått anställning på ett handelskontor i Amsterdam, der han blef frimurare och gjorde bekantskap med en rik engelsman Stephens, som tillhörde ett mystiskt ordensförbund och hvilken han följde till London samt blef förlofvad med hans syster, hvilken dock afled före äktenskapet, då Boheman erhöll 10,000 pund sterling af den förmögenhet, som vid äktenskapets ingående skolat tillfalla honom. Någon tid derefter uppträdde han år 1794 i Köpenhamn som en rik man, gjorde förnäma bekantskaper och inköpte det kungliga lustslottet Frydenlund, der han bosatte sig och blef dansk undersåte. Under åtskilliga besök i Sverige, der han gift sig, fann han tillfälle att blifva känd af hertig Carl, medan denne ännu var regent, och gjorde sig af honom bemärkt genom sina djupa mystiska kunskaper, dem han skulle hafva inhemtat i frimureriets högsta grader, i hvilka han påstod sig vara invigd. I följd häraf kunde han äfven lemna hertigen några nya upplysningar och blef, såsom ett tacksamhetsbevis härför, utnämnd till hofsekreterare samt alltid nådigt mottagen af hertigen under sina årliga besök i Stockholm. Under sommaren 1802 hade han varit någon tid hos hertigen på Rosersberg och der vunnit stort förtroende icke blott af honom, utan äfven af grefvarne Brahe och Ruuth samt af flera högre frimurare, hvarefter han under följande vintern icke allenast bevistade alla frimuraresammankomster i ordens lokal, utan äfven höll flera sådana enskildt hos hertigen.

Dessa enskilda sammankomster började emellertid väcka konungens uppmärksamhet, och han fick tillika en varning från utrikes ort, sannolikt från Armfelt, som då var i Wien och häri fann ett tillfälle till hämd mot hertigen. Varningen innehöll, att inom konungens egen borg vore upprättad en loge af den för både religiöst och politiskt svärmeri illa beryktade Illuminater-orden, för hvilken, i följd af detta dubbla svärmeri, konungen hyste synnerlig afsky. Han befalte derföre Bohemans arrestering, då dennes papper tillika undersöktes, och vid anstäldt förhör befans det, att han i hertigens rum hållit en hemlig loge, i hvilken ej allenast hertigen, grefvarne Brahe och Ruuth m. fl. frimurare deltagit, utan äfven hertiginnan samt grefvinnorna Brahe, Ruuth och Stjerneld. Hertigen sökte i början taga Bohemans försvar och hade en ganska liflig förklaring med konungen i anledning af hans arrestering; men då bland Bohemans papper fans en ganska betänklig brefvexling med prins Carl af Hessen, som tillhörde danska ministèren, och en mängd biljetter till Boheman från hertigen samt ännu flera från hertiginnan upptäcktes, hvilka gåfvo anledning till hvarjehanda förmodanden, fick saken ett äfven för dessa höga personer betänkligt utseende. Riksdrotsen och grefve Ugglas fingo uppdrag att undersöka hertiginnans papper, der många upptäckter gjordes, vittnande om en hög grad af oförstånd, ehuru ingenting egentligen brottsligt.

Resultaten af ransakningen med Boheman blefvo emellertid, att han var en svärmare och bedragare samt en hemlig agent för prins
Carl af Hessen, som försett honom med tillgångar att här uppträda på en lysande fot och genom honom sökt bereda sig inflytande på högt stående personer i Sverige; att han genom hvarjehanda bländverk sökt visa sig som undergörare och missbrukat de personers godtrogenhet, hvilka han gifvit del af sina föregifna hemliga kunskaper, dem han visat en viss benägenhet att meddela fruntimmer, men deremot uttryckligen uteslutit flere innehafvare af högsta frimuraregraden, hvilka han befarade kunna upptäcka hans bedrägerier. Bland hans papper fans en ritning, som förestälde en person med alla kunglighetens attribut, hvars hufvud afhöggs, samt flera fängslade med granna ordensband prydda herrar, färdiga att undergå samma öde. På tillfrågan hvad detta betydde, svarade han, att det var endast drömmar.

Då rättegången mot Boheman var af sådan beskaffenhet, att den icke kunde vid vanlig domstol upptagas, emedan både in- och utländska furstliga personer voro deri komprometterade, så väl som hemligheterna af en orden under konungens beskydd, stannade man i det beslut, att, sedan den högsta frimuraregraden blifvit hos konungen sammankallad och der i närvaro af hertigen, som nu öppet erkände sig hafva blifvit förd bakom ljuset, en bestyrkt afskrift af Bohemans utförliga bekännelse blifvit uppläst, huru han genom föregifna syner och uppenbarelser sökt bedraga samt emot sin frimurareed meddelat ordens hemligheter åt fruntimmer, blef han utstruken ur denna orden, och tillika lät konungen genom en kurir underrätta danska regeringen om hans förbrytelser, hvaribland äfven voro förgripelser mot kronprinsen af Danmark, hvarefter han den 18 Mars affördes till Helsingborg och utlemnades till danska myndigheter. På svenska regeringens begäran blef han sedermera förvist äfven från Danmark och erhöll slutligen en tillflygt hos fursten af Waldeck. År 1814 infann han sig åter i Stockholm och sökte återknyta sina förbindelser med hertigen, som nu blifvit Sveriges konung, men blef för andra gången arresterad och förd öfver gränsen samt dog i fattigdom i Wandsbeck nära Pyrmont i April 1831.

Under arfprinsens och arfprinsessans af Baden besök i Sverige 1802 hade konungen och drottningen blifvit bjudna att tillbringa följande sommaren vid hofvet i Baden. Förslaget fans lika lockande både för konungen, som börjat tröttna vid de enformiga regeringsärendena här hemma samt längtade efter en högre politisk verksamhet, hvilken han hoppades kunna ernå genom ett personligt besök i främmande länder, och för drottningen, som vantrifdes i Sverige och längtade att återse sitt barndomshem. Resan anträddes ock den 25 Juli 1803 först till Dalarön och derifrån på fregatten Camilla till Stralsund, Konungen åtföljdes af sin gemål och sin yngsta tvååriga dotter, prinsessan Sofia Wilhelmina, samt af en talrik svit för öfrigt.

Att föra regeringen under konungens frånvaro förordnades riksdrotsen grefve <i>Carl Axel Wachtmeister,</i> riksmarskalken grefve <i>Axel von Fersen,</i> kronprinsens guvernör, förre riksrådet friherre <i>Malte Ramel,</i>
grefve <i>Samuel af Ugglas,</i> nu president i kammarkollegium, friherre <i>Bror Cederström,</i> president i krigskollegium, kanslipresidenten <i>Fredrik Wilhelm von Ehrenheim,</i> hofkanslern <i>Christian Bogislaus Zibet,</i> generaladjutanten för flottan friherre <i>Salomon von Rayalin</i> samt generaladjutanten för armén friherre <i>Ernst von Vegesack.</i>

Efter ett par dagars uppehåll i svenska Pomern fortsattes resan genom Mecklenburg och Brandenburg till Qvedlinburg, der ett besök aflades hos prinsessan Sofia Albertina. Konungen och drottningen reste nu under antaget namn af grefven och grefvinnan af Haga. Från Qvedlinburg skedde resan vidare öfver Leipzig och Weimar till Frankfurt, der den gamle kurfursten af Baden Carl Fredrik, drottningens farfader, var de resande till mötes. En stor mängd tyska och utländska furstar hade vid samma tid der infunnit sig, med hvilka Gustaf Adolf nu fick göra personlig bekantskap.

Den 20 September ankommo de resande till Carlsruhe, der de stannade tills vidare och der man genom fester och tillställningar af alla slag sökte göra vistelsen för dem angenäm. De dröjde ock der till i början af December, då de öfver Stuttgart och Ulm reste till München för att besöka kurfursten Maximilian Josef af Baiern, förmäld med drottningens äldre syster och hvilken äfven på bästa sätt mottog sin svåger och svägerska. Först fram på nyåret 1804 återvände de resande till Carlsruhe. Här dröjde konungen den ena månaden efter den andra, under en politisk verksamhet, som dock var föga egnad att höja hans anseende eller gagna hans rike och till hvilken vi återkomma vid framställningen af Sveriges yttre förhållanden under detta tidskifte. Slutligen uttröttade han så det badiska hofvet, att detta flyttade från Carlsruhe, då konungen ändteligen i Juli 1804 fann sig föranlåten att äfven resa derifrån, men i stället att, såsom man nu allmänt väntade, synnerligast inom Sverige, återvända dit, reste han till Prag för att besöka erkehertig Carl, Österrikes berömde härförare, men fann honom icke der, och fortsatte så resan till Pillnitz, der han aflade ett kort besök hos kurfursten Fredrik August af Sachsen samt begaf sig derifrån till slottet Nymfenburg i Baiern, der drottningen under tiden vistats hos sin syster kurfurstinnan och der konungen inträffade i medlet af Augusti. Efter någon tids uppehåll derstädes anträddes ändteligen hemresan och den 16 September anlände de resande till Stralsund; men i stället att genast företaga öfverresan till Sverige, dröjde konungen i Pomern ända till den 1 December, då han och drottningen på kronojakten Amadis lemnade Stralsund; men under natten till den 2 uppstod en så svår storm, att de voro nära att lida skeppsbrott och måste återvända till Stralsund.

Der stannade de till den 7 Januari 1805, då hemresan anträddes genom Mecklenburg, Holstein, Jutland och öfver Belterna till Seland, der de resande af danska hofvet mottogs med alla bevis af vänskap och gästfrihet. Kronprinsen af Danmark begaf sig till Helsingör, der han hade ett långt samtal med konungen, hvarefter de åtskildes med
alla tecken af förtrolighet. Den 21 Januari passerades sundet till Helsingborg, hvars borgerskap drog vagnen, i hvilken konungen och drottningen åkte, samt visade den lifligaste glädje att återse dem. Sådana tänkesätt ådagalades äfven under den återstående delen af resan genom Jönköping, Vadstena, Örebro och Vesterås till Stockholm, dit de anlände på eftermiddagen den 7 Februari. Grosshandelssocieteten beslöt att slå en medalj till firande af deras majestäters återkomst och anslog 16,000 rdr till en arbetsinrättning för fattige för att visa sin glädje deröfver. Garnisonsregementena anstälde en präktig fest på börsen, hvartill hela kungliga huset var inbjudet, och man sökte på allt sätt visa sin glädje öfver att ha återfått det kungliga paret. Konungen hade nu i 18 månader varit frånvarande från sitt rike, utan all annan anledning än sin egen föreställning om det ökade inflytande, han borde utöfva på förhållandena i Europa genom sin närvaro i Tyskland, hvilken föreställning dock föga bekräftat sig.

Regeringsärendenas handläggning hade emellertid lidit icke så litet genom konungens frånvaro, och han sökte nu genom oförtröttadt nit ersätta hvad som blifvit försummadt. Hans tid indelades med mycken sorgfällighet för de särskilda ärendenas handläggning, och han tycktes nu äfven antagit ett fogligare och förbindligare sätt än förut, så att man hade flera skäl att vara belåten med hans återkomst, ehuru onekligen ännu flera funnos till missbelåtenhet med hans långa, af inga vigtiga anledningar påkallade frånvaro.
</chapter>

<chapter name="Sveriges yttre förhållanden, 1800—1805.">
<h3>Sveriges yttre förhållanden, 1800—1805.</h3>
Englands våldsamheter mot de neutrala makternas handel och sjöfart hade under året 1800 närmat Sveriges och Rysslands regenter till hvarandra. En dag i Mars månad detta år, kort efter det riksdagen i Norrköping begynt, yttrade kejsar Paul till svenske ambassadören Stedingk, att rykten kommit till Petersburg om en stark jäsning i Finland, framkallad i synnerhet af förtrytelsen öfver säkerhetsakten, hvilken den finska adeln, så väl som den svenska, betraktade såsom en kränkning af adelns privilegier. Medan konungen var sysselsatt med riksdagen, kunde ett uppror lätt utbryta i Finland, och för att visa sina vänskapliga tänkesätt mot Sveriges konung, erbjöd kejsaren honom sitt bistånd att kufva detta, om det komme till utbrott. En rysk här skulle inrycka i Finland, till namnet under kejsarens sons storfursten Constantins befäl, men i sjelfva verket under Stedingks ledning, ty storfursten skulle få uttrycklig befallning att i allt rätta sig efter Stedingks föreskrifter. I hög grad öfverraskad af ett så oförmodadt anbud, skyndade Stedingk att derom underrätta sin konung, och på detta sätt inleddes ett förtroligare närmande mellan båda regenterne, i stället för den köld, som varit rådande dem emellan alltsedan förbindelsen mellan Gustaf Adolf och storfurstinnan Alexandra bröts.

Kejsar Paul hade då redan, förbittrad öfver det öfvermod, hvarmed England utöfvade sitt sjövälde, beslutat kraftigt uppträda mot detta och behöfde härtill biträde af de öfriga nordiska rikenas sjömakt, hvarföre han nu tog första steget till en försoning. Gustaf Adolf var icke mindre förbittrad öfver de våldsamheter, engelske kryssare begått mot svenska handelsfartyg, och kom derföre kejsarens önskningar gerna till mötes. Så snart kejsaren öfvertygat sig härom, utfärdade han den 15 Augusti 1800 en förklaring, som meddelades hofven i Stockholm, Köpenhamn och Berlin, och hvari de uppmanades att återupprätta den beväpnade neutralitetens grundsatser i hela deras kraft. Gustaf Adolf förklarade sig ock genast härtill beredvillig samt fick kort derefter en ny anledning att besvära sig öfver våldsamheter från Englands sida.

Ett svenskt handelsfartyg, liggande i Barcellonas hamn, blef nemligen i September detta år tvingadt att mottaga engelsk besättning, hvarefter det användes att biträda vid borttagandet af två på redden liggande fregatter, utrustade för holländsk räkning att gå till Batavia. Spanska hofvet, som ej närmare kände förhållandet, besvärade sig hos det svenska öfver det våld, som i en spansk hamn utöfvats af ett svenskt fartyg, och häraf framkallades förklaringar, som föranledde Gustaf Adolf att i November samma år sända sin minister vid spanska hofvet friherre Carl August Ehrensvärd till London att der göra föreställningar, hvilka dock föga uträttade.

Äfven kejsar Paul hade fått en ny anledning till förbittring mot England. Sedan Bonaparte under vägen till Egypten intagit Malta i Juni 1798 och Johanniterordens dervarande stormästare utan motstånd lemnat ön i fransmännens händer, hade kejsar Paul i Oktober samma år låtit välja sig till denna ordens stormästare. Fransmännen hade sedermera innehaft ön till dess den i September togs af en engelsk flotta, då Paul fordrade, att den skulle återställas till Johanniter-riddarne; men detta vägrades af engelska regeringen, och för att hämnas lät kejsaren i början af November lägga embargo på alla i ryska hamnar varande engelska fartyg. Härigenom syntes ett krig nära att utbryta mellan Ryssland och England, och för att ej invecklas häri beslöt Gustaf Adolf att genom ett besök i Petersburg söka genom sitt personliga inflytande ordna förhållandena mellan Sverige och Ryssland.

Den 29 November lemnade han Stockholm, åtföljd af Toll, konteramiralen C. O. Cronstedt, grefve Nils Gyldenstolpe, hofmarskalken Georg de Besche, kabinettssekreteraren Gustaf Lagerbjelke m. fl. Att förestå regeringen under tiden förordnades riksdrotsen grefve <i>Wachtmeister,</i> förre landtmarskalken grefve <i>M. F. Brahe,</i> presidenten i kammarkollegium grefve <i>Arvid Fredrik Kurck,</i> riksmarskalken, generalmajoren grefve <i>Axel von Fersen,</i> öfverståthållaren grefve <i>Samuel af Ugglas,</i> hofkanslern <i>F. W. von Ehrenheim</i> och tjenstgörande generaladjutanten för armén.

Resan skedde öfver Ålands haf till Åbo och derefter landvägen. Vid ryska gränsen voro fyra generaler konungen till mötes, och 350
hästar stodo vid hvarje skjutsombyte till hans förfogande. I Petersburg blef han på det mest lysande sätt mottagen, och den ena praktfulla festen aflöste den andra. Kejsaren hade också, i följd af den fasthet Gustaf Adolf visat under sitt förra besök i Petersburg, fått en ganska hög tanke om honom, och den blef fullt rättfärdigad af hans första uppträdande äfven nu. Den unge konungen iakttog mycken värdighet, talade icke mycket, men lade sina ord väl och ingaf, vid en flyktigare bekantskap, en fördelaktigare föreställning om sina egenskaper, än han motsvarade, när man lärde känna honom närmare. Det dröjde ock ej särdeles länge, innan vänskapen mellan de båda regenterne, som i början syntes blifva mycket förtrolig, begynte kallna. I sjelfva verket voro båda alltför egensinniga, misstänksamma och besynnerliga samt hyste alltför hög tanke om sig sjelfve, att de skulle kunna trifvas länge tillsammans.

Innan detta kallare förhållande inträdde, hade emellertid den 16 December en konvention mellan båda rikena blifvit afslutad till betryggande af de neutrala makternas handel och sjöfart. I denna konvention utsattes uttryckligen hvilka varor voro att betrakta såsom krigskontraband och således icke finge föras eller försäljas till någondera af de krigförande makterna; men alla andra artiklar skulle obehindradt kunna föras öfver allt. De förbundna makterna förklarade tillika sig icke längre tillåta, att neutrala makters rättigheter gjordes beroende af ett sjelfrådigt uttydande, grundadt på enskilda och af ögonblickets fördel verkade intressen, utan hade öfverenskommit, att alla fartyg kunde obehindradt segla från hamn till hamn samt vid kusterna af krigförande nationers länder; att de varor, som tillhörde dessa krigförande makters undersåtar, vore fria, då de på neutrala skepp fördes, med undantag af kontraband; att endast den hamn borde anses för blokerad, hvilken af tillräckligen nära stationerade örlogsfartyg vore så spärrad, att inlöpandet derstädes icke utan ögonskenlig fara kunde äfventyras; att det fartyg, som styrde kosa till en blokerad hamn, icke kunde anses hafva brutit emot denna konvention förr, än då det, ehuru af den, som förde befälet vid blokeringen, om dess blokering behörigen underrättadt, icke desto mindre sökte med våld eller list der inlöpa; att neutrala fartyg icke kunde anhållas utan på tydliga grunder; att de utan uppehåll borde afdömas; att rättegången alltid borde vara enformig, skyndsam och laglig; att, utom den ersättning, som tilldelas dem, hvilka gjort förluster utan att hafva brutit blokad, äfven en full upprättelse borde lemnas för den oförrätt, hvilken blifvit deras majestäters flaggor tillfogad, samt att, då befälhafvaren öfver det eller de örlogsfartyg, som betäcka en konvoj af ett eller flera handelsfartyg, förklarat dem icke ega något kontraband ombord, borde sådant förhindra allt visiterande så väl om bord å örlogsfartygen som å de till konvojen hörande handelsfartyg. För att i enlighet med dessa grunder skydda sina undersåtars handel och sjöfart skulle båda makterna utrusta ett mot ändamålet svarande antal örlogsskepp och fregatter samt bistå
hvarandra vid alla tillfällen, när omständigheterna det påkallade, äfvensom understödja hvarandras besvär hos den makt, hvars örlogsfartyg eller kapare förgripit sig mot endera af de förbundna makternas fartyg, likasom de äfven skulle gemensamt försvara hvarandra, derest de i följd af denna konvention blefve ofredade, samt med förenad styrka bemöda sig att vinna så väl nöjaktig upprättelse för deras flaggors förolämpande som ersättning för de af deras undersåtar lidna förluster.

Vid ratificeringen af detta fördrag uppstod emellertid mellan båda regenterne en tvist, som hotade att åter bryta det nya förbundet. Gustaf Adolf hade så väl i fördraget som vid ratificeringen kallat sig »arfving till Danmark och Norge», hvilket han, såsom son af en dansk prinsessa, infört i svenska konungatiteln; men detta ville kejsar Paul ej medgifva för att icke anses godkänna anspråk, dem hans andra bundsförvandt, Danmarks konung, kunde ogilla, och härom fördes långa underhandlingar, hvilka dock slutade med att de anmärkta orden fingo qvarstå. Kejsaren dolde dock ej sitt missnöje häröfver, och äfven andra tvister tillstötte af rätt småaktiga anledningar, så att Paul slutligen lät temligen tydligt förstå, att han ej längre eftersträfvade äran att vara Gustaf Adolfs värd i Petersburg; men detta tycktes ingenting bekomma denne, som slöt sig närmare kejsarens äldste son, storfursten Alexander, i samma mån faderns vänskap syntes kallna.

Slutligen lemnade dock Gustaf Adolf Petersburg den 27 December och kom, efter en ganska besvärlig färd öfver Ålands haf, till Stockholm den 11 Januari 1801. Der hade redan, med anledning af det ingångna fördraget, den 23 December 1800 blifvit utfärdadt ett nytt reglemente för svenska handelssjöfarten under krigstider, och genast efter konungens hemkomst vidtog man åtskilliga anstalter för att mot befarade anfall från England skydda Sveriges vestra kust och sundet. Engelska regeringen hade ock, så snart den afslutade traktaten blifvit bekant i London, den 14 Januari 1801 lagt embargo på alla svenska, ryska och danska fartyg i britiska hamnar, hvarefter på samma sätt förfors med engelska fartyg i svenska hamnar. I medlet af Februari lemnade engelske härvarande ministern Talbot Stockholm och svenske ministern friherre C. A. Ehrensvärd återkallades från England. Vid samma tid gaf ock engelska regeringen sina befälhafvare i Vestindien befallning att genast taga dervarande svenska och danska öar i besittning, och tillika utrustades en stark flotta att afgå till de nordiska farvattnen.

Ett öppet fredsbrott med England tycktes sålunda förestå, och i medlet af Mars sammandrogos å Sveriges södra och vestra kuster nära 30,000 man under generallöjtnanten Tolls och generalmajoren friherre Fabian Wredes befäl. Tillika förordnades <i>Toll</i> till generalguvernör i Skåne, med ganska vidsträckt myndighet. Redan i början af Februari hade konteramiralen C. O. Cronstedt blifvit sänd till Köpenhamn, för att med kronprinsen af Danmark, som under Christian VII:s sinnessvaghet fortfarande var detta rikes regent, öfverlägga om en gemensam
försvarsplan för sundet. Härom rådgjordes äfven vid ett möte mellan Gustaf Adolf och danske kronprinsen i Helsingborg den 6 Mars, och konungen erbjöd då att befästa östra sidan af sundet, der detta var smalast, men hvilket af kronprinsen afböjdes.

Kort derefter afgick den 12 Mars från Yarmouth en engelsk flotta af 25 linjeskepp, 3 fregatter och 21 mindre krigsfartyg under amiralerne Parker och Nelson samt visade sig redan den 19 Mars i Kattegat. Följande dagen erhöll konteramiralen friherre Magnus Palmquist, som fått befälet öfver en svensk eskader af 7 linjeskepp och 3 fregatter, befallning att från Carlskrona genast afsegla till Öresund samt der lägga sig i trängsta delen af farvattnet, der försänkningar tillika skulle göras, så att detsamma skulle kunna med utsigt till framgång försvaras mot den vida öfverlägsna engelska flottan. Några dagar derefter, den 24 Mars, reste Cronstedt åter till Köpenhamn för att meddela danska regeringen denna plan, och tillika fick högste befälhafvaren i Carlskrona, amiralen grefve Clas Adam Wachtmeister, befallning att ej försumma någon minut, natt eller dag, för att så snart som möjligt få svenska flottan afsänd till sundet. Konungen, som väntat ett anfall mot Göteborg och derföre en tid uppehållit sig vid vestkusten, men erfarit att engelska flottan alltjemt styrde söderut, utan att oroa svenska kusterna, återvände derföre till Skåne för att vara närmare de händelser, som tycktes förestå åt detta håll.

Engelska flottan, som den 28 Mars visat sig vid Selands norra udde, styrde på morgonen den 30 med gynnande vind in i sundet. Förgäfves sökte man genom en stark kanonad från Kronoborgs fästning förhindra det; flottan, gynnad af vinden, höll sig nära intill svenska kusten, der inga batterier funnos, och låg redan vid middagstiden utan förlust på redden vid Köpenhamn. Om svenska eskadern nu hade utlupit för att förena sig med danska flottan, skulle den ofelbart hafva före föreningen fått att uthärda en strid mot den tredubbelt starkare fienden. Möjligen inverkade dessa betänkligheter på grefve Wachtmeister och friherre Palmquist, ty de förklarade, att vinden ej tillät eskaderns utlöpande, men icke desto mindre kom från konungen förnyad befallning, att svenska eskadern genast skulle utlöpa och förena sig med den danska för att deltaga i den förestående striden. Emellertid gjorde 12 engelska linjeskepp, jemte några fregatter och bombskepp, under Nelsons befäl den 2 April ett anfall emot den danska försvarslinien af blockskepp och flytande batterier, bakom hvilka den danska flottan låg skyddad. En ganska häftig strid uppstod, som varade i fem timmar, och Nelson erkände sjelf, att han under de 54 sjöstrider, i hvilka han deltagit, ej sett exempel på ett sådant hjeltemod, som danskarne här visade. Gustaf Adolf åskådade sjelf striden från ett högt torn i Landskrona, väntande hvarje ögonblick att se svenska flottan ankomma; men i stället kom från Wachtmeister rapport, att den ej kunde afsegla förr än samma dag. Den hindrades likväl fortfarande af motvind att utlöpa, och under tiden hade danska försvarslinien
blifvit bruten, 11 blockskepp, flytande batterier och pråmar fallit i engelsmännens händer samt en vapenhvila blifvit beviljad, hvilken den 9 April följdes af ett stillestånd, hvarigenom Danmark tills vidare frånträdde den beväpnade neutraliteten. I Köpenhamn klagade man bittert öfver att Gustaf Adolf ej uppfylt det löfte, han gifvit kronprinsen, att den 2 April vara med svenska flottan i Köpenhamn; men medelst företeende af de meddelade befallningarna kunde han fullkomligt bevisa sin oskuld och var sjelf mycket förbittrad öfver att Danmark ingått ett stillestånd utan att förut meddela sig med honom såsom sin närmaste bundsförvandt. Äfven Wachtmeister och Palmquist fingo nu erfara hans missnöje. Redan den 6 April skilde han Palmquist från befälet öfver eskadern, och då Wachtmeister icke genast stälde sig denna befallning till efterrättelse, utan skickade en kurir till konungen med föreställningar, förklarades han skyldig att träda i arrest, och öfverbefälet i Carlskrona uppdrogs åt vice amiralen <i>Carl Olof Cronstedt.</i> Undersökning så väl om orsakerna, hvarföre svenska eskadern ej utlupit, som om grefve Wachtmeisters orderbrott, uppdrogs åt krigshofrätten, förstärkt med vice amiralerna Hans Reinhold von Francken och Johan Gustaf Lagerbjelke samt konteramiralen Henrik Johan Nauckhoff. Det utröntes emellertid, att motvind varit vållande till dröjsmålet med flottans utlöpande, men emedan Wachtmeister i andra punkter åsidosatt konungens befallningar, förklarades han sitt embete förlustig, hvilket han dock återfick 1802, men tog följande året afsked ur krigstjensten.

Den 13 April lemnade engelska flottan Köpenhamn och styrde inåt Östersjön samt lade sig den 19 utanför inloppet till Carlskrona, i hvars hamn den svenska flottan ännu låg skyddad. Följande dagen lät amiral Parker fråga Cronstedt, om svenska hofvet vore böjdt att frånträda förbundet med Ryssland eller icke; af svaret, hvilket han väntade inom 48 timmar, skulle engelska flottans företag bestämmas. Gustaf Adolf, som nu anländt till Carlskrona, befalte Cronstedt svara, att Sveriges konung beslutit troget uppfylla de förbindelser, hvari han ingått med sina bundsförvandter, utan afseende på de senare öfverenskommelser någon af dessa träffat; men att han dock ej vägrade mottaga de förslag till stridigheternas biläggande, som kunde blifva till de nordiska makterna gemensamt framstälda.

Något svar från den engelske amiralen följde dock ej härpå, men lika litet något anfall mot Carlskrona. Den engelska flottan hade blifvit temligen illa medfaren under anfallet mot Köpenhamn, och troligen fann man betänkligt att med densamma våga ett anfall mot det välbefästade Carlskrona. Under denna tvekan erhöll amiral Parker den 21 April från ryske ministern i Köpenhamn en underrättelse, som för honom var särdeles välkommen. Kejsar Paul, som gjort sig hatad genom sin nyckfulla, despotiska styrelse, hade under natten mellan den 23 och 24 Mars blifvit mördad och hans äldste son <i>Alexander</i> utropad till Rysslands kejsare, hvilken genast afsändt till Englands konung ett egenhändigt bref, med anbud rörande biläggandet af
stridigheterna mellan de nordiska makterna och England, hvarföre ock ryske ministern i Köpenhamn gjorde amiral Parker personligen ansvarig för hvarje fiendtlighet, som derefter kunde föröfvas. I följd häraf lemnade engelska flottan den 23 April farvattnet utanför Carlskrona, hvarefter Gustaf Adolf anmodade den nye ryske kejsaren att uppträda såsom medlare i stridigheterna mellan Sverige och England. På förfrågan af Cronstedt den 26 April följde ock den 29 från Parker en förklaring, att sedan ryske kejsaren uttryckt sina vänliga tänkesätt mot England, drog Parker ej i betänkande att uppfylla kejsarens önskan om en allmän vapenhvila, samt hade redan gifvit befallning, att ryska, svenska och danska undersåtars sjöfart å Kattegat och Östersjön tills vidare skulle lemnas ostörd. Den 21 Maj frigaf svenska regeringen sjöfarten på England, hvarefter engelska regeringen den 16 Juni upphäfde embargot på alla svenska skepp i engelska hamnar.

De ryska och engelska hofven närmade sig emellertid hvarandra alltmera, och den 17 Juni afslöts i Petersburg en konvention emellan Ryssland och England, hvari den förra makten frånträdde sina förbindelser med de öfriga nordiska makterna och erkände nu åtskilliga af de rättigheter i afseende å de neutrala makternas sjöfart, hvilka England tillvällat sig, men som i fördraget angående den beväpnade neutraliteten blifvit bestridda. Följden blef en mer och mer tilltagande köld mellan Gustaf Adolf och den nye kejsaren, hans svåger, då den förre åter började träda i förbindelse med Frankrike.

Der hade, genom en statshvälfning i slutet af året 1799, <i>Napoleon Bonaparte</i> kommit såsom förste konsul i spetsen för styrelsen. Han hade genom en lycklig förening af foglighet och kraft gjort slut på de inre söndringarna i Frankrike samt derefter med en stark här gått öfver Alperna och den 14 Juni 1800 slagit österrikarne vid Marengo, hvilket hade till följd, att redan dagen derefter en vapenhvila afslöts, i kraft hvaraf alla fästningar i vestra delen af Italien inrymdes åt fransmännen. En annan fransk här under Moreau hade under tiden genom Schwaben inryckt i Baiern, och sedan fransmännen haft nya framgångar i Italien samt Moreau slagit österrikarne vid Hohenlinden den 3 December, afslöts den 9 Februari 1801 fred i Luneville, då Belgien afträddes till Frankrike och Rhenströmmen blef gräns mellan detta rike och Tyskland. Redan förut hade en fransysk här under Murat drifvit de neapolitanska trupperna ur kyrkostaten, och den 18 Februari ingicks i Foligno ett stillestånd, då neapolitanska regeringen måste utfästa sig att sluta sina hamnar för engelska och turkiska fartyg, hvilket stillestånd förvandlades till fred den 28 Mars, under samma vilkor, men med tillägg af åtskilliga områdens afträdande till Frankrike.

Genom dessa freder hade Frankrike blifvit det mäktigaste rike och förste konsuln Bonaparte den mest betydande man i Europa. Från hans sida gjordes emellertid första försöket till ett närmande mellan Frankrike och Sverige. Det skedde genom Bourgoing, fransysk minister i Köpenhamn, hvilken meddelade svenske ministern derstädes,
friherre Carl Gustaf Oxenstjerna, åtskilliga förslag i detta hänseende, och på Gustaf Adolfs befallning rådde Oxenstjerna Bourgoing att göra konungen ett besök i Helsingborg, då man kunde öfverlägga om förnyandet af förbindelserna med franska republiken, hvilka under dåvarande förhållanden kunde blifva lika förmånliga för båda rikena. Konungen hade ock i Mars 1801 ett sammanträde med Bourgoing, hvilket utföll ganska vänskapligt, och Gustaf Adolf önskade härefter att få honom till mellanlänk för de nya förbindelser, han ville ingå med förste konsuln.

Sedan Danmark blifvit tvingadt att frånträda den beväpnade neutraliteten och Ryssland öfvergifvit Sverige under stridigheterna med England, beslöt konungen mera öppet närma sig Frankrike. Han skickade derföre friherre Carl August Ehrensvärd från London till Paris, der han på det vänskapligaste sätt mottogs af förste konsuln, och kort derefter sände Gustaf Adolf öfverste kammarjunkaren friherre Carl Bonde samt svenska sändebudet i London friherre Göran Ulrik Silfverhjelm till Paris för att sedermera deltaga i den förestående fredskongressen mellan Frankrike och England. Ingendera uträttade dock särdeles mycket. Bonde återvände snart från Frankrike och Silfverhjelm var visserligen närvarande vid kongressen i Amiens, men kunde ingenting utverka till Sveriges förmån. Bonaparte hade emellertid svarat på dessa beskickningar genom att sända Bourgoing såsom fransk minister till Stockholm, der han i September 1801 hade sin första audiens och blef ganska väl mottagen.

Det långvariga kriget mellan Frankrike och England började nu nalkas sitt slut. Fredspreliminärerne tecknades i London den 1 Oktober och en kongress skulle hållas i Amiens för att förvandla dessa preliminärer till definitiv fred.

Mellan Frankrike och Portugal hade fred blifvit ingången den 29 September, och mellan Frankrike och Ryssland skedde det den 8 Okt. Mellan Frankrike och Turkiet återstäldes de vänskapliga förhållandena och Frankrike tillerkändes ökade handelsfriheter i de turkiska hamnarna, ehuru fred ej slöts definitivt förr än den 25 Juni 1802. Redan förut hade kongressen i Amiens, ehuru efter långa och kinkiga öfverläggningar, slutat sina arbeten, och den 27 Mars hade freden mellan Frankrike och England blifvit afslutad.

Allmän fred var således nu åter rådande i Europa, ehuru utsigterna till dess varaktighet icke voro synnerligen lofvande. Äfven Sverige afslöt detta år, den 2 Oktober, en fred med sjöröfvarestaten Tripoli. Alla tagna svenska handelsfartyg skulle återställas och alla fångar frigifvas, mot det att Sverige betalade 150,000 piaster genast och sedermera årligen 8,000. Svenska regeringen hade emellertid nu ingen enda bundsförvandt och stod icke ens i närmare vänskapligt förhållande till någon annan makt.

Med <i>Danmark</i> hade vänskapen varit mycket vacklande allt sedan engelska flottans anfall mot Köpenhamn föregående året, då danska
regeringen ansåg sig hafva skäl att beklaga sig öfver den svenska, likasom denna sedermera att klaga öfver den förras utträdande ur det nordiska förbundet mot England.

Med <i>Frankrike</i> tycktes ett vänskapligare förhållande hafva inträdt; men Gustaf Adolf kunde ej glömma, att förste konsuln var en uppkomling, hvilken han betraktade såsom en inkräktare af en myndighet, som med rätta tillhörde bourbonen Ludvig XVIII, och om han än icke öppet uttalade denna uppfattning, tog han dock första steget till ett afbrott i det inträdda vänskapliga förhållandet genom att i Oktober 1802 låta sitt sändebud å tyska riksdagen i Regensburg afgifva en förklaring rörande den då under öfverläggning varande frågan om skadestånd till de tyska stater, som genom Rhenströmmens bestämmande till gräns mellan Frankrike och Tyskland förlorat större eller mindre delar af sina områden, i hvilken förklaring han, under åberopande af Sveriges garanti för westfaliska freden, yttrat sin förväntan, att ingen måtte med vapenmakt taga i besittning de föreslagna ersättningarna, innan de blifvit lagligen tillerkända, samt tillika, att han nödgats bryta sin tystnad, sedan han sett främmande makter blanda sig i dessa ärenden. Ett sådant yttrande kunde icke annat än stöta Frankrike, Preussen och Ryssland, som gemensamt reglerat skadestånden. Också blef följden en temligen allvarsam föreställning, hvilken franske ministern Bourgoing fick förste konsulns befallning att afgifva i Januari 1803 och hvaraf konungen fann sig så förnärmad, att han vid en större mottagning å hofvet kort derefter gaf Bourgoing tillkänna sitt missnöje deröfver och vände honom tvärt ryggen, innan han hann svara, hvilket af ministern inberättades till Paris. Äfven från preussiska regeringen afgafs en ännu allvarsammare föreställning, i hvilken man förebrådde svenska regeringen så väl dess passivitet under kriget som dess nu yttrade anspråk på deltagande i tyska rikets angelägenheter.

Ännu mindre vänskapligt var förhållandet till <i>Ryssland.</i> Gustaf Adolf hade hyst personlig vänskap för kejsaf Paul, hvilket ytterligare ökade det smärtsamma intrycket af hans våldsamma död. Det var ock endast med svårighet han kunde förmås mottaga grefve Pahlen, som blifvit sänd från Petersburg för att tillkännagifva Pauls död och Alexanders anträde till regeringen. Missnöjet ökades ytterligare genom Rysslands konvention med England den 17 Juni 1801, då Sveriges intressen uppoffrades, och i synnerhet var konungen förbittrad på ryske statsministern grefve Panin, hvilken han ansåg stå i engelsk sold. Sedan denne minister kommit i onåd hos den nye kejsaren, tycktes båda hofven visa något mera benägenhet att närma sig hvarandra; men hvarjehanda nya anledningar, till en del ganska obetydliga i sig sjelfva, hindrade dock vänskapens befästande.

Så hade kejsar Pauls serafimer-ordenstecken blifvit återlemnadt genom ryske härvarande chargé d'affaires Alopæus; men konungen vägrade mottaga det, om det icke återsändes medelst en ambassadör eller ett särskildt sändebud af högre rang. Då grefve Panin under
våren 1802 företog en utrikes resa, hvarunder han ämnade besöka Stockholm, lät konungen genom öfverbefälhafvaren i Finland grefve Klingspor förbjuda honom att resa genom svenskt område, hvilket Panin skyndade att inberätta till Petersburg, men hade nu der allt för litet inflytande, att något afseende fästes å hans klagomål, ehuru man visserligen fann dem befogade. Ett annat tvisteämne var deremot nära att framkalla ganska allvarsamma förvecklingar. Gustaf Adolf hade under ett besök i Finland sommaren 1802 funnit bron öfver Kymmeneelf vid Lilla Abborfors målad med ryska färger; men då elfven här utgjorde gränsen mellan svenska och ryska området, förklarade konungen halfva bron äfven böra tillhöra Sverige och befalte, att denna hälft skulle strykas blå och gul. Ryssarne, som af ålder underhållit bron, läto sig härmed ej nöja, utan anströko åter hela bron med ryska färger. Häröfver uppstod en ganska allvarsam notvexling mellan båda hofven. Ingendera af de tvistande ville gifva efter, och slutligen lät kejsar Alexander sammandraga en betydande truppstyrka vid gränsen för att upprätthålla Rysslands rättigheter till den omtvistade bron, hvilken konungen icke desto mindre gaf befallning att skola med väpnad hand försvaras. Genom enträgna föreställningar af kanslipresidenten von Ehrenheim, grefve Klingspor och ambassadören Stedingk lät han dock slutligen förmå sig att gifva efter.

Under de spända förhållanden, som i följd af denna lappri-sak inträdde mellan de båda regenterne och som ytterligare ökades genom Gustaf Adolfs missnöje öfver åtskilliga reformer i frisinnad anda, hvilka Alexander infört, men hvilka Gustaf Adolf betraktade såsom röjande allt för mycket jakobinska grundsatser, återvände Stedingk till Stockholm i Nov. 1802, och då Ryssland hade endast en chargé d'affaires i Stockholm, fingo Sveriges diplomatiska förbindelser i Petersburg icke heller skötas af ett sändebud med högre rang, utan förste sekreteraren i kabinettet för utrikes brefvexlingen <i>Johan Isak Netzel</i> förordnades till svensk chargé d'affaires vid ryska hofvet. Närmare årets slut afgick dock öfverstekammarjunkaren friherre <i>Carl Bonde</i> till Petersburg att förestå dervarande beskickning, ehuru tillsvidare utan kreditiv. Sedermera, då Gustaf Adolf gaf sin den 2 December födde son Carl Gustaf titel af storfurste af Finland, misstyckte man detta i Petersburg, emedan det tycktes antyda anspråk på hela storfurstendömet, af hvilket dock en del var sedan freden i Åbo 1743 afträdd till Ryssland. Sedan den vidt utseende tvisten om bron blifvit bilagd, jemnades efter hand dessa missförhållanden, och i Maj 1803 återvände <i>Stedingk,</i> försedd med nya instruktioner, till sin ambassad i Petersburg, hvarifrån Bonde återkallades. Då man öfverenskommit att icke vidare hafva ambassadörer i spetsen för beskickningarna, blef Alopæus ackrediterad såsom rysk minister vid svenska hofvet, men Stedingk skulle dock bibehålla sin förra rang vid det ryska.

Med <i>England</i> inträdde efter det nordiska förbundets upplösning ett något vänskapligare förhållande. Från början af Juli månad 1801
voro de nordiska farvattnen fria från engelska krigsfartyg och handeln återtog sin obehindrade gång. Sverige återfick äfven två uppbringade ostindiska kompaniet tillhörande fartyg, som med rika laddningar återkommit från Canton och hvaraf det ena med betydande vinst försålde sin laddning i Holland, men det andra förgicks utanför engelska kusten i November samma år. Med återställandet af de uppbringade konvojerna dröjde man dock fortfarande, ehuru svenska regeringen genom en konvention af den 30 Mars 1802 biträdde det fördrag, som den 17 Juni 1801 blifvit ingånget mellan England och Ryssland, genom hvilket neutrala makters handelsfartyg förklarades berättigade att segla till krigförande nationers hamnar och vid deras kuster, äfvensom att varor å neutrala fartyg vore fria, undantagande krigskontraband, hvilket uttryck närmare bestämdes; men deremot medgafs den länge omtvistade visitations-rätten, hvilken dock inskränktes till den krigförande maktens krigsskepp, men icke skulle få utöfvas af kapare eller andra örlogsflottan icke tillhörande fartyg. Den 25 Juli 1803 ingicks en ny konvention mellan Sverige och England, genom hvilken närmare bestämdes hvilka varor skulle betraktas såsom krigskontraband, dem krigförande makters kryssare vore berättigade att uppbringa, så väl som de fartyg, hvarå de fördes, om dessa gingo till fiendes hamnar.

England var då åter i krig med Frankrike. Detta hade sedan freden i Luneville satt sig i besittning af Piemont och hertigdömet Parma, hvilket England begagnat såsom anledning att undandraga sig det genom freden i Amiens utfästa återlemnandet af Goda Hoppsudden och Malta. Efter flera stridigheter härom förklarade England krig i Januari 1803, hvarefter en fransysk här bemäktigade sig det hannoverska området, som tillhörde konungahuset i England, hvaremot från Englands sida våldsamheterna till sjös åter begynte.

Sådana voro de politiska förhållandena, då Gustaf Adolf i slutet af Juli 1803 anträdde sin långvariga utrikes resa. Mellan Sverige och Frankrike rådde då ännu ett vänskapligt förhållande, ehuru konungen personligen emot den nye herskaren i Frankrike hyste föga vänliga tänkesätt, hvilka under vistandet i Tyskland blefvo allt mera fiendtliga, hvartill flera anledningar samverkade.

Gustaf Adolf var så väl i Carlsruhe som under resan dit omgifven af en mängd franska emigranter, som gjorde allt för att hos honom ingifva samma hat mot förste konsuln och sakernas nya ordning i Frankrike, som de sjelfve hyste. De upphörde icke att prisa konungens högsinthet, hans stora politiska planer och den ära, han skulle förvärfva genom att verka för Bourbonska husets återställande och återföra den gamla ordningen i Europa. Han lofvade ock flere bland dessa emigranter det skydd de begärt, i fall de genom franska styrelsens inflytande skulle nödgas lemna Tyskland. Med hertigen af Enghien, tillhörande den Condéska grenen af franska konungahuset och nu bosatt i grannskapet af Carlsruhe, började han en förtrolig brefvexling samt trädde äfven, enligt all sannolikhet, från denna tid i
närmare förbindelse med de öfriga landsflyktiga medlemmarne af det franska konungahuset.

Bland andra, som infunnit sig hos konungen i Carlsruhe, var äfven Gustaf Maurits Armfelt. Sedan han i Juni 1801 lemnat Stockholm, hade han tillbragt vintern mellan 1801 och 1802 i Paris och der gjort sin uppvaktning hos förste konsuln, men icke blifvit mottagen såsom han väntat, hvilket, jemte hans förtroliga bekantskap med flera emigranter, ingifvit honom ett djupt agg mot Bonaparte, det han icke försummade att äfven söka bibringa konungen, som redan förut var dertill endast allt för mycket benägen. Sedan 1802 var Armfelt svensk minister i Wien, der man icke heller hyste några vänliga tänkesätt mot Frankrikes beherskare, och Armfelt gjorde också allt hvad han kunde för att förmå kejsar Frans II till kraftiga steg mot republiken, som blef mer och mer farlig för de öfriga europeiska staterna.

Under sin vistelse i Baden lärde konungen känna den för sina religiösa skrifter bekante professorn Jung, hvars »Kristna religionens seger», som utkommit i Tyskland 1798, öfversattes äfven på svenska. Den utgör egentligen en förklaring af Johannes uppenbarelse, i hvilken han med mycken fyndighet utvecklat, att aposteln förutsagt så väl Österlandets, Greklands och Roms öden som äfven franska revolutionen, hvars historia Jung ock sökt visa der vara framstäld ända till 1798, då hans arbete utgafs; men han nöjde sig icke härmed, utan ville äfven der se profetior för den kommande tiden. Så, då i Uppenbarelseboken talas om ett »vilddjur ur hafvet», hvilket skulle uppträda och en tid regera med stor makt, till dess någon, som heter »Trofast och Sannfärdig», nedkommer från himmelen på en hvit häst samt omgifven af sina himmelska härskaror, äfven på hvita hästar, nedgör och besegrar vilddjuret, förklarade Jung detta »vilddjur» betyda en stor enskild man, som traktade efter universalherradömet öfver hela menniskoslägtet och så länge skulle lyckas i sina planer att kufva och besegra alla goda, tills Christus, räddaren på hvita hästen, med sina skaror sjelf i synlig måtto uppträdde och afgjorde striden, hvilket skulle inträffa år 1838, då Christi 1000-åriga rike på jorden skulle begynna. Detta arbete hade Gustaf Adolf flitigt studerat och var fullt öfvertygad att med »vilddjuret ur hafvet» förstods Napoleon Bonaparte samt att de himmelska härskarorna på hvita hästar måste vara de makter, som förenade sig att störta honom. Han ansåg i följd häraf såsom en helig pligt så väl för sig som för alla andra makter att gripa till vapen och att aldrig träda i underhandling eller förlika sig med den, som var det ondas princip på jorden, Guds och menniskors fiende.

Ytterligare stegrades denna Gustaf Adolfs fiendtlighet af hans svärmoder, arfprinsessan af Baden, som var Bonapartes afsvurna fiende. Äfven fick han genom sin minister i Paris, friherre C. A. Ehrensvärd, som var nära bekant med förste konsulns minister för utrikes-ärendena Talleyrand, en vink om de faror, som hotade hertigen af Enghien, hvilken varit ett föremål för drottning Fredrikas första ungdomskärlek
och för hvilken både hon och hennes gemål hyste ett lifligt intresse, men som af förste konsuln misstänktes vara invecklad i en sammansvärjning mot honom, hvilken man kommit på spåren. Då hertigen nu vistades icke långt från franska gränsen, ansågs han icke der vara i säkerhet. Han blef ock den 15 Mars 1804 bortförd af en fransk trupp från sin vistelseort Ettenheim i Baden, förd till Vincennes vid Paris och der skjuten den 21 Mars.

Konungen hade förut varnat hertigen och skickade, vid första underrättelsen att en fransk trupp fått befallning att afgå till Ettenheim, sin adjutant, öfversten friherre Johan Henrik Tawast, till hertigen för att uppmana honom skyndsammast sätta sig i säkerhet; men då Tawast ankom till Ettenheim, hade hertigen redan några timmar förut blifvit bortförd derifrån. Vid underrättelsen härom befalte konungen sin kabinettssekreterare Gustaf Lagerbielke att uppsätta en not, hvilken i ganska häftiga och skarpa uttryck protesterade mot kränkningen af Badens område och skulle aflemnas till svenske ministern i Paris friherre Ehrensvärd för att af honom tillställas förste konsuln. Lagerbielke sökte visserligen göra föreställningar mot de stötande uttrycken i denna not, men ådrog sig härigenom endast tillrättavisningen: »Tig, lyd och skrif!» Så snart denna not var uppsatt, sändes Tawast med densamma till Paris, der han hade att öfverlägga med Ehrensvärd om hvad som kunde göras för hertigen. Tawast hade dock ej hunnit till Paris, innan han erfor hertigens död.

Detta blodiga dåd väckte allmän bestörtning och förbittring hos många. Hos Gustaf Adolf var den synnerligen häftig och han dröjde ej att visa det. Han lät genast återkalla svenska beskickningen från Paris och befalte Armfelt att till kejsaren i Wien öfverlemna en not, med uppmaning i ganska starka uttryck att hämnas det begångna våldet. »Riket, kejsaren och alla regenter», hette det deri bland annat, »äro förolämpade genom ett tilltag utan exempel i historien, och hvar man af ära, som ej vill dö slaf af usurpatörer och mördare, bör tillbjuda sin sista blodsdroppe och sitt lif åt den, som vågar det ädla företaget att krossa hydran.»

Konungen insåg emellertid, att, då man begagnade så skarpa uttryck mot en makt sådan som Frankrike, måste man äfven vara betänkt på att skydda sig mot följderna. Han ingick i underhandlingar både med Ryssland och England om Pomerns försvar mot ett befaradt anfall från Frankrike. Stralsunds fästning sattes i försvarstillstånd, och trupper öfverfördes från Sverige till Pomern. Redan nu var ock mellan ryska och engelska hofven en plan å bane att söka tillvägabringa en ny koalition emot Frankrike, i hvilken båda voro angelägne att indraga Sveriges konung, som gerna lyssnade till ett dylikt förslag. Ryssland hade dock ännu ej bestämt sig för kriget, och England vägrade lemna Sverige subsidier, innan svenska regeringen oåterkalleligt beslutat sig för att uppträda mot Frankrike, hvilket åter Gustaf Adolf ej vågade, innan Ryssland var färdigt att uppträda på stridsplatsen.
Han ansåg sig likväl tillräckligt röja sina tänkesätt, då han erbjöd den landsflyktige Ludvig XVIII en tillflykt inom svenskt område, i händelse omständigheterna skulle tvinga honom att lemna det land, der han dittills funnit skydd.

Under tiden lät förste konsuln, som i Augusti 1802 blifvit förklarad innehafva detta embete för lifstiden, den 18 Maj 1804 utropa sig till fransmännens kejsare <i>Napoleon I.</i> Genast fick Armfelt befallning att i Wien föreställa kejsar Frans II »den förfärande immoraliteten och faran för alla suveräner, som det skulle medföra att i äfventyraren, som ännu rök af en lysande ättlings af familjen Bourbon blod, erkänna en kejsare, som från första början af sin makt omgifvit sig med mera glans och uppträdt med större anspråk än någon af Europas yppersta suveräner». Kejsar Frans tycktes likväl ej se saken ur denna synpunkt, utan yttrade tvärtom sin belåtenhet att finna folkmakten i Frankrike besegrad och detta rike åter från republik förvandladt till monarki. Armfelt fortfor emellertid att göra föreställningar, och det med sådan häftighet, att kejsaren slutligen begärde hans återkallande, och i Juni 1804 lemnade Armfelt Wien.

Någon tid derefter sammanträffade Gustaf Adolf med Armfelt i Prag och yttrade der i en större krets, så att rätt många kunde höra det: »Hvad Bonaparte redan gjort lemnar ej något tvifvel om hvad han ännu kommer att företaga. Genom ett mord har han banat sig vägen till kejsaredömet, och jag är öfvertygad, att han skall använda samma medel för att upprätthålla det. Lika djupt omoralisk som corsikanskt hämdgirig, har han vant sig att trotsa samvetsqvalen, och brottet är för honom endast en svaghetssynd, så snart han finner det nyttigt för sina intressen.»

Dylika yttranden blefvo ej obekanta för den nye kejsaren i Frankrike, och han hämnades genom att i Monitören, Frankrikes officiela tidning, införa åtskilliga för konungen personligen sårande uppsatser under flera loford för svenska folket, hvarigenom konungens hat mot Napoleon blef ännu mera oförsonligt. Närmaste följden blef, att all diplomatisk förbindelse mellan Sverige och Frankrike nu upphörde, och endast en generalagent för svenska handelsärendena, Elof Signeul, qvarblef tills vidare i Paris. Alla i Frankrike resande, på något sätt i rikets tjenst stående svenskar antyddes att genast lemna detta land, och alla franska tidningar och böcker utan undantag förbjöds att införas i Sverige.

Sådana voro förhållandena, då konungen inträffade i Stralsund den 16 September 1804. De underrättelser, som der mötte honom rörande underhandlingarna i London och Petersburg, voro emellertid mindre gynsamma, än han väntat. England fortfor visserligen att vilja lemna Sverige subsidier, men ville icke uppgöra något slutligt fördrag derom, innan den öfverenskommelse blifvit afslutad, hvarom nu underhandlades mellan Sverige och Ryssland, men hvilken ännu mötte åtskilliga svårigheter, emedan Gustaf Adolf af Ryssland fordrade subsidier i
stället för trupper, samt att ändamålet med koalitionen skulle blifva Ludvig XVIII:s uppsättande på Frankrikes tron, hvilket kejsar Alexander ännu icke ville öppet angifva.

Hvad som skulle uträttas i norra Tyskland berodde emellertid hufvudsakligen af Preussen, hvarföre det var nödvändigt att försäkra sig om detta hofs tänkesätt. Armfelt blef derföre sänd till Berlin med ett egenhändigt bref från Gustaf Adolf till Fredrik Wilhelm III; men det svar, som meddelades den 26 September, var icke öfverensstämmande med konungens önskningar. Det innehöll hufvudsakligen, att då det inginge i Preussens neutralitetssystem att upprätthålla norra Tysklands lugn, kunde Preussens konung ej tillåta några fiendtliga rustningar eller rörelser i svenska Pomern.

Engelska regeringen insåg emellertid vigten af, att Stralsund sattes i kraftigt försvarsstånd emot anfall, som redan under vintern möjligen torde företagas, och erbjöd derföre genom sin minister i Stockholm Pierrepont för detta ändamål 60,000 pund sterl., hvilken summa i det fördrag, som härom afslöts i Stockholm den 3 December 1804, ökades till 80,000 pund. Enligt en artikel i detta hemliga fördrag förklarades Sverige för en af de krigförande makterna, hvarföre hannoverska trupper borde få landsättas i Pomern.

Ännu vigtigare var det fördrag, som den 14 Januari 1805 afslöts mellan Sverige och Ryssland. Kejsaren lofvade deri att skicka 15,000 man egna trupper, hvilka i förening med 25,000 svenskar samt 10,000 engelsmän och hannoveranare, dem man skulle förmå England att lemna, skulle agera tillsammans i norra Tyskland, i ändamål att befria Hannover och uppträda i Holland. Genom en hemlig artikel uppdrogs öfverbefälet öfver hela denna här åt konungen af Sverige, hvars trupper skulle besoldas af England.

Medan en koalition sålunda bildade sig för att söka störta det nya statsskicket i Frankrike, hade det franska konungahusets medlemmar, hvilka denna fråga rörde så nära, sammanträffat inom svenskt område. Den 25 September 1804 ankom från Riga till Kalmar Bourbonska ättens dåvarande hufvudman Ludvig XVIII, åtföljd af sin brorson, hertigen af Angoulême, och den 7 Oktober anlände från England dennes fader, Ludvig XVIII:s yngre broder grefven af Artois, åtföljd af flera högättade emigranter. Hela landshöfdingeresidenset i Kalmar var inrymdt åt dessa resande, en kapten, två subalterner och 48 man voro beordrade att göra vakt hos Ludvig XVIII, hvilken alla myndigheter fått befallning att i allo bemöta såsom regerande konung. Från flera håll tillströmmade emigranter, och Ludvig XVIII hade här ett litet hof samladt, der samma etikett som fordom i Versailles noga iakttogs. Äfven åtskilliga svenskar af högre rang gjorde här besök, bland andra riksmarskalken grefve Axel Fersen, den bourbonske konungafamiljens trogne riddare, som också nu vid mötet med Ludvig XVI:s båda bröder röjde den lifligaste rörelse, hvilken af dem icke mindre lifligt besvarades. Efter tre veckors vistelse i Kalmar
återvände Ludvig XVIII med hertigen af Angoulême till Ryssland, der de tills vidare stannade, likasom grefven af Artois reste tillbaka till England, och de hitkomne emigranterne skingrades efter hand.

Sedan Gustaf Adolf i Februari 1805 återkommit till Stockholm, gjorde han allt för att påskynda anfallet mot »den franske usurpatorn»; men då han fordrade af de förbundna makterna ett öppet tillkännagifvande, att förbundets ändamål var Napoleons störtande och Bourbonernes återinsättande, nedsatte han sig härigenom betydligt i Alexanders omdöme om hans statsmannaklokhet.

Ännu mera skedde detta genom en förolämpning, hvilken Gustaf Adolf kort derefter tillät sig mot konungen af Preussen. Denne hade erkänt Napoleon såsom kejsare och till honom öfverlemnat svarta örns orden samt sjelf mottagit hederslegionens storkors. När Gustaf Adolf fick kunskap härom, återsände han, som flera år förut erhållit svarta örns orden, detta ordenstecken med ett bref af den 22 April 1805, i hvilket han förklarade, att han, såsom riddare, »ej erkände denna värdighet uti Napoleon Bonapartes och dess likars personer». Flere, som eljest egde Gustaf Adolfs förtroende, hade sökt afråda honom från detta steg, men förgäfves. Han yttrade också sin öfvertygelse, att preussiske konungen ådrog sig förderf genom att mottaga hederslegionen, och då man frågade honom om anledningen till denna öfvertygelse, svarade han med att i bibeln uppslå den vers i Uppenbarelseboken, der olyckor förebådas den, som bär vilddjurets tecken. Följderna af bekantskapen med Jung och dennes skrifter började sålunda mer och mer framträda. Det stannade emellertid icke ens vid den förolämpning, som blifvit begången mot preussiske konungen genom återsändandet af svarta örns orden, utan Gustaf Adolf förklarade tilllika, vid en stor ordens-ceremoni, Preussens konung förlustig Serafimer-orden, emedan denna och hederslegionen ej kunde förenas hos samma person.

Närmaste följden häraf var, att konung Fredrik Wilhelm genast återkallade sin härvarande minister och på det strängaste förbjöd alla sina ministrar vid främmande hof någon slags gemenskap med Sveriges sändebud, hvarefter Gustaf Adolf äfven skyndade att från Berlin hemkalla sitt dervarande sändebud Gustaf von Brinckman, och spänningen mellan båda konungarne blef sådan, att man för hvarje dag väntade en krigsförklaring från Preussen och en preussisk härs inryckande i Pomern, hvilket ock hindrades endast af de pågående underhandlingarna mellan Preussen och Ryssland.

Efter detta Gustaf Adolfs utfall mot konungen af Preussen visade sig kejsar Alexander mindre benägen än förut att anförtro en större truppstyrka åt hans ledning. I stället att det förut varit fråga att öka den i norra Tyskland mot fransmännen uppträdande hären till 70,000 man, hvaribland 45,000 ryssar, förklarade Alexander nu, att han i denna här ville använda endast 17,000 man.

Äfven England visade sig nu mindre angeläget om Sveriges
biträde, sedan ett förbund blifvit den 11 April 1805 ingånget mellan England och Ryssland, att Ryssland i förening med Österrike skulle mot Frankrike uppställa en här af 500,000 man, för att rensa norra Tyskland från fransmän, återställa Hollands och Schweiz' sjelfständighet, återgifva konungen af Sardinien sina besittningar och förjaga fransmännen ur Italien, till hvars konung Napoleon blifvit utropad den 18 Mars. För hvarje 1,000 man skulle England betala 1,250,000 pund sterl. om året i subsidier, hvarför ock nu åtskilliga svårigheter gjordes att förläna sådana äfven åt Sverige. Man ansåg likväl det vara af vigt att trygga besittningen af Stralsund såsom en samlingsort för trupper, som kunde föras sjöledes till Tyskland, och genom en konvention mellan Sverige och England af den 31 Augusti blef derföre öfverenskommit att England skulle till Sverige betala 1,800 pund sterl. i månaden för hvarje 1,000 man reguliera trupper, hvarmed Stralsunds besättning förstärktes öfver 4,000 man.

Genom ett nytt fördrag af den 3 Oktober 1805 äfven mellan Sverige och England bestämdes, att 12,000 man svenska trupper skulle landsättas i Pomern, och engelska regeringen förband sig att i årliga subsidier betala 12 1/2 pund sterl. för hvarje man samt dessutom till första krigsrustningen en summa, beräknad efter 5 månaders subsidier, samt ytterligare 50,000 pund sterling för att sätta Stralsunds hamn och fästning i bästa försvarsstånd.

Härmed var sålunda Sverige inledt i ett krig, som hvarken var af någon nödvändighet påkalladt eller kunde anses medföra någon nytta för landet, utan tvärt om måste ytterligare försvåra den redan förut bekymmersamma penningeställningen samt inveckla riket i en mängd svårigheter, hvilkas följder ingen kunde förutse.
</chapter>

<chapter name="Kriget mot Frankrike, 1805—1807.">
<h3>Kriget mot Frankrike, 1805—1807.</h3>
Gustaf Adolf tillbringade en stor del af hösten 1805 i Skåne på Beckaskog hos detta landskaps generalguvernör, friherre Toll, som redan under föregående året fått sig uppdraget att uppgöra beräkningar öfver kostnaden för utrustande af en styrka, uppgående till 12, till 16, eller till 20,000 man, för dess öfverförande till Pomern, för dess förseende med alla förnödenheter samt för dess månadtliga underhåll. Toll, deri ifrigt understödd af kanslipresidenten Ehrenheim, hade emellertid sökt på allt sätt afråda konungen från att deltaga i något krig i Tyskland, och då detta icke lyckades, hade han sökt förmå honom att åtminstone icke gå längre än att hålla Stralsund och Pomern öppna för de mot Frankrike förbundna makterna, att derigenom lätta deras operationer. Konventionen med England af den 31 Augusti var också Tolls verk, och han hoppades att Sveriges deltagande i kriget skulle stanna vid den derigenom öfverenskomna förstärkningen af Stralsunds garnison till 8,000 man. Konungen var likväl alltför krigslysten och alltför mycket förbittrad på fransmännens kejsare att nöja sig härmed. Så tillkom det senare fördraget, hvarigenom han förband sig att på
engelsk bekostnad med 12,000 man aktivt deltaga i krigsrörelserna inom norra Tyskland.

Den 8 Oktober landstego 16,000 ryssar under general Osterman Tolstoys befäl i trakten af Greifswald och på Rügen. Några dagar förut hade general Tolstoy infunnit sig å Beckaskog hos Gustaf Adolf och till honom öfverlemnät ett bref från kejsar Alexander, som deri förklarade, att han med fullt förtroende öfverlemnade befälet öfver sina ryssar åt sin nye bundsförvandt. Den del af svenska hären, som blifvit bestämd att öfvergå till Tyskland, fick också nu befallning att genast uppbryta, medan konungen sjelf skulle ofördröjligen följa efter. Krigsplanen var, att de landstigne 16,000 ryssarne skulle, i förening med 12,000 svenskar, gå öfver Elben till Hannover och der förena sig med en engelsk styrka af 12,000 man. Till en början och i afvaktan å de svenska truppernas ankomst tågade den ryska hären, förstärkt med 1,100 man svenskar under öfverste Carl von Cardell, genom Pomern, Mecklenburg och en del af Hannoverska området till den af fransmännen innehafda fästningen Hameln, som inneslöts. I början af November afgingo åt detta håll ytterligare 1,200 man svenskar under generaladjutanten <i>Carl Axel von Morian,</i> som öfvertog befälet äfven öfver den förut afgångna svenska styrkan.

Framgången af den uppgjorda krigsplanen berodde emellertid väsentligt af den hållning konungen af Preussen komme att iakttaga, och i afvaktan derå dröjde Gustaf Adolf att verksammare deltaga i kriget. Till en början hade Fredrik Wilhelm, när den större ryska hären stod vid Preussens gränser och kejsar Alexander begärt för sina trupper att få genomtåga preussiska området, svarat att han med hela sin makt skulle hindra hvarje främmande lands krigare att beträda den preussiska jorden; men sedan en fransk här under marskalk Bernadottes befäl i början af Oktober brutit Preussens neutralitet genom att tåga öfver en del af dess område, blef Fredrik Wilhelm så uppbragt häröfver, att han den 3 November slöt med kejsar Alexander, som infunnit sig i Berlin, ett hemligt fördrag, hvarigenom han icke allenast lemnade ryssarne frihet att genomtåga preussiska staterna, utan äfven under vissa vilkor slöt sig till de mot Frankrike förbundna makterna. Preussiska trupper skulle nu besätta Hannoverska området och icke lemna det i fransmännens händer; men ännu var det dock ej fullt klart, om detta besättande skedde för Preussens egen räkning eller för att återlemna landet åt konungen af England. Beslutet var ock fattadt redan innan det hemliga fördraget mellan Ryssland och Preussen afslutades, och, för att få närmare upplysning om afsigten med de preussiska truppernas inryckande inom hannoverska området, sändes generaladjutanten grefve <i>Gustaf Löwenhielm</i> i slutet af Oktober till Berlin.

Det bref han medförde från Gustaf Adolf till Fredrik Wilhelm, affattadt i vänskapliga uttryck, skulle innebära ett slags närmande till försoning af förolämpningen medelst svarta örns återsändande, men så uppfattades det icke i Berlin. När Löwenhielm anmält sig att erhålla
audiens och Fredrik Wilhelm blifvit underrättad om hans ärende, fann han detta icke innebära något försök till upprättelse för den honom tillfogade förolämpning, utan vägrade mottaga Löwenhielm. För att göra denna vägran mildare lät man dock tillsäga honom endast, att han tills vidare ej kunde blifva mottagen, i följd af de mångfaldiga göromål ryske kejsarens ankomst förorsakat. Löwenhielm skyndade då till Alexander, hos hvilken han genast erhöll företräde och som försäkrade honom, att, »om blott konungen af Sverige ville gå en fjerdedel af vägen, ville kejsaren ansvara för att konungen af Preussen skulle gå tre fjerdedelar».

Innan man kommit till rätta härmed, hade likväl Gustaf Adolf redan afgifvit sin krigsförklaring mot Frankrike. Det skedde genom en proklamation af den 31 Oktober 1805, i hvilken konungen erinrade, huru »franska revolutionen ej upphört att arbeta emot det allmänna lugnet och fästa alla regeringars uppmärksamhet. Ofta hade väl de styrande i Frankrike blifvit ombytte, men aldrig deras för Europa vådliga grundsatser. De icke endast bibehöllos under den konsulära regeringen, utan ju mera makt samlades i förste konsulns hand, desto mindre aktades rätt och billighet. Allt uppoffrades åt en ärelystnad, som satte sig öfver folkrätt, traktater och sjelfva den aktning, som regeringar för egen skull visa hvarandra. Af det urgamla och vördade franska konungahuset hade en värdig ättlings och furstes blod icke länge sedan runnit för våldets hand. Denna rysliga gerning var icke allenast ett exempel af den franska regeringens begrepp om lag och rätt, utan äfven ett förvånande prof af dess statslära och gaf i bägge hänseenden en stark varning åt alla regeringar. Alla reklamationer hos franska regeringen om ersättning för förluster genom laglösa kaperier, egenmäktiga befraktningar samt obehöriga beslag å laddningar hade varit fruktlösa. Sådant hade hos konungen ytterligare lifvat längtan efter en mäktig motvigt mot en makt, som så oförsynt traktade efter öfvervälde och så laglöst nyttjade alla medel att ernå det. Denna motvigt hade nu vunnits. Europas största makter hade rest sig att kämpa för sin urgamla värdighet och sjelfständighet, och konungen, som redan med dem alla stått i gamla vänliga förbindelser, hade nu närmare slutit sig till dem och hoppades med dem bidraga till allmänna trygghetens återvinnande, hvarföre han öfverginge med en del af svenska armén till Pomern, att förena sig med en der samlad, under hans befäl stående betydlig rysk styrka samt ytterligare agera med det eftertryck och på det sätt, som omständigheterna medgåfve».

Kriget företogs således icke i följd af några förnärmelser mot svenska folket, utom de anmärkta våldsamheterna mot en del trafikerande, hvartill Sveriges då varande bundsförvandt England gjort sig skyldig i vida högre grad än Frankrike, utan krigsorsaken var Frankrikes för de öfriga europeiska staterna hotande öfvermakt, hvilken åtskilliga af dessa förenat sig att söka stäcka och hvartill Sveriges konung beslutat medverka.

Den 2 November ankom konungen till Stralsund, och den i Pomern stående svenska hären, utgörande 12,125 man, af hvilka omkring 9,500 man voro tjenstbare, blef nu indelad i fyra infanteribrigader under öfverstarne grefvarne <i>Carl</i> och <i>Gustaf Mörner,</i> frih. <i>Johan Henrik Tawast</i> och friherre <i>Eberhard Ernst von Vegesack,</i> samt en kavalleribrigad under öfversten grefve <i>Hampus Mörner.</i> Generallöjtnanterne grefve <i>Gustaf Wachtmeister</i> och friherre <i>Gustaf Maurits Armfelt</i> förordnades till fördelningsgeneraler under konungens öfverbefäl, och tjenstgörande generaladjutanter blefvo öfverstarne <i>Carl Axel von Morian, Herman von Engelbrechten,</i> grefve <i>Gustaf Löwenhielm</i> och <i>Gustaf Wilhelm af Tibell.</i>

Förberedelserna för ett verksamt deltagande i kriget voro sålunda vidtagna; men nu mötte åtskilliga betänkligheter, hufvudsakligen framkallade af konungens ytterliga ömtålighet om sin personliga värdighet. Det stötte honom mycket att vid sin ankomst till Tyskland ej mottagas hvarken af ryske ministern eller af någon rysk general. Ännu mera och äfven med mera skäl förtröt det honom, att han lemnades i okunnighet om hvad som förehades i Berlin mellan kejsar Alexander och konung Fredrik Wilhelm, i synnerhet som rykten börjat spridas, att underhandlingar mellan Ryssland och Frankrike voro inledda under preussisk bemedling. Hvad som rågade måttet af hans förtrytelse var likväl, att man i Berlin vägrat mottaga det bref, han tillskrifvit konung Fredrik Wilhelm. Han affärdade ett ilbud till grefve Löwenhielm, med befallning att genast lemna Berlin efter att muntligen hafva för preussiske statsministern baron Hardenberg förklarat, »att konungen af Sverige icke var gjord att se sina bref ej blifva mottagna». Brytningen med Preussen tycktes i följd häraf blifva ohjelplig, och konungen ämnade nu med alla sina trupper återvända till Sverige. Man förestälde honom likväl de ganska betänkliga följderna af ett sådant steg, hvarigenom han bröt sina så kort förut med England ingångna förbindelser, och häraf förmåddes han att tills vidare stanna i Pomern, under afvaktan å följderna af Alexanders och Fredrik Wilhelms sammanvaro i Berlin; men i en skrifvelse till Alexander afsade han sig formligen befälet öfver de ryska trupperna. De svenska trupper, som hunnit utom Pomerns gränser, fingo befallning att ofördröjligen tåga tillbaka, och de, som ännu marscherade inom Pomern, skulle tills vidare der qvarstanna. Efter de enträgnaste och allvarligaste föreställningar af de engelske och ryske ministrarne biföll konungen likväl till slut, att trupperna skulle få fortsätta marschen till Hannover, under vilkor att baron Hardenberg för de förbundna makternas ministrar förklarade, att Preussen ej hade någon fiendtlig afsigt mot Sverige; men innan denna förklaring gafs, kunde man omöjligen förmå konungen att låta de svenska trupperna sätta sig i rörelse. Den 21 November kunde engelske ministern Pierrepont meddela konungen ett tillfredsställande svar angående den begärda förklaringen; men han ville ännu ej taga något afgörande steg, ehuru han dock tillät, att öfverste Morian, med sin
fördelning fick den 27 November gå öfver Elben och besätta Lüneburg. Först efter de enträgnaste föreställningar af friherre <i>Hans Henrik von Essen,</i> sedan 1800 generalguvernör i Pomern, af friherre <i>Gustaf Lagerbielke,</i> sedan 1804 statssekreterare för utrikes ärendena, af <i>Armfeldt</i> och af <i>Fersen,</i> samt efter det Alexander i ett bref af den 1 December besvurit Gustaf Adolf att för det allmänna bästa uppoffra personliga betänkligheter, lät han ändtligen förmå sig att låta de öfriga svenska trupperna, omkring 6,000 man, mellan den 4 och 7 December uppbryta från Pomern och tåga till Elben, hvilken flod den 20 December öfverskreds af halfva styrkan, som under generallöjtnanten Wachtmeisters befäl förlades i qvarter kring Lüneburg, medan den andra hälften under Armfelts befäl stannade norr om Elben emellan städerna Lauenburg och Dömitz. Sjelf tog konungen sitt högqvarter i Lüneburg.

Under tiden hade kriget gått särdeles olyckligt för Sveriges bundsförvandter. Genom sin öfverlägsna förmåga vid ledningen af de franska härarne hade Napoleon tvungit österrikiska hären under Mack att den 17 och 19 Oktober gifva sig fången, då 60,000 man och 756 kanoner föllo i fransmännens händer, hvarefter Napoleon utan motstånd inträngde å Österrikes område, eröfrade Salzburg och Tyrolen, stälde sig i förbindelse med den franska här, som under Massenas befäl tvungit erkehertig Carl att retirera ur Italien, samt inryckte uti Wien den 12 November. Redan den 16 November fortsatte han sitt tåg ytterligare till Mähren, der han den 2 December vann den afgörande segern vid Austerlitz, der öfver 20,000 fiender lågo på slagfältet och 30,000 gjordes till fångar samt 120 kanoner togos, hvarefter österrikiske kejsaren fann sig föranlåten att begära ett stillestånd, som beviljades den 6 December och följdes den 26 December af freden i Pressburg, då Österrike nödgades till konungariket Italien afträda Venetianska Lombardiet, Istrien och Dalmatien till kurfursten af Bayern, som nu erhöll titeln af konung, Tyrolen, Vorarlberg och en del af Österrikiska besittningarna i Schwaben, samt det öfriga till kurfursten af Würtemberg, som äfven erhöll konungatitel.

Dessa motgångar hade en betydande inverkan äfven å rörelserna i den del af Tyskland, der de svenska trupperna stodo. Man fann rådligast att låta den del af dem, som passerat Elben, åter öfvergå densamma samt draga sig närmare svenska Pomern, och Gustaf Adolf, som varit så ifrig att inlåta sig i detta krig, var nu så upptröttad deraf, att han ville vid första öppet vatten åter begifva sig med alla sina trupper tillbaka till Sverige. Bland dem, som nu styrkte konungen i detta beslut, var äfven Armfelt, som gjort ett besök å den stora krigsteatern i Mähren, men ej ens fått träffa kejsaren af Österrike och derföre snart vändt om till svenska hären. Man hade nu fått en ny anledning att misstänka Preussen. Det var nemligen icke obekant, att Napoleon tillförsäkrat Preussens konung Hannover och Lauenburg, och man befarade, att han med Frankrikes bifall eller medverkan äfven skulle sätta sig i besittning af svenska Pomern, sedan han efter
nederlaget vid Austerlitz icke från Ryssland och Österrike tycktes hafva något vidare att befara. Gustaf Adolf fann till och med utsigten så förtviflad, att han afsände till Petersburg ett ilbud med bref till Stedingk, hvari denne erhöll uppdrag att emot 6 eller 7 millioner rdr hamb. banko sälja Pomern till ryske kejsaren. Några dagar derefter intog svenska hären en förändrad ställning på norra stranden af Elbe med högqvarteret i Boitzenburg. Endast omkring 1,000 man under Gustaf Löwenhielms befäl stannade på södra stranden, med högqvarteret i Lüneburg.

Sådan var ställningen till mot slutet af Januari 1806, då preussiska regeringen gaf tillkänna sitt beslut att tills vidare besätta hannoverska området till följe af ett med Napoleon den 15 December 1805 afslutadt fördrag. Detta område utrymdes nu i början af Februari så väl af den ryska hären, hvilken gick tillbaka till preussiska Pomern, som af den engelska, hvilken återfördes till England. Engelska regeringen rådde Gustaf Adolf att äfven draga sina trupper derifrån, men han envisades att stanna qvar i Lauenburg och drog endast afdelningen i Lüneburg tillbaka från södra Elbestranden. Då emellertid förhållandet till Preussen i följd häraf blef allt mera spändt, började omkring den 10 Februari svenska hufvudstyrkan närma sig pomerska gränsen och förlades mellan Wismar och Sültz, med högqvarteret i Ratzeburg; men i Lauenburg, Möllen och Gadebusch qvarlemnades dock mindre fördelningar, hvilka först i medlet af Mars fingo förena sig med hufvudstyrkan, som nu utgjorde omkring 7,000 man. En mindre styrka under grefve Gustaf Löwenhielms befäl qvarlemnades dock att skydda Lauenburgska området, ehuru den dertill var alldeles för svag, så att detta qvarlemnande i sjelfva verket icke var annat än ett trots mot preussiska regeringen. Förgäfves uppmanade både engelske och ryske ministrarne Gustaf Adolf att sjelfmant draga sina trupper från Lauenburg — de skulle, ehuru slutligen reducerade till blott 232 man, der stanna, med sträng befallning att försvara detta område mot hvarje anfall! Sjelf afgick dock konungen den 27 Mars från Ratzeburg och lät svenska hufvudstyrkan gå i qvarter inom svenska Pomern, med högqvarteret i Greifswald.

Preussiska regeringen, som vid detta tillfälle visat mera långmodighet, än man kunnat vänta, förlorade dock slutligen tålamodet och sände en styrka af 1,100 man mot Löwenhielms lilla skara, hvilken, efter en kort fäktning den 23 April, öfver Gadebusch, Wismar och Rostock återgick till Pomern. För att hämnas lät Gustaf Adolf en eskader af 4 fregatter, 4 mindre krigsfartyg och 5 kanonslupar under konteramiralen friherre Rudolf Cederströms befäl i början af Maj utlöpa, att blokera hamnarne vid Svinemünde, Peenemünde, Colberg, Danzig, Pillau och Memel. Detta oaktadt och ehuru en preussisk här, minst dubbelt så stark som den svenska, stod under general Kalkreuths befäl vid svenska Pomerns gränser, företog dock preussiska regeringen inga fiendtligheter emot svenskarne, hvilket ytterligare stärkte Gustaf
Adolf i sina höga tankar om huru fruktansvärde han och Sverige voro. Rätta skälet var dock, att Preussen icke ville genom svenska Pomerns besättande ådraga sig krig med Ryssland, som försäkrat Sverige om besittningen af detta landskap, utan tvärt om genom undseende mot Sverige sökte förmå Alexander att erkänna Preussens besittning af hannoveranska området.
För att öka sin styrka mot ett befaradt anfall från Preussen befalte emellertid Gustaf Adolf, att i svenska Pomern skulle upprättas ett landtvärn af alla ynglingar mellan 19 och 26 år, hvilka fördelades på 6 bataljoner om 500 man, så att under sommaren svenska styrkan i Pomern uppgick till omkring 12,000 man, af hvilka dock endast omkring 9,300 voro tjenstbara.

I följd af preussiska regeringens hofsamhet förflöt emellertid sommaren utan krigshändelser, och i stället beslöt konungen använda denna tid att omskapa förhållandena i Pomern. Landtvärnets upprättande hade väckt så stort missnöje inom detta landskap, att landtständerna vädjat mot detta den svenske konungens beslut till tyska rikskammarrätten. Oaktadt konungens förbud upptog pomerska regeringens flertal (4 röster mot 3) detta vädjande, hvarföre konungen den 2 Juni upplöste hela regeringen »för visad olydnad». De ledamöter af regeringen, som röstat för vädjandet, förlorade sina löner jemte sina embeten, de öfrige fingo behålla lönen. Konungen stannade dock ej härvid, utan beslöt i Pomern införa det svenska statsskicket. Den 26 Juni upphäfdes landtständerna och landtrådet, men konungen förklarade dock sig vilja, då vigtiga angelägenheter så fordrade, till öfverläggning om desamma kalla landskapets fullmäktige, och Pomerns inbyggare skulle icke deltaga i svenska riksskulden eller bevillningen. Genom en förordning af den 4 juli 1806 afskaffades lifegenskapen, med vissa modifikationer. I Juli månad utfärdades kallelse till landtdag i Greifswald att öppnas den 4 Augusti och hållas efter svensk riksdagsordning. Svenska lagen, kyrkolagen, handboken och skolordningen, öfversatta på tyska, infördes, och Svebilii katekes, likaledes i tysk öfversättning, påbjöds till iakttagande vid religionsundervisningen. På detta sätt undergick statsskicket i Pomern en fullständig förändring, och endast genom konungens maktspråk förvandlades det till en svensk provins, utan något afseende på vilkoren i Westfaliska freden eller på hertigdömets privilegier. Stort missnöje väcktes visserligen härigenom, men förändringarna blefvo icke desto mindre fullständigt genomförda, med understöd af den svenska här, som nu var samlad i landskapet.

På den utsatta dagen, den 4 Augusti, öppnades landtdagen, och de pomerska ständerna delades i fyra stånd. Grefve <i>Jakob De la Gardie</i> blef landtmarskalk för pomerska adeln, superintendenten <i>Schlegel</i> talman för presteståndet, borgmästaren <i>Kuhl</i> i Stralsund för borgareståndet, och paktaren <i>Andreas Samuel Ascher</i> för bondeståndet. Hela denna representation, som i Pomern var en alldeles ny ståndsfördelning, hade likaledes måst genom maktspråk organiseras, Konungen
aflade sin försäkran och emottog hyllning den 7 Augusti. Pomerska landtkassan sattes under förvaltning af ståndens fullmäktige och landtdagen afslutades den 18 Augusti, sedan konungen mottagit de mest smickrande förklaringar af ständernas belåtenhet med den nya organisationen, ej mindre än med konungens alla öfriga mått och steg. Sällsamt var, att midt under det konungen på detta sätt skilde Pomern från tyska riket, han likväl förklarade, att föreningen dermed icke borde anses upphäfd, ehuru i allmänhet detta rikes fullkomliga upplösning nu tycktes förestå.

Under tiden hade vigtiga förändringar egt rum i förhållandena mellan de europeiska stormakterna. Den 20 Juli hade fred blifvit ingången i Paris mellan Ryssland och Frankrike, hvarvid Ryssland förbundit sig att bidraga till fred mellan England och Frankrike samt mellan Sverige och Preussen, äfvensom Frankrike att draga alla sina trupper ur Tyskland. Fördraget ratificerades genast af Napoleon, men i en rysk statskonselj den 15 Augusti förklarades, att Rysslands ombud vid fredsslutet öfverskridit sin instruktion samt att de betingade vilkoren ej voro förenliga med Rysslands heder och Europas trygghet.

Redan förut hade Napoleon, efter en i Paris den 12 Juni undertecknad konvention, den 1 Augusti i Regensburg tillkännagifvit, att Bayern, Würtemberg, Baden, Berg och Cleve, Darmstadt, Nassau, Hohenzollern, Aremberg, Salm och von der Leijen med Frankrike inträdt i ett s. k. <i>Rhenförbund,</i> i kraft hvaraf dessa staters regenter under Frankrikes beskydd och garanti skilt sig från Tyskland, och att till följd deraf riksdagen i Regensburg komme att upphöra. I händelse af anfall skulle de förbundne furstarne gemensamt försvara sig, hvartill Frankrike skulle biträda med 200,000 man och de förbundne furstarne gemensamt med 63,000. Kurfurstarna af Baden och Darmstadt samt hertigen af Berg antogo titel af storhertigar. Napoleon förklarade den 1 Aug., att han derefter ej erkände det tyska riket, och kejsar Frans II, som redan den 4 Augusti 1804 förklarat sig för arfkejsare af Österrike, nedlade den 6 Augusti 1806 den romerska kejsare-värdigheten.

Tyska riket var sålunda i sjelfva verket upplöst, när pomerska landtdagen sammanträdde och biföll det svenska statsskickets införande i Pomern. Konungen af Danmark skyndade ock nu att förklara Holstein införlifvadt med Danmark.

För konungen af Preussen var tyska rikets upplösning och Rhenförbundets bildande så hotande, att han, som länge vacklat mellan att sluta sig till Frankrike eller till dess fiender, nu ändtligen beslöt sig för det senare, ehuru tidpunkten var högst olyckligt vald, sedan Österrike genom Napoleons segrar tvungits till fred, och ryssarne blifvit drifne ur Tyskland, så att Preussen sålunda stod ensamt i den förestående striden. Det blef nu af vigt för konung Fredrik Wilhelm att åter komma på vänskaplig fot med Gustaf Adolf, och han gaf derföre villigt sitt samtycke till Lauenburgs besättande af svenska trupper, hvarefter grefve Gustaf Löwenhielm den 17 Augusti fick åter dit aftåga
med 450 ryttare, för att besätta landet för engelsk räkning. Med detsamma upphäfdes ock den svenska blokaden af de preussiska hamnarna, så väl som beslaget å preussiska fartyg i svenska hamnar. Sedan Gustaf Adolfs envishet så oförväntadt krönts med framgång, återvände han den 12 September till Sverige, der hans gemål var honom till mötes å Beckaskog, hvarefter vintern tillbragtes i Malmö. När konungen lemnade Pomern, fingo äfven gardena, jemte 4 sqvadroner skånska dragoner, tillsammans omkring 1,700 man, återvända till Sverige, hvarefter den återstående styrkan i Pomern utgjorde, landtvärnet oberäknadt, omkring 7,000 man, öfver hvilka befälet uppdrogs åt Pomerns generalguvernör, generallöjtnanten friherre <i>Hans Henrik von Essen.</i> Generallöjtnanten friherre <i>Gustaf Maurits Armfelt</i> blef hans närmaste man i befälet. Redan den 6 September hade öfverste Morian blifvit afsänd till Lauenburg med 1,500 man, hvaremot Löwenhielm med sin ryttaretrupp blifvit derifrån återkallad.

Konungen af Preussen hade under tiden förmått kurfursten af Sachsen att förena sig med honom mot Frankrike och låta den sachsiska hären sluta sig till den preussiska, hvarefter krig förklarades mot Frankrike den 9 Oktober. Redan följande dagen stod vid Saalfeld ett slag, der en del af preussiska hären blef slagen samt förlorade 1,500 man och 32 kanoner. Sedermera kom det den 14 Oktober till en hufvudbatalj vid Jena och Auerstedt, der preussarnas förlust under sjelfva slaget uppgick till öfver 25,000 man och 100 kanoner, men blef ännu större under de följande dagarne, då hela preussiska hären var skingrad. Den 17 Oktober ingick kurfursten af Sachsen en neutralitets-konvention och den 11 December definitiv fred, då kurfursten antog konungatitel och ingick i Rhenförbundet. Den 27 Oktober intågade Napoleon i Berlin, och hela preussiska området öfversvämmades af franska trupper.

Så snart underrättelse kommit om preussarnes nederlag vid Jena, fick Morian befallning att från Lauenburg draga sig tillbaka till Stralsund; men innan denna befallning kom honom tillhanda, var vägen till Stralsund för honom afskuren, och då han den 2 November anträdde sitt återtåg, måste han kasta sig in i Lübeck, för att derifrån kunna komma sjöledes till Pomern. Innan fartyg hunno anskaffas, ankom en del af den vid Jena sprängda preussiska hären, under Blüchers befäl till Lübeck och inqvarterade sig i staden, lifligt förföljdt af tre franska armékårer under marskalkarne Berthier, Bernadotte och Soult. Dessa inträffade vid Lübeck den 6 November, stormade staden och angrepo preussarne, som drogo sig öfver till norra stranden af Travefloden, medan fransmännen besatte den södra. Under det att de besköto hvarandra från båda stränderna, låg större delen af svenska trupperna på strömmen i sina båtar, hvilka ännu ej hunnit gå till sjös. De lågo der i skotthåll för båda de fiendtliga trupperna och kunde ej besvara skotten, emedan deras gevär blifvit nedpackade i lastrummet, och så måste 7 kompanier af lifgrenadiererna, 2 sqvadroner
kavalleri samt hela artilleriet gifva sig fångna. Endast 1 kompani och 2 sqvadroner, jemte befälhafvaren öfverste Morian, lyckades undkomma till Stralsund; men der stäldes Morian för krigsrätt och dömdes från tjensten, emedan han ej i behörig tid bragt trupperna i säkerhet. De fångna svenska trupperna sändes till Frankrike, der de väl behandlades.

Blücher måste, sedan han dragit sig in på danskt område, genom kapitulation gifva sig fången med återstoden af sin kår. Redan den 31 Oktober hade fransmännen tagit Anklam i besittning och följande dagen Üsedom. Äfven Mecklenburg hade fallit i franskt våld, och svenska Pomern var nu på två sidor omhvärfdt af franska trupper. Stralsund, som den 29 Oktober blifvit förklaradt i belägringstillstånd, fick nu sina fästningsverk ytterligare förstärkta, och 5 bataljoner indelt infanteri öfverfördes från Skåne till Pomern. Alla anstalter gjordes för att sätta Stralsund i stånd att uthärda en belägring, och befallning gafs att rasera dess förstäder, hvilket ock längre fram verkstäldes. 

Emellertid hade fransmännen under marskalk <i>Mortiers</i> befäl före November månads slut tagit Hamburg i besittning, vid hvilket tillfälle franske ministern Bourienne gjorde svenska sändebudet i Hamburg Netzel ett förslag om Sveriges afträdande från koalitionen och iakttagande af neutralitet. Netzel anmälde detta förslag hos konungen, som icke allenast afslog det, utan äfven genast hemkallade Netzel för det han vågat mottaga det, och han fick tillika befallning att sjelf meddela Bourienne detta konungens beslut samt skälet dertill. Pomern lemnades emellertid oantastadt till årets slut, ehuru Mortier med sin armékår, omkring 15,000 man, den 12 December intog en ställning söder om Peenefloden, med högqvarteret i Anklam.

Under tiden fortsattes kriget mellan Frankrike och Ryssland. Ryska hären hade blifvit sammandragen i Polen för att understödja den preussiska härens operationer, men vid underrättelsen om slaget vid Jena dragit sig tillbaka från Warschau. Genom polske generalen Dombrowsky, som en längre tid tjenat i franska armén, lät Napoleon den 3 November en proklamation afgå till polska nationen att resa sig för återvinnande af sin förlorade sjelfständighet. En polsk här samlades ock under Dombrowskys   befäl inom den preussiska andelen af det forna polska riket, och vid medlet af November inryckte flera franska armékårer i Polen. Den 19 December höll Napoleon sitt intåg i Warschau och mot slutet af året var större delen af Polen besatt af franska härar.

I början af året 1807 erhöll svenska hären i Pomern en förstärkning af 2,700 man från Sverige, hvaremot 1,2000 man från Pomern återgingo till Sverige, så att den svenska styrkan i Pomern derefter utgjorde omkring 9,000 man. Denna styrka borde ock tills vidare vara tillräcklig för landskapets försvar, emedan marskalk Mortier i början af året uppbrutit från Anklam, att med största delen af sin armékår deltaga i striderna mot ryssarne, samt qvarlemnnat endast 7,000 man vid pomerska gränsen. Redan den 28 Januari kom dock Mortier åter
till Anklam, kastade de svenska gränsposteringarna tillbaka, besatte Wollgast, Demmin och Greifswald samt stod den 30 Januari utanför Stralsund, som blokerades och efter hand inneslöts medelst åtskilliga af fransmännen uppförda skansar. Svenskarne gjorde under Februari och Mars månader flera utfall för att oroa fienden och hålla honom på afstånd, och då mot slutet af Mars belägringshärens styrka var så förminskad, att den var till antalet underlägsen de belägrades, beslöto Essen och Armfelt att söka genom ett allmänt utfall upphäfva belägringen. Detta skedde ock den 1 April, då fransmännen efter en fäktning vid Lüdershagen drefvos undan till Greifswald, hvarefter svenska hären delade sig och den ena afdelningen tågade mot Anklam, den andra mot Demmin, hvilka båda städer intogos den 3 April. Under återtåget förlorade fransmännen omkring 1,300 man och drogo sig nu till Stettin. Svenska venstra flygeln under Armfelt och Vegesack följde efter samt besatte Ückermünde, Torgelow, Ferdinandshof och Friedland, medan högra flygeln stannade i Demmin. En division kanonslupar inträngde i Frische Haff och gjorde flera landstigningar, äfvensom en mindre afdelning besatte öarne Üsedom och Wollin.

Denna de svenska vapnens öfverlägsenhet blef dock ej långvarig. Sedan Mortier fått Napoleons befallning att drifva svenskarne från preussiska området, uppbröt han den 13 April från Stettin med 13,000 man och anföll den 16 Vegesack, som tvangs att draga sig tillbaka till Anklam. Härigenom blef öfverste Cardell, som med ungefär 1,000 man stod vid Ückermünde, afskuren och begynte derföre inskeppa sitt folk på skärgårdseskadern; men, medan han härmed var sysselsatt, anfölls han af fransmännen den 17, och ehuru han lyckades rädda sig sjelf med några hundra man, måste dock största delen af hans styrka, 677 man, gifva sig fången, hvarjemte 4 kanoner förlorades. Armfelt, som utan order från öfverbefälhafvaren Essen ledt detta ströftåg inåt preussiska området och derunder allt för mycket spridt sina trupper, skildes nu från sitt befäl, och Essen fann den svenska härens ställning så betänklig, att han föreslog Mortier en vapenhvila, hvilken ock den 18 April ingicks i Schlatkow, vid sammanträde mellan båda öfverbefälhafvarne. Stilleståndet afslöts på obestämd tid, under vilkor att fiendtligheterna icke skulle återbegynna förr än efter tio dygns uppsägning; att Peene-strömmen skulle utgöra gränsen mellan båda härarne; att inga engelska eller andra mot Frankrike fiendtliga trupper skulle under stilleståndstiden få i Pomern landsättas eller genomtåga detta landskap, samt att Sverige icke skulle lemna städerna Danzig och Colberg något biträde mot fransmännen. Denna öfverenskommelse gillades af konungen.

Den 20 April afslöts i Bartenstein en öfverenskommelse mellan Sverige och Preussen, som förband sig att till Pomern afsända en kår, hvilken skulle uppbringas till omkring 12,000 man och ställas under Gustaf Adolfs befäl samt i förening med svenska hären operera mot fransmännen och, om möjligt, framtränga till Berlin.

Den 12 Maj kom Gustaf Adolf öfver till Stralsund och tog åter öfverbefälet. Vid samma tid blef Mortier kallad till Polen och vid svenska gränsen en fransk här sammandragen under marskalk <i>Brune,</i> hvilken efter hand skulle förstärkas till 40,000 man. Äfven den svenska erhöll åtskilliga förstärkningar. Mot slutet af Maj och början af Juni hemtades på svenska fartyg de utlofvade preussiska trupperna, hvilka under Blüchers befäl anlände till Rügen, men dock ej utgjorde mer än något öfver 4,000 man, som i medlet af Juni öfverfördes till Pomern. Till Rügen kommo äfven omkring 5,500 man engelska trupper, äfvensom något öfver 3,000 man svenska under Tolls befäl dit öfverfördes, så att mot slutet af Juli der var samlad en styrka af omkring 8,500 man. I Pomern stodo vid samma tid omkring 17,000 man, landtvärnet och Stralsunds väpnade borgerskap häri inberäknade.

Med sådana stridskrafter, större än de, med hvilka den store Gustaf Adolf börjat sitt segertåg i Tyskland, trodde sig hans namne äfven kunna åstadkomma storverk. Genom en militär-konvention mellan Sverige och England af den 17 Juni 1807 hade Gustaf Adolf förbundit sig att, emot de subsidier för hvar soldat, som redan voro utfästa, förstärka sin i Tyskland varande här till 16,000 man, hvarefter en gemensam operation af svenska, preussiska och engelska trupper under konungens öfverbefäl skulle företagas. Han lät derföre den 3 Juni förkunna, att stilleståndet komme att upphöra den 13 Juli och fiendtligheterna då att åter begynna. I följe häraf framryckte de svenska och preussiska trupperna mot gränsen. Konungen förde öfverbefälet, general <i>Toll</i> anförde centern, generallöjtnanten friherre <i>Fabian Wrede</i> högra flygeln och preussiske generalen <i>Blücher</i> med sina preussare, som nu blifvit förstärkta till omkring 7,000 man, den venstra.

Det visade sig emellertid snart, huru föga välbetänkt detta steg var. Kriget mellan Frankrike och Ryssland hade under tiden oafbrutet fortgått. Efter det ytterst blodiga, men icke afgörande slaget vid Preussisch Eylau den 8 Februari 1807 hade flera mindre vigtiga strider följt och slutligen det afgörande slaget vid Friedland den 14 Juni, der ryssarne förlorade 18,000 man döda och sårade, omkring 12,000 fångar och 80 kanoner, hvarefter en konvention om stillestånd ingicks den 21 Juni. Den 25 hade Napoleon och Alexander ett sammanträde å Niemen-strömmen, och den 7 Juli afslöts fred mellan Ryssland och Frankrike i Tilsit, då Napoleon »af undseende (<sp>par égard</sp>) för hans ryska majestät» återstälde åt konungen i Preussen en del af de länder, han från honom eröfrat, och antog rysk bemedling mellan sig och England, hvaremot ryske kejsaren erkände Napoleons äldste broder Josef för konung i Neapel, en hans yngre broder Ludvig för konung i Holland samt en tredje broder Jerôme för konung i Westfalen, äfvensom Rhenförbundet, med alla dess besittningar nu eller framdeles, och förband sig att låta ryska trupperna utrymma Walakiet och Moldau samt att fiendtligheterna mellan Ryssland och Turkiet skulle upphöra. Detta fredsslut följdes den 9 Juli af ett likaledes i Tilsit ingånget
mellan Frankrike och Preussen, då konungen af Preussen afträdde alla sina besittningar mellan Elbe och Rhen, äfvensom de delar af Polen, som sedan 1772 års ingång tillfallit Preussen, af hvilka nu bildades hertigdömet Warschau, som lemnades till konungen af Sachsen, till hvilken äfven den Preussen tillhöriga Kotbus-kretsen i Sachsen afträddes, samt erkände Rhenförbundet och för konungar i Neapel och Holland Napoleons bröder Josef och Ludvig, äfvensom Jerôme för konung i Westfalen, hvilket nya rike skulle bildas af de förra preussiska besittningarna, jemte några andra angränsande länder. Genom detta fredsslut förlorade Preussen nära hälften af sin befolkning — 4 1/2 af 9 1/2 millioner — och i verkligheten äfven sin sjelfständighet, ty i fredsfördraget voro flera militärvägar förbehållna genom preussiska området dels till det nya hertigdömet Warschau och dels till Danzig, hvilket stannat i fransmännens våld. Man misstänkte för öfrigt, att i de ingångna fördragen äfven funnos hemliga artiklar. Att en sådan rörde Sverige, visade sig sedermera, och det fick dyrt betala sin konungs hat mot Napoleon.

Den första för Sverige menliga följden af freden i Tilsit var emellertid, att Blücher den 12 Juli fick sin konungs befallning att afhålla sig från vidare fiendtligheter emot fransmännen, hvarefter han sammandrog sina preussare vid Wollgast för att öfvergå till Üsedom, hvarigenom svenska härens venstra flygel blef blottad. Tillika ville engelsmännen nu på inga vilkor lemna Rügen, och så fick svenska hären, som, utom besättningen i Stralsund, ej utgjorde mer än omkring 8,000 man, ensam uppträda mot den nära fem gånger starkare fienden. De drogos derföre tillbaka i en mera samlad ställning närmare Stralsund. Den 13 Juli öfverskreds gränsen af franska hären, som trängde de svenska förtrupperna mer och mer tillbaka, och efter ett par heta fäktningar var svenska hären den 15 Juli innestängd i Stralsund, hvars belägring nu begynte.

Under de följande veckorna uppkastade fransmännen en mängd skansar, som inneslöto fästningen från alla sidor utom sjösidan, och den 6 Augusti skedde ett allmänt anfall på de svenska förposterna, som efter åtskilliga smärre fäktningar drefvos tillbaka. Kort derefter återkallades engelsmännen och lemnade Rügen, hvarefter konungen insåg omöjligheten att ytterligare försvara Stralsund, hvars borgerskap också på det bevekligaste anhöll, att staden icke genom ett fortsatt försvar måtte utsättas för att förstöras. Under nätterna till den 18, 19 och 20 Augusti lät konungen öfverföra besättningen till Rügen, hvilket skedde så hemligt, att fransmännen hade ingen aning derom förr, än staden den 20 Augusti till dem öfverlemnades.

Marskalk Brune beslöt nu öfvergå till Dänholmen och Rügen, dit svenskarne emellertid medtagit alla båtar; men Brune lät på åkdon hemta en mängd sådana, på hvilka han natten till den 25 Augusti öfverförde 1,200 man till Dänholmen, hvars 400 man starka besättning öfverrumplades och tillfångatogs. Derefter vidtogos alla anstalter
för en landstigning på Rügen, och nu återvände konungen till Sverige den 6 September, sedan han, på borgerskapets i Stralsund anhållan, förbjudit de svenska skärgårdsfartygen att i stadens grannskap skjuta på fienden. Toll, som nu fick öfverbefälet och ej ville onödigtvis blottställa hären genom ett i alla fall i längden fruktlöst försvar af Rügen, ingick redan den 7 September med Brune en öfverenskommelse, enligt hvilken svenska trupperna erhöllo fritt aftåg från ön, med alla sina förråd, på dertill utrustade svenska örlogs- och transportfartyg mot det att ön öfverlemnades till fransmännen, under vilkor att all enskild egendom respekterades. Den 9 September öfverkommo fransmännen, och den 27 lemnade den sista svenska afdelningen ön, då således ingenting vidare återstod af Sveriges besittningar i Tyskland.

Så slutades Gustaf Adolfs försök att mäta sig med Napoleon. Han hade börjat kriget utan allt nödtvång, och Napoleon hade derunder visat långt mera undseende, än han vid denna tid i allmänhet iakttog mot sina fiender. Det hade vid flera tillfällen berott af konungen att återställa de vänskapliga förhållandena; men han leddes endast af sitt oförsonliga hat mot fransmännens kejsare. Hans ledning af krigsrörelserna vittnade för öfrigt, att han var långt ifrån att innehafva en fältherres egenskaper. Deremot framträdde besynnerligheterna i hans lynne mer och mer samt föranledde, att han stötte sig med den ene efter den andre af dem, som stodo honom närmast.

Så uppsade han stilleståndet den 3 Juli emot alla deras föreställningar, som närmast omgåfvo honom. Sedan han blifvit tvungen att retirera till Stralsund, var han en af de förste, som, när fienden framträngde häftigare än vanligt, skyndade att sätta sig i säkerhet inom fästningen. Icke desto mindre förklarade han för general Wrede, att han fått en kontusion i benet, och lät generalen förstå, att han skulle med nöje se, om Wrede hos det öfriga befälet anmälde konungen till erhållande af svärdsordens stora kors, en utmärkelse, som endast kunde tilldelas den, hvilken vunnit en seger, hvaremot Wrede erhöll löfte om samma utmärkelse såsom tacksamhetsbevis för den tjenst, han sålunda gjorde högste befälhafvaren; men Wrede svarade helt öppet, att kontusionen vore omöjlig, emedan konungen aldrig varit fienden så nära, att han kunnat blifva blottstäld för en dylik, samt nekade tvärt allt biträde för ordensutmärkelsen. Förtörnad häröfver, yttrade konungen till Wrede: »Jag ser, att ni ogerna tjenar mig; ni eger er frihet och kan återvända till Rügen».

Samma förvisning till Rügen träffade äfven Toll. Den 21 Juli ankom till fästningen underrättelse om freden i Tilsit, jemte anbud om rysk och preussisk bemedling mellan Sverige och Frankrike, med försäkran att Napoleon vore böjd att bevilja Sverige förmånliga vilkor. Detta anbud förkastades, ehuru Toll gjorde de mest enträgna föreställningar emot ett så oklokt förfarande, hvilka likväl endast föranledde, att han följande dagen sändes till Rügen, dock under
förevändning att der i konungens frånvaro föra öfverbefälet öfver de dit anlända engelska trupperna.

När man sedermera sökte inleda underhandlingar med marskalk Brune, och denne i anledning deraf skickade till Stralsund general Reille, som mottogs af generalguvernören Essen, till hvilken han bland annat yttrade, att fransmännen högst ogerna förde krig med svenskarne, hvilka de högaktade och värderade, hvaremot det vore allmänt bekant, huru outsläckligt konungen hatade kejsaren och allt som honom tillhörde, samt Essen berättade detta för konungen, blef han så förbittrad öfver att den franske generalen vågade tala om honom och nationen såsom skilda genom tänkesätt och intressen, att han befalte Essen genast arrestera honom. Förgäfves erinrade Essen, att generalen infunnit sig i egenskap af parlamentär och stode under folkrättens skydd, så att konungen icke hade någon rätt att befalla öfver honom. Konungen upprepade icke desto mindre, att han genast skulle arresteras, då Essen i stället lemnade sin värja till konungen under förklaring, att han sjelf hellre ginge i arrest än att göra sig skyldig till en vanhederlig och orättvis handling. Häraf lugnade sig konungen och lät Reille återvända, men följande dagen förklarade han, att generalguvernementet borde flyttas till Rügen och generalguvernören sjelf resa dit. Då Essen den 11 Augusti öfverreste till Rügen, röjde så väl statsboerne som armén den största bedröfvelse häröfver och gåfvo generalguvernören de omisskänligaste bevis af sin aktning och saknad, oaktadt konungen förbjöd officerarne hvarje offentligt uttryck deraf.

Det var sedermera endast med yttersta svårighet, som Toll, med anlitande af all sin fintlighet, kunde förmå Gustaf Adolf att från Rügen resa hem till Sverige och lemna befälet åt Toll, som också lyckades att rädda den qvarlemnade hären, i det han, under ett sammanträde med marskalk Brune, lät denne förstå att en statshvälfning vore i görningen emot Gustaf Adolf, så att denne ej längre vore i utöfningen af sin makt. Utan en sådan förespegling, hvilken Toll dock noga aktade sig att antyda annat än i de mest gåtfulla ordalag, hade marskalken säkerligen ej varit så medgörlig, utan hela svenska styrkan troligen fått gifva sig fången. Konungens förtjenst var det emellertid visst icke, att ej följderna af hans krigslystnad blefvo långt svårare, än de nu utföllo; men det dröjde dock ej länge, innan de röjde sig på ett sätt, som han nu ej anade, och som blef lika olycksbringande för honom sjelf som för hans rike.
</chapter>

<chapter name="Kriget mot Ryssland 1808.">
<h3>Kriget mot Ryssland 1808.</h3>
Gustaf Adolf och Alexander hade varit trogne bundsförvandter under kriget mot Napoleon. Vid ett tillfälle hade Alexander visat sin svåger ett undseende, hvilket denne för sitt hänsynslösa förfarande haft föga skäl att vänta. I Mars 1807 hade nemligen Gustaf Adolf
lagt beslag på en till Göteborg ankommen penningeremiss å 375,000 rdr, utgörande en del af de subsidier engelska regeringen utfäst sig att betala till den ryska, men hvilken summa Gustaf Adolf bemäktigade sig, för att göra sig betald för en motsvarande fordran, hvilken han påstod sig ega hos ryska regeringen till följd af subsidiefördraget 1791. En kurir sändes till Petersburg, för att underrätta ryska hofvet om detta steg, hvilket konungen tagit helt och hållet på eget bevåg och hvaraf man befarade ganska allvarsamma följder från både Rysslands och Englands sida. Det var derföre med synnerlig tillfredsställelse man erfor, att Alexander emot all förmodan godkänt detsamma.

Sedermera, under sammanträdena med Napoleon före freden i Tilsit, hade Alexander blifvit uppmanad att genom eröfringar från Sverige göra sig skadeslös för sina förluster under kriget mot Frankrike, och Napoleon, som dittills tyckts mot Gustaf Adolf visa en ovanlig hofsamhet, röjde nu mot honom en hätskhet, fullt motsvarande den, han sjelf rönt af den svenske konungen. Finlands eröfring hade länge varit ett älsklingssyfte för den ryska politiken, och att nu med Napoleons samtycke kunna företaga denna eröfring var en större lockelse än Alexander kunde motstå. Genast kunde denna eröfring dock ej företagas, så utmattadt som Ryssland var af kriget mot Frankrike och då en engelsk flotta kunde hota de ryska hamnarne; men man rustade sig till förslagets utförande under en årstid, då England ej kunde komma Sverige till hjelp, och skulle under tiden söka en förevändning för detta anfall mot den förre bundsförvandten.

I Sverige anade man ingenting härom. Gustaf Adolf stod i Pomern, och då han der ej blef i tillfälle att utföra några lysande krigsbragder, sysselsatte han sig i stället med planer till Selands eröfring. Att Napoleon sträckt sitt välde ända till Östersjöns södra stränder hade väckt stor oro i England, der man äfven trodde sig veta, att han hos danska regeringen gjort framställningar om Östersjöns stängande för engelsmännen och att Kronoborgs fästning skulle erhålla fransk besättning. Till förekommande häraf utrustades af England i Juli 1807 en flotta af 32 linieskepp och fregatter, hvilken, med 20,000 man landstigningstrupper ombord, afgick till sundet, dit äfven de å Rügen landsatta engelska trupperna beordrades. Den 13 Augusti begynte blokaden af Seland och Köpenhamns belägring, sedan danska regeringen vägrat att, såsom underpant af sin neutralitet, utlemna sin flotta, hvilken skulle förblifva i England till dess sjökriget vore slutadt, då den skulle återställas. Då man, midt under freden, var i Danmark oberedd på ett sådant anfall, och största delen af danska hären stod i Holstein, blef striden alltför olika, ehuru den modigt fördes af de i stridskrafter ojemförligt underlägsna danskarne. Efter en häftig bombardering, som satte Köpenhamn i brand, så att öfver 300 hus nedbrunno, nödgades man den 7 September kapitulera. Danska örlogsflottan, 18 linieskepp och 15 fregatter, måste med alla sina förråd utlemnas till engelsmännen, som äfven besatt Bornholm, Helgoland och
några andra danska öar samt tagit en mängd danska handelsfartyg — allt detta utan någon krigsförklaring och sedan den engelska flottan, såsom tillhörande en vänskaplig makt, några dagar före anfallet erhållit danska lotsar. Företaget hade emellertid krönts med fullständig framgång, men var likväl föga egnadt att öka Englands krigsära och ännu mindre aktningen för dess politik.

Af Gustaf Adolf, som likväl gerna ville gälla för synnerligen rättrådig och äfven varit särskildt prisad härför, möttes denna våldsbragd med obetingadt bifall. Redan i Augusti 1807, sedan engelska hjelptrupperna lemnat Rügen, erbjöd engelske ministern Pierrepont Gustaf Adolf att taga Seland i besittning, och konungen utfärdade genast en befallning om utrustande af åtskilliga linieskepp i Carlskrona samt transportfartyg för 12,000 man, äfvensom flera regementen fingo order att hålla sig marschfärdiga. När sedermera Köpenhamn kapitulerat, föreslog Pierrepont formligt, å sitt hofs vägnar, att 20,000 man svenskar skulle, med subsidier från England och i förening med den hannoverska legionen, såsom ständig garnison innehafva Seland intill den allmänna freden, då ön skulle återlemnas till Danmark endast under vilkor att Pomern återstäldes till Sverige, Hannover till England, samt de danska provinser, hvilka af fransmännen besattes under kriget, af dem utrymdes. Vid samma tillfälle erbjöd äfven England åt Sverige Surinam eller någon annan koloni, som vi kunde önska. Förslaget behagade högeligen Gustaf Adolf, som genast uppgjorde en plan, huru han med 8,300 man värfvade trupper skulle kunna bibehålla Seland, medan den indelta svenska armén skulle vara tillräcklig att skydda landet mot anfall från Norge, hvilket väl kunde befaras blifva en följd af anfallet mot Danmark. Han uppmanade derföre Pierrepont att genast förse sig med fullmakter till företagets afslutande, hvarjemte svenske ministern i London Carl Gustaf Adlerberg fick uppdrag att hos engelska regeringen söka utverka, det en flotta af 16 till 20 engelska linieskepp finge öfvervintra i Köpenhamn, för att vid första öppet vatten vara till hands att uppträda i förening med Sveriges flotta. Å sin sida föreslog engelska regeringen, sedan vilkoren, hvarunder Köpenhamn kapitulerat, blifvit kända, enligt hvilka den engelska här, som skulle besätta Seland, borde oförtöfvadt utrymma denna ö, att dessa trupper i stället skulle få förläggas i Skåne, hvilket konungen icke ville medgifva, och då engelska trupperna kort härefter återseglade till England, förföll för denna gång förslaget om Selands förening med Sverige.

Följden af det engelska anfallet mot Danmark blef emellertid, att Danmark nu slöt sig närmare än förut till Frankrike genom fördraget i Fontainebleau, den 31 Oktober 1807, hvarefter Napoleon ännu kraftigare än förut yrkade på ett anfall från Ryssland mot Sverige. Redan förut hade, på uppmaning från Frankrike, den 9 Oktober blifvit från ryska hofvet till Gustaf Adolf aflåten en not, som kom honom till handa i Helsingborg den 27 Oktober och hvari fordrades, att Sverige skulle uppfylla de äldre fördragen af 1780 och 1800, att i förening
med Ryssland och Danmark stänga Östersjön för England. Härå svarade Gustaf Adolf till en början undvikande, att han erkände sin skyldighet i detta hänseende, om de franska trupperna lemnade Östersjöns hamnar, men att i motsatt fall de åberopade traktaterna icke vidare vore gällande.

Kort derefter gjorde sig emellertid Gustaf Adolf skyldig till samma förolämpning mot Alexander som förut mot Fredrik Wilhelm, i det han, vid underrättelsen att Napoleon erhållit ryska S:t Andreas-orden, hvilken förut varit tilldelad Gustaf Adolf, återsände detta ordenstecken, med samma förklaring, som förut till Fredrik Wilhelm, att Gustaf Adolf ej ville bära samma orden som den franske usurpatorn.

Ehuru Gustaf Adolf sålunda gjort sitt bästa att mot sig reta de båda kejsarne, Europas mäktigaste monarker, blef han likväl ytterst bestört vid underrättelsen om följderna af sitt tanklösa förfarande. Franske ambassadören i Petersburg general Savary förde ett ytterst häftigt språk mot den svenske konungen och gaf öppet tillkänna, att Napoleon beslutat Sveriges delning mellan Ryssland och Danmark, så att Motala ström, Vettern och Venern skulle utgöra gränsen mellan bådas andelar. Ryssland hade ock blifvit ålagdt att den 26 Oktober förklara England krig, och i en not från Alexander af den 28 November fordrades uttryckligen, att det skulle ske äfven af Sverige, hvarjemte Alexander återsände serafimer-orden, såsom svar å den förolämpning, han lidit af konungen. Redan förut hade Stedingk i en not af den 18 November, som den 1 December kom konungen tillhanda i Helsingborg, underrättat honom om Napoleons beslut att dela Sverige, samt att ryska trupper sammandrogos för Finlands eröfring.

Så snart första bestörtningen öfver dessa underrättelser lagt sig, skyndade konungen att af England begära 2 millioner pund sterl. genast, en eskader af 6 till 8 linieskepp, hvilken följande vår borde agera i förening med svenska flottan, samt för öfrigt hjelptrupper, så många som kunde lemnas, hvarefter han den 10 December från Helsingborg reste öfver Göteborg till Stockholm, der han dock ej fann någon trefnad, utan flyttade den 28 December med hofvet till Gripsholm, der han stannade tills vidare. Han hade allt dittills dröjt att besvara den sista ryska noten, under afvaktan af svar å sina egna framställningar till England; men sedan detta utfallit gynsamt, afläts den 9 Jan. 1808 till Ryssland ett svar, som innehöll, att Sverige ej kunde erkänna Rysslands på inga skäl grundade anspråk, hvaremot nu föreslogs, att man gemensamt skulle söka förmå engelsmännen samtycka till Östersjöns neutraliserande och utfästa sig att icke ditsända några krigsskepp, så snart ingen annan makt der rustade och nya fiendtligheter föranläto hjelpsändningar från England.

Stedingk fick befallning att, om möjligt, meddela detta svar vid ett enskildt företräde hos kejsaren, för att kunna lättare utforska hans verkliga afsigter. Det skedde ock vid ett företräde den 16 Januari, då Alexander beklagade, att han, sedan alla hans varningar till konungen varit fruktlösa, slutligen af omständigheternas makt såg sig tvungen
att mot honom uppträda såsom fiende. Stedingk erinrade kejsaren om alla de prof, han fått röna af konungens trofasta tillgifvenhet, bad honom besinna, huruvida det beslut, han nu ämnade taga, vore förenligt med kejsarens egna intressen, erinrade om de ständigt upprepade bevisen å Napoleons hersklystnad och slutade med följande ord, hvilka sedermera visade sig vara profetiska: »Se huru han förföljer huset Bourbon i dess sista ättlingar, huru han förödmjukar Österrike. Holsteinska huset står ännu uppe; men om han lyckas att låta oss sönderslita hvarandra, att uttömma våra krafter för att gynna hans förderfliga afsigter, då skall Ers Maj:t en dag blifva den förste att erfara verkningarna häraf och bereda sig en evig ånger. Mina år tillåta mig troligen icke att upplefva denna kris; men jag är öfvertygad, att den inträffar, och kanske skall E. M. inom mindre än fem år vara bragt till den olyckliga nödvändigheten att värja sin egen krona, möjligen sitt lif». Alexander trodde dock två sådana kolosser, som Frankrike och Ryssland, få så många svårigheter att besegra och så litet att vinna af en strid sig emellan, att man skulle noga betänka sig, innan man läte det komma dertill. Hvad förslaget om Östersjöns neutraliserande beträffade, förklarade kejsaren, att om äfven han nöjde sig med en dylik uppgörelse, vunne den icke bifall från andra sidan, tillläggande: »Faran kommer ej från min sida. Gud är mitt vittne, att jag icke eftersträfvar en enda by af konungens, er herres, stater».

Om detta samtal skyndade Stedingk att underrätta konungen, samt kunde snart i depescher af den 23 och 29 Jan. samt 2, 5 och 23 Febr. meddela, först att starka rustningar pågingo och sedermera, att en rysk här var i marsch mot Finland. Härom hade ambassadören tillika skyndat att underrätta dåvarande svenske generalbefälhafvaren i Finland, generallöjtnanten <i>Carl Nathanael af Klercker.</i> Man hade gjort allt för att ingifva Stedingk öfverdrifna föreställningar om den i Finland inryckande ryska härens styrka. I sin första skrifvelse till Klercker hade han ock yttrat, att de ryska disponibla stridskrafterna uppginge till 60,000 man; men sedermera angaf han den mot Finland afsedda härens styrka till 30,000 man och slutligen att den utgjorde endast 20,000. Så väl i Sverige som i Finland ansåg man emellertid de ryska stridskrafterna vida större än i sjelfva verket var förhållandet, hvilket icke så litet inverkade på ledningen af försvaret.

Öfvertygad om omöjligheten att under vintermånaderna, innan sjöfarten ännu var öppen, kunna försvara Finland mot ryssarnes öfvermakt, beslöt konungen lemna detta land tills vidare åt sitt öde och låta dervarande trupper vika undan för fienden, hvaremot han i stället sysselsatte sig med planer att, med Englands tillhjelp, eröfra Norge. Sedan denna eröfring var fullbordad, skulle han, med de förenade svenska och finska stridskrafterna samt understödd af en engelsk flotta, återtaga Finland.

Den 11 Januari tillsattes en krigsberedning, bestående af fältmarskalken grefve Maurits Klingspor, statssekreteraren för krigsärendena Carl Lagerbring, generalmajoren Gustaf Wilhelm af Tibell, generaladjutanten
för flottorna friherre S. M. von Rayalin, generalfälttygmästaren Carl Gottfrid Helvig m. fl. Vid Sveriges södra gräns skulle 11,000 man sammandragas, den s. k. <i>södra armén,</i> vid vestra gränsen 10,000 man, den <i>vestra armén,</i> samt i Jemtland 2,100 man, den <i>norra fördelningen.</i> De i Sverige befintliga stående trupperna uppgingo då till 35,000 man, af hvilka något mer än 23,000 sålunda skulle användas vid Sveriges vestra och södra gräns. Återstoden fick tills vidare ligga på rotarne eller göra garnisonstjenst. Dessutom kunde öfver 12,000 man vargering, en bataljon på hvarje indelt regemente, uppkallas.

Stridskrafterna i Finland utgjorde vid denna tid omkring 19,000 man, vargeringen, 4,500 man, häri inbegripen, af hvilka omkring 6,800 man utgjorde besättning å Sveaborg, 746 man å Svartholm och 250 man å Hangö-udd, 6,800 man samlades några mil inom gränsen vid Kymmene elf, fördelade i två brigader, samt 2,500 man, den s. k. <i>Savolaks-brigaden,</i> vid S:t Michel. De öfrige stannade i Österbotten och Karelen. Generalbefälhafvare i Finland var sedan 1793 grefve <i>Wilhelm Maurits Klingspor,</i> men under hans frånvaro såsom tjenstgörande generaladjutant för armén fördes befälet af den nu 74-årige generallöjtnanten <i>Carl Nathanael af Klercker.</i> Klingspor fick emellertid nu befallning att begifva sig till Finland för att öfvertaga befälet, hvilket ingalunda var ett lyckligt val, emedan han icke gjort sig känd för några framstående härförare-egenskaper. Från flera håll hade man ock fäst konungens uppmärksamhet på hans olämplighet för den ansvarsfulla befattning, som honom anförtroddes, och Klingspor sjelf gjorde ingen hemlighet af sin öfvertygelse, att Finland ej kunde försvaras mot ryssarnes öfvermakt; men konungen stod fast vid sitt beslut och hade dessutom icke särdeles många erfarne befälhafvare att välja på, emedan Toll, Armfelt och Vegesack voro upptagna vid vestra gränsen samt Essen och Wrede under kriget i Pomern fallit i onåd.

Den 4 Februari utfärdades för Klingspor en instruktion, i hvilken föreskrefs, att, så snart de af naturen den blidare årstiden danade pass och starka positioner, sedan sjöar och kärr blifvit isbelagda, icke med fördel kunde af finska armén begagnas mot en inträngande öfverlägsen fiende, då rädda hvad af armén räddas kunde, uti fästningarna Sveaborg och Svartholm inkasta så mycket trupper, som utrymmet derstädes medgåfve, samt låta den öfriga delen af finska hären i möjligaste ordning draga sig åt Österbotten, intill dess, vid första öppet vatten, andra anstalter till landets återvinnande kunde vidtagas; »men», hette det vidare, »ehuru vi, såsom förbemäldt är, anse frälsningen af armén och fästningarnas försäkring böra blifva förnämsta ändamålet af försvarsanstalterna under påstående vinter, vänte vi likväl, att I, så länge möjligt kan blifva, söken att den inträngande fienden emotstå samt icke förr, än nöden påtränger, reträtten företagen».

Den 8 Februari slöts med England ett subsidiefördrag, enligt hvilket Sverige skulle månadtligen erhålla 100,000 pund sterl. till arméns och flottornas utrustning. Dessutom begärde Gustaf Adolf, att en engelsk
flotta måtte med det snaraste komma Sverige till hjelp samt engelska trupper landsättas å Norges vestkust, medan svenska hären der inträngde öster ifrån. Engelska regeringen ansåg likväl ett anfall mot Norge icke kunna, under för handen varande förhållanden, företagas med hopp om framgång, men erbjöd sig dock, på Gustaf Adolfs förnyade begäran, att till Sverige öfversända 10,000 man, likväl under vilkor att de skulle kunna återkallas, när de annorstädes behöfdes, äfvensom att de, under vistandet i Sverige, skulle under egna befälhafvare användas till särskild tjenstgöring och nära kusterna, för att kunna underhålla förbindelse med engelska flottan.

Planer till Norges eröfring voro nu hvad som mest sysselsatte konungen; men utsigterna härtill blefvo betydligt mörkare, när den 1 Mars underrättelse kom, att en stark fransysk här under marskalk Bernadottes befäl var i marsch till Danmark, för att, i förening med den å Seland stående danska hären, göra ett infall i Skåne. Genast efter nyheten härom sändes till fältmarskalken grefve <i>Toll,</i> som fått befälet öfver södra armén, befallning att skyndsamt sammandraga sina trupper, och tillika utfärdades den 6 Mars order att vid Örebro samla en s. k. reserv-armé af 5,000 man samt vid Jönköping en reservbrigad af 2,000 man. Den 14 Mars aflämnade danske ministern i Stockholm sitt hofs krigsförklaring, och då närmaste faran nu ansågs hota från Norge, fick reserv-armén befallning att afgå till Vermland och reservbrigaden till Dalsland. Öfver den sålunda bildade vestra armén lemnades befälet åt generalen friherre <i>Gustaf Mauritz Armfelt,</i> som tillika särskildt skulle leda krigsrörelserna å dess högra flygel i Vermland, medan generalmajoren friherre <i>Ernst von Vegesack</i> fick befälet öfver venstra flygeln i Dalsland och Bohuslän. Tillika befaltes utrustning af den i Göteborg varande delen af skärgårdsflottan, 12 kanonslupar, 12 jollar, 2 kanon- och 1 mörsarebarkass. Till befälhafvare öfver norra fördelningen i Jemtland förordnades öfverste <i>Johan Bergenstråle.</i>

Redan i Februari hade Bernadotte med 25,000 man inryckt å danska området; men endast 5,000 man af denna styrka fördes i början af Mars öfver Belterna till Seland, der en dansk här af 25,000 man var samlad. Återstoden af de franska trupperna stannade tills vidare å fasta landet och öfvergick sedermera till Fyen. I Sverige blef man emellertid alltmera orolig för en landstigning i Skåne, emedan inga svenska krigsskepp kunde utkomma ur de isbelagda hamnarna att förhindra den.

Redan i medlet af Mars blefvo likväl, ehuru med stor svårighet, från Göteborg utsågade några smärre krigsfartyg af den engelska eskader, som der infrusit. Dessa afgingo genast till Stora Belt för att afskära förbindelsen mellan Fyen och Seland, och den 22 Mars ankommo ytterligare tre engelska linieskepp från Göteborg. I Carlskrona utrustades äfven en eskader af fem linieskepp, hvilka likaledes med stor möda utsågades ur hamnen samt den 29 Mars under konteramiralen <i>Rudolf Cederström</i> befäl utlupo på kryssning mellan Skåne och Tyskland
hvarigenom faran för en landstigning äfven här upphörde. När derföre Bernadotte i början af April med återstoden af sina trupper gått öfver till Fyen, måste han der stanna och kunde ej komma hvarken till Seland eller Skåne. Längre fram i April ankom ock till Göteborg, under amiral Saumarez' befäl, en engelsk flotta af 16 linieskepp och 20 smärre krigsfartyg, hvaraf en del afgick till Östersjön för att förstärka Cederströms eskader, samt återstoden stannade i Öresund och Stora Belt.

Sålunda tryggad åt detta håll, började konungen åter fullfölja sina planer till Norges eröfring; men han visade här samma oförmåga att leda krigsrörelserna som förut i Pomern. Redan i medlet af April fick vestra arméns högra flygel, som då utgjorde omkring 8,000 tjenstbara, från Vermland börja anfallet långt innan den venstra flygeln, omkring 6,500 tjenstbare, blifvit färdig eller den engelska hjelphären anländt. Dessutom utfördes anfallet, med styrkan splittrad i fem smärre afdelningar, hvar för sig allt för svaga att kunna någonting uträtta emot norska hären, hvilken, omkring 12,000 man stark, redan vid Glommen hejdade svenskarnes framryckande. I slutet af April utlopp äfven en del af norska skärgårdsflottan, 11 slupar och 16 jollar, från Fredriksvärn samt begaf sig till Strömstad för att förstöra venstra flygelns der upplagda förråd; men lyckligtvis ankommo dit från Göteborg 5 skärgårdsfartyg, hvilka den 28 April modigt afslogo norrmännens med mångdubbelt öfverlägsen styrka företagna anfall. Härigenom räddades förråden, och venstra flygeln kunde i början af Maj inrycka från Dalsland och Bohus län; men den stannade redan vid Fredrikshall, som blokerades, medan man väntade engelsmännens ankomst, och genom ytterligare 20 skärgårdsfartygs ankomst från Göteborg till Strömstad betryggades dervarande förråd.

Den 14 Maj anlände en transportflotta med 10,000 man engelska landstigningstrupper under general Moores befäl till Göteborgs redd; men då Gustaf Adolf ville med denna styrka, i förening med den svenska, framrycka mot Christiania, befans det att ingenting bestämdt blifvit uppgjordt angående engelska truppernas medverkan. Deras generalqvartermästare, öfverstelöjtnant Murray, afreste visserligen genast till Stockholm för att med konungen öfverlägga rörande de vid hjelpsändningen fästade vilkor och öfverenskomma om den blifvande operationsplanen; men Gustaf Adolf befans då hafva ändrat tankar och åsyfta ett anföll på Seland, i stället för mot Norge. Murray afstyrkte likväl så väl det ena som det andra, och då han ej hade någon instruktion angående konungens fordran på öfverbefälet, afsändes han först till Göteborg och derifrån till England för att erhålla närmare föreskrifter. Emellertid befalte konungen, att de engelska trupperna ej finge landstiga, emedan han ej ville i sitt rike mottaga främmande trupper, öfver hvilka han ej erhållit befälet.

Under tiden hade krigsrörelserna begynt i Finland. Kort efter den första ryska noten till Sverige och samtidigt med krigsförklaringen
mot England hade de ryska gränsfästningarna Viborg, Fredrikshamn och Ruotensalmi blifvit satta i fullt försvarstillstånd, och mot slutet af December hade tre ryska divisioner fått befallning att aftåga till ryska gränsen. Enligt den dåvarande organisationen af ryska hären skulle hvarje division utgöras af 6 regementen eller 18 bataljoner fotfolk och 20 sqvadroner rytteri samt hafva ett artilleri af 72 kanoner; men under det föregående kriget mot Frankrike hade afgången af manskap varit så stor, att man funnit sig nödsakad minska regementena från 3 till 2 bataljoner hvardera, och hvarje bataljon af 4 kompanier, som från 200 man voro reducerade till 140 hvardera, räknade endast omkring 560 man, så att en division, i stället att utgöras af 18 bataljoner om 800 man hvardera eller tillsammans 14,400 man fotfolk, nu var reducerad till omkring 6,500 man. Dessutom hade man fråntagit divisionerna större delen af dess rytteri, såsom mindre användbart å Finlands brutna mark, så att hela kavalleriet utgjordes af 14 sqvadroner och 500 kosacker eller tillsammans omkring 2,000 man, fördelade på de tre divisionerna. Öfverbefälhafvare för den ryska styrkan var generalen af infanteriet grefve <i>Buxhöwden;</i> divisionschefer generallöjtnanten <i>Kamenski</i> och, under hans frånvaro, generalmajoren <i>Gortschakoff,</i> samt generallöjtnanterne furst <i>Bagration</i> och <i>Tutschkoff;</i> chef för generalstaben ingeniörgeneralen <i>Johan Peter van Suchtelen.</i>

Den ryska här, som anföll Finland, var sålunda icke på långt när så öfverlägsen de finska stridskrafterna, som man både i Sverige och Finland antog. I stället att den, om divisionerna varit fulltaliga, bort utgöra omkring 60,000 man, uppgick den till föga öfver 20,000 man, hvarom Stedingk äfven lemnat underrättelse; men öfvertygelsen om ryssarnes stora öfvermakt var dock så inrotad, synnerligast hos den finska härens öfverbefälhafvare grefve Klingspor, att hans ledning af försvaret väsentligen påverkades häraf.

När de ryska trupperna i början af Februari framkommo till gränsen, förlades Gortschakoffs division i Fredrikshamn, Bagrations mellan Davidsstad och Willmanstrand, samt Tutschkoffs mellan Willmanstrand och Nyslott. Grefve Buxhöwdens operationsplan syntes åsyfta att öfverfalla den finska hären, innan den hunnit samla sig, besätta så stor del af södra Finland som möjligt före segelfartens öppnande, samt hindra Savolaks-brigaden att förena sig med den öfriga delen af finska hären. Gortschakoff, med sin division, 12 bataljoner, 7 sqvadroner, 200 kosacker och artilleri, skulle vid Abborfors gå öfver gränsen, framtränga längs kusten, blokera Svartholm och innesluta Sveaborg; Bagration, med sina 12 bataljoner, 5 sqvadroner, 100 kosacker och artilleri, vid Anjala och Keltis passera gränsen och framrycka mot Tawastehus, samt Tutschkoff, med sina 12 bataljoner, 2 sqvadroner, 200 kosacker och artilleri, från Nyslott och Willmanstrand framtränga mot Jokkas, Christina och S:t Michel, för att afskära Savolaks-brigaden och tvinga den att gifva sig eller draga sig längre norrut.

Tidigt på morgonen den 21 Februari öfverskredo de båda
förstnämnda divisionerna gränsen, Kymmene elf, Gortschakoffs vid Abborfors och Bagrations vid Anjala och Keltis. Buxhöwden åtföljde sjelf den kolonn, som gick öfver elfven vid Abborfors, hvarest de första skotten vexlades mellan den finska gränsposteringen och en rysk sqvadron.

Om aftonen stannade de ryska trupperna i Lovisa, Elimä och Kaussala, ett par mil inom gränsen. Buxhöwden tog sitt högqvarter i Lovisa. Redan den 18 Februari hade han från Fredrikshamn utfärdat en proklamation, hvari tillkännagafs, att ryssarne allenast kommo som vänner, och finnarne uppmanades att hålla sig stilla, då de skulle få lefva efter sina gamla lagar och erhålla allting kontant betaladt, utan någon tillökning i skatterna; en riksdag skulle hållas i Åbo o. s. v. Nu, den 22 Februari, utfärdade han från sitt högqvarter i Lovisa en ny proklamation till de finska soldaterne att ej strida för en orättvis sak, utan lemna sina fanor och begifva sig hem, då flera fördelar åt dem utlofvades. Tillika uppfordrades kommendanten i Svartholm majoren Carl Magnus Gripenberg att uppgifva fästningen, men utan påföljd. 

De följande dagarne föreföllo flera smärre fäktningar, i hvilka finnarne modigt försvarade sig, men måste vika för öfvermakten. Den 25 Februari besatte ryssarne Borgå, der Buxhöwden nu tog sitt högqvarter, men qvarlemnade vid Lovisa 2 bataljoner, jemte något artilleri, under generalmajor Mukanoff, för att innesluta Svartholm. Den 27 Februari afsändes från Borgå generalmajor Orloff-Denisow med 2 bataljoner och 3 sqvadroner till Helsingfors, dit han anlände den 2 Mars tidigt på morgonen och öfverrumplade en bataljon af Adlercreutz' regemente, som efter förlust af 73 fångne och 11 sårade öfver isen räddade sig i Sveaborg. I Helsingfors funno ryssarne 19 kanoner, 20,000 kanonkulor, 4,000 bomber och granater, 4,500 gevär och ett väl försedt sjukhus, hvilket allt kommendanten å Sveaborg viceamiralen Carl Olof Cronstedt försummat att i tid införa i fästningen. Till Helsingfors framryckte sedermera flera ryska trupper, och 4 bataljoner fotfolk samt 200 ryttare under generalmajor Rajewskys befäl stannade der för att observera Sveaborgs fästning.

Under tiden hade generallöjtnanten Klercker, som ännu förde öfverbefälet öfver finska hären, tagit sitt högqvarter i Tawastehus, der han hade en styrka samlad af 12 1/2 bataljoner fotfolk, 5 1/2 sqvadroner rytteri, tillsammans omkring 7,000 man, med 32 kanoner. Han hade beslutat stanna der och äfven låta det komma till strid, om han blefve anfallen. I följd af ryssarnes i allmänhet svaga påtryckning samt den ringa styrka de utvecklat i de förefallna träffningarna hade han fått den föreställningen, att deras öfvermakt ej var särdeles stor och att man således med godt hopp om framgång kunde våga en batalj. Blefve utgången lycklig, var det Klerckers afsigt att, innan fienden erhållit vidare förstärkning, skynda till Sveaborg och taga derifrån så många trupper han kunde samt sedermera gå anfallsvis till väga. Denna plan fick han dock ej utföra, ty den 1 Mars ankom Klingspor till Tawastehus och öfvertog den 2 befälet öfver armén. Ett krigsråd
hölls, uti hvilket, utom honom, generallöjtnanten Klercker, generalmajoren Aminoff och generaladjutanten grefve Gustaf Löwenhjelm, nu chef för finska härens generalstab, deltogo.

I detta krigsråd yrkade både Klercker och Löwenhjelm ifrigt på strid, och den förre satte sitt hufvud i pant för en god utgång. På sin sida hade han äfven sinnesstämningen inom finska hären; men Klingspor utvecklade med mycken utförlighet sina skäl för ett skyndsamt återtåg. Ryska styrkan vore allt för öfverlägsen den svenska, att man kunde våga en strid med något hopp om framgång. Äfven om en sådan vunnes, kunde den ej hafva annan följd än att förmå ryssarne att stanna någon tid, till dess de erhållit förstärkning, då man i alla fall blefve tvungen att vika undan. Blefve åter finska hären slagen, så vore Finland tills vidare förloradt och möjligheten att återtaga detsamma i hög grad förminskad. Dessutom äfventyrade man, om icke ett skyndsamt återtåg företogs, att genom den ryska division, som agerade mot Savolax-brigaden, afskäras från Wasa och Uleåborg, dit man hade 20 mil längre väg än denna division, äfvensom förbindelsen mellan denna brigad och svenska hufvudstyrkan skulle blifva afskuren. Slutligen och då alla dessa betänkligheter ändock ej öfvertygade flertalet af de i krigsrådet deltagande, framdrog Klingspor sin instruktion, hvilken han dock ej skall uppläst i sin helhet och således icke heller den punkt deri, som ålade honom att »så länge som möjligt den inträngande fienden emotstå samt icke förr, än nöden påtränger, reträtten företaga».

Den blef emellertid nu beslutad, och ehuru onekligen giltiga skäl förefunnos att anträda densamma, då man inom finska hären hade all anledning att antaga fiendens öfverlägsenhet vara långt större, än i sjelfva verket var förhållandet, fans dock intet skäl att företaga den så brådstörtadt eller i den riktning, som skedde. I stället att taga genaste vägen åt Österbotten förde nemligen Klingspor nu hären vesterut till kusten, för att sedermera följa strandvägen till Uleåborg, hvartill skälet var det bättre underhåll, som kunde fås i de mera befolkade trakterna längs Bottniska viken, men hvarigenom hufvudstyrkan skilde sig från Savolaksbrigaden och utsattes för just den fara, Klingspor under krigsrådet framhållit — att afskäras både från Österbotten och Savolaksbrigaden. Grefve Cronstedt fick befallning att utan uppehåll föra denna till Uleåborg, och sjelf skyndade Klingspor allt hvad han kunde att bringa hufvudstyrkan i säkerhet. Redan den 5 Mars afsändes artilleriet och trossen, och den 6 på aftonen uppbröt den öfriga hären, fördelad i tre brigader, af hvilka den första anfördes af öfversten <i>Hans Henrik Gripenberg,</i> den andra af öfversten <i>Carl Johan Adlercreutz</i> och den tredje af öfversten <i>Gustaf von Numers,</i> hvilket några veckor senare förändrades så, att första brigaden, bestående af 4 bataljoner, fördes af öfversten <i>August Fredrik Palmfelt,</i> den andra, 3 1/2 bataljoner, af Adlercreutz och den tredje, 5 bataljoner, af Gripenberg. Rytteriet och artilleriet var fördeladt på alla tre brigaderna.

Så begynte den skamliga flykt, som gifvit Klingspor ett så bedröfligt rykte i svenska historien samt till och med ådragit honom beskyllningar för personlig feghet, något dittills oerhördt för en svensk befälhafvare. Hade den ej företagits så brådstörtadt, utan i förening med Savolaks-brigaden och endast i den mån fienden med allt för stor öfvermakt trängde på, så hade, efter all sannolikhet, finska hären under återstående delen af fälttåget, till dess förstärkningar hunnit anlända från Sverige, kunnat hålla sig qvar i medlersta Finland och det myckna blod blifvit sparadt, som sedermera spildes för att återtaga hvad så onödigtvis blifvit utrymdt.

Emellertid, när finska hären utan strid utrymde Tavastehus, der ryssarne inryckte den 8 Mars och funno 21 förnaglade kanoner och mörsare, omkring 9,000 försänkta gevär, 4,400 granater och kulor m. m., insåg Buxhöwden, att han icke hade vidare att befara blifva oroad af finska hufvudstyrkan under sina operationer i södra Finland. Han ansåg tillika, att man inom finska hären måste hafva en synnerligt hög föreställning om den ryskas öfverlägsenhet, då man hade sådan brådska att komma undan, och han beslöt nu begagna denna föreställning att genom Tutschkoffs division afskära finska hufvudstyrkans återtåg, medan Bagrations skulle följa den i spåren och båda i förening söka tvinga den att gifva sig. Sjelf skulle Buxhöwden under tiden med Kamenskis division stanna vid Sveaborg. Längre fram, mot medlet af Mars månad, då han misströstade att upphinna den undanskyndande finska hären, befalte han Bagration att med större delen af sin division afgå söderut för att besätta Åbo län, under det generalmajor Rajewski med 3 bataljoner, 1 sqvadron och 5 kanoner skulle förfölja Klingspor. Sålunda vågade nu en rysk general förfölja en finsk här med en styrka som knappt utgjorde en tredjedel af den förföljdes. Så hade förhållandena förändrat sig under ett århundrade, sedan Carl XII:s bussar aldrig tvekade att kämpa mot mångdubbelt talrikare fiender. Finske krigarne visade dock äfven nu, vid de tillfällen, då de kommo i strid med fienden, att de voro icke mindre modige än sina förfäder; men de hade icke nu kung Carl, utan en Klingspor, i spetsen, och äfven måste erkännas, att de ryske krigarne nu voro helt andra än på Carl XII:s tid.

Klingspor skyndade emellertid undan, allt hvad han kunde, ständigt öfvertygad, att han mot sig hade en oerhörd rysk öfvermakt och ständigt fruktande att kringrännas och afskäras. Också skref han den 23 Mars till konungen, att han trodde sig förföljd af fyra fiendtliga kolonner, af hvilka hvar och en var till det minsta lika stark som hans egen här; att han väntade sig blifva afskuren vid Wasa eller Nya och Gamla Karleby, samt att, om han äfven der genom någon underbar försynens skickelse lyckades, med förlust af hela sin tross, komma undan till Uleåborg, han otvifvelaktigt der skulle blifva kringränd och ihjelsvulten — och efter ett sådant bref lät man en så ömklig befälhafvare ändock bibehålla sitt befäl! Hade han gjort det ringaste motstånd eller sökt
skaffa sig någon närmare underrättelse om fiendens verkliga styrka, så hade han genast funnit huru svag denna var, och ej allenast icke fortsatt sitt återtåg, utan äfven kunnat med all utsigt till framgång anfalla och skingra Tutschkoffs nu från de öfriga divisionerna skilda styrka; men i stället flydde han med sådan brådska, att de sjukes antal inom finska hären blef allt större och de stridbares minskades till omkring 5,700 man. Mot slutet af Mars månad tycktes Klingspor dock ändtligen blifva öfvertygad, att han ej hade fienden inpå sig, och lät nu den uttröttade hären rasta i närheten af Jakobsstad.

Under tiden hade Savolaks-brigaden lemnats på egen hand. Den hade under öfversten grefve <i>Johan Adam Cronstedts</i> befäl samlats i S:t Michel den 20 Februari och den 23 erhållit underrättelse, att ryssarne gått öfver gränsen; men ännu den 2 Mars hade inga order från högqvarteret afhörts, hvarföre Cronstedt, för att ej afskäras från Kuopio, uppbröt från S:t Michel och kom den 4 till Piäksämäki i riktning mot Kuopio. Här fick han ändtligen de länge efterlängtade orderna från hufvudstyrkan. De innehöllo, att han så mycket som möjligt borde undvika strid och retirera till Uleåborg, för hvilket ändamål förråd voro samlade i Kuopio, Idensalmi, Pulkila och Uleåborg.

I denna riktning fortsatte Cronstedt sitt tåg den 7 Mars och hade den 11 vid <i>Leppäwirta</i> kyrka en träffning med Tutshhkoffs förtrupper, hvilkas anfall efter en häftig kanonad tillbakaslogs. Då finnarnes styrka för tillfället var till antalet öfverlägsen ryssarnes, 2,000 man mot 1,500, borde ett anfall af de förra slutats med seger; men det stred emot Cronstedts instruktion, och han ansåg sig till och med böra göra ett slags ursäkt för det han vågat afbida fiendens anfall. I sin rapport om striden vid Leppäwirta förklarade han, det han »ansett nödvändigt att utsätta sin konungs trupper, hvilka bort sparas till ett lyckligare tillfälle, i en rangerad batalj, dels för att betaga fienden den tanken, att savolakska brigaden ville undvika affär med den ryska, dels ock för att tillfredsställa sin trupp, som brann af håg att mäta sig med den fiendtliga och som visat missnöje deröfver, att den måste öfvergifva sitt fosterland». Cronstedt hade emellertid visat, att han ej delade Klingspors ängsliga farhåga för ryssarnes öfvermakt, likasom Cronstedts krigare, att de både kunde och ville mäta sig med ryssarne.

Detta visade sig i ännu högre grad i en följande strid. Brigaden, som den 13 Mars kommit till Kuopio, aftågade den 15 derifrån till Toiwola; men dess eftertrupp, omkring 300 man under kapten <i>Joachim Zacharias Duncker,</i> anfölls af hela ryska styrkan, 4,000 man, under Tutschkoffs eget befäl. Icke desto mindre var det först efter tre timmars ihärdigt motstånd vid <i>Jynkä,</i> som Duncker måste draga sig tillbaka och öfver isen å en vik af sjön Kallavesi söka uppnå Kuopio. Strax vid stranden anfölls han af fiendtligt kavalleri, hvilket dock, i följd af den djupa snön, ej kunde göra något våldsammare angrepp och blef tillbakaslaget, hvarefter Duncker, häftigt beskjuten af det fiendtliga artilleriet, fortsatte återtåget på landsvägen till Kuopio och erhöll
derunder förstärkning af ett kompani. Vid Kuopio måste han åter ned på isen för att öfvergå den derstädes 3/4 mil breda Kallavesi-sjön, hvarunder ryssarne gjorde nya försök att afskära och kringränna hans lilla styrka; men han tillbakaslog alla deras anfall lika rådigt och modigt som förut och kom lyckligen fram till närheten af Toiwola, der den finska brigaden väntade honom. Det var en strid fullt värdig dem under svenskarnes storhetstid, och den visade tillräckligt, att finnarne godt kunde i bragder täfla med sina förfäder, blott de hade modige och duglige anförare.

Tutschkoff hade emellertid från Buxhöwden fått befallning att öfver Koivisto och Lintulaks afgå till Wasa eller Ny Karleby, för att afskära Klingspor från Uleåborg och tvinga honom att strida eller att gifva sig; men då han ansåg vigtigare att förfölja Savolaks-brigaden, fortsatte han med största delen af sin styrka denna förföljelse och sände allenast 2 bataljoner, 1 sqvadron och 2 kanoner under öfverste Turtschaninoff i den angifna riktningen. Det var ryktet om denna ryska styrkas anryckande, som satt Kingspor i sådan förskräckelse, att han trott sig blifva kringränd, innan han hunnit Wasa. En förnyad befallning från högqvarteret nödgade likväl Tutschkoff att med 6 bataljoner och 200 kosacker den 19 Mars aftåga i riktning åt Wasa från Kuopio, der generalmajor Bulatoff qvarlemnades med 3 bataljoner och 1 sqvadron.

Under tiden fortsatte Savolaks-brigaden, utan att vidare oroas, sitt tåg mot Uleåborg, der den inryckte den 29 Mars samtidigt med finska hufvudstyrkans ankomst till Jakobstad och Gamla Karleby, samt hade sedan den 25 satt sig i förbindelse med denna.

De första dagarne i April tågade finska hufvudstyrkan mera långsamt norrut och stannade omkring en vecka till den 16 April i närheten af Brahestad. Klingspors förskräckelse tycktes nu hafva något lagt sig. Af Vesterbottens, Kajanas och Österbottens bataljoner samt några andra erhållna förstärkningar bildades en ny brigad, kallad den <i>femte</i> — Savolaks-brigaden blef nu i ordningen den fjerde — af omkring 3,000 man under befäl af öfversten <i>Johan August Sandels.</i>

Under tiden hade Turtschaninoff den 2 April förenat sig med Rajewski vid Ny Karleby, och Buxhöwden, som insett omöjligheter för Tutschkoff att på utsatt tid hinna till Wasa, hade befalt honom i stället skynda åt Gamla Karleby, der han inträffade den 9 April och förenade sig med Rajewski. Tillika fick Bulatoff befallning att från Kuopio i ilmarscher tåga till Uleåborg. Ryska styrkan i Finland, som vid inryckandet derstädes uppgick till något öfver 20,000 man och sedermera erhållit 6,000 mans förstärkning, hade i medlet af April genom sjukdomar sammansmält till omkring 23,000 man stridbare, så fördelade, att vid Sveaborg och södra kusten stodo omkring 9,000 man under Kamenskis befäl, mellan Åbo och Wasa omkring 5,900 under Bagration, vid Gamla Karleby 4,600 man under Tutschkoff, samt under marsch från Kuopio till Uleåborg ungefär 1,500 man under
<img>CARL JOHAN ADLERCREUTZ.</img>

Bulatoff. Återstoden låg på Åland eller utgjorde besättningar i några intagna finska städer.

De finska trupper, som under Klingspors ledning med sådan brådska skyndat till Österbotten, utgjorde något öfver 6,000 man, men kunde der genom erhållna förstärkningar ökas till en styrka, som i medlet af April var fullt vuxen den ryska, mot hvilken finnarne der hade att kämpa. Tutschkoff, som den 12 April uppbröt från Gamla Karleby, trodde sig emellertid kunna genom häftiga anfall drifva finska hären framför sig rundt kring Bottniska viken samt ansåg den så demoraliserad, att han kunde sända den en uppmaning att gifva sig. Dessutom spriddes bland finska trupperna en mängd proklamationer med löften om stora fördelar, så framt de ville afstå från att strida mot ryssarne, men dessa uppmaningar till förräderi framkallade endast förbittring hos dem, till hvilka de voro stälda.

Klingspor hade nu beslutat intaga en ställning bakom Siikajoki elf med högra flygeln vid Siikajoki kyrka, midten vid Revolaks och Paavola samt venstra flygeln, som utgjordes af Savolaks-brigaden, vid Temmes. I denna ställning ungefär 4 mil i sydvest, söder och sydost från Uleåborg kunde härens särskilda afdelningar erhålla sina förnödenheter från förråden derstädes, och nu ändtligen ansåg man sig ej behöfva sträcka återtåget längre.

Under marschen till den nya ställningen anföllos finska härens eftertrupper den 16 April af de ryska förtrupperna vid Ypperilä bro, Wiret och Pyhäjoki, men slogo modigt de anfallande tillbaka, och vid Pyhäjoki vågade Gustaf Löwenhielm med 3 sqvadroner Nylands dragoner ett anfall mot ryssarne för att taga två deras kanoner, men blef sårad och fången. I hans ställe blef nu <i>Carl Johan Adlercreutz</i> chef för generalstaben och efter Adlercreutz blef öfversten <i>Georg Carl von Döbeln</i> chef för andra brigaden.

De hållna striderna öfvertygade emellertid många af finska befälet, att fiendens öfvermakt ej var så stor, som man antagit; men Klingspors föreställning derom förmådde de ej rubba. Han ville nu ej stanna vid Siikajoki-elfven, utan draga sig närmare Uleåborg, dit trossen afsändes; men för att bringa den i säkerhet måste man utkämpa en ny strid. Den 18 April vid middagstiden blef Döbeln, med andra brigaden, angripen af ryssarne, hvilka dock ej förmådde rubba hans ställning; men sedan trossen blifvit affärdad, fick han, omkring kl. 4 e. m., befallning att draga sig tillbaka öfver elfven, hvilket skedde med mycket lugn och ordning. Så snart andra brigaden lemnat södra elfstranden, besattes den af fienden; men medelst sitt artilleri, som var det ryska öfverlägset, bragte Adlercreutz fienden att stanna. Nu fick äfven tredje finska brigaden anträda återtåget, hvarefter ryssarne började på sin yttersta högra flygel öfvergå elfven för att öfverflygla finnarnes venstra; men då deras center härigenom försvagades och Adlercreutz märkte detta af den allt svagare gevärselden, befalte han tredje brigaden att stanna samt företog med den och några andra till hands varande
trupper ett raskt anfall mot ryska centern, som genombröts, hvarefter de särskilda afdelningarna af den sprängda fiendtliga styrkan förföljdes så länge det för det inbrytande mörkret kunde ske. Anfallet företogs nemligen först kl. 6 e. m., då det redan började skymma. Ryssarne förlorade emellertid 260 fångar, utom 150 sårade och döde på valplatsen. Finnarnes förlust utgjorde omkring 200 man.

Så slutade <i>striden vid Siikajoki.</i> Det var finska härens första seger under detta krig, visserligen i sig sjelf af föga betydenhet; men den visade emellertid, att ryssarne icke voro så fruktansvärda, som man förestält sig, och att deras stora öfverlägsenhet i antal fans mera i finska befälets föreställningar än i verkligheten. Klingspors öfvertygelse derom rubbades dock ännu icke, och äfven nu kunde han ej förmås att stanna vid Siikajoki-elfven, utan ville nödvändigt tåga närmare Uleåborg. Såsom skäl derför uppgafs, att, till förekommande af det öfverlägsna fiendtliga rytteriets framträngande till Uleåborg på isen och förstörandet af dervarande förråd, som för härens underhåll voro oundgängliga, måste en särskild fördelning förläggas på Karlön; men denna skulle lätt kunna afskäras från hufvudstyrkan och derföre borde armén dragas så nära förråden i Uleåborg, att dessa kunde omedelbart försvaras af densamma. I följd häraf fick också finska hufvudstyrkan den 19 April intaga sina qvarter längs södra stranden af Uleåborgsviken.

Å andra sidan blef Tutschkoff genom striden vid Siikajoki och finska härens nya ställning öfvertygad, att den ej ämnade draga sig längre tillbaka och utrymma Finland. Han insåg tillika, att ytterligare anfall blott skulle yppa hans egen underlägsenhet, och beslöt derföre stanna, undvika allmän strid samt begära förstärkning och vidare förhållningsorder. Deremot väntade han icke något anfall af finnarne, hvilket bäst synes deraf, att han lät Bulatoff stanna vid Revolaks, skild från hufvudstyrkan.

Adlercreutz beslöt emellertid att begagna sig af denna de ryska stridskrafternas splittring för att bibringa ryssarne ett nytt nederlag. Han lät under natten till den 26 April 1,800 man af Savolaks-brigaden marschera till Paavola och gaf samma dag Cronstedt befallning att angripa Bulatoff vid Revolaks från södra sidan kl. 3 på morgonen den 27. Sjelf ville han med 150 man samtidigt anfalla från norra sidan för att rikta fiendens uppmärksamhet ditåt. Ordern till Cronstedt i Paavola kom likväl först kl. 11 e. m. den 26, och först kl. 1 på natten hunno trupperna samlas ur de vidt spridda qvarteren. Sedermera fördröjdes marschen, halfannan mil på en obanad vinterväg, genom ett inträffande töväder, så att, när Adlercreutz på utsatt tid inträffade, hördes Cronstedt ännu icke af.

Bulatoffs styrka uppgick till omkring 1,500 man, med 2 kanoner och 2 haubitser. När han fann sig anfallen af Adlercreutz' afdelning, hvars ringa styrka han i mörkret ej kunde se, sände han en bataljon emot densamma, af hvilken den småningom tillbakaträngdes, och då dagen
började inbryta, utan att Cronstedt infann sig, sände Adlercreutz till honom en skidlöpare med ett bref, i hvilket han tilläts uppskjuta anfallet, om han ville, och draga sig tillbaka till Paavola.

Först kl. 7 på morgonen stötte Cronstedt på ryssarnes förtrupp och erhöll samtidigt brefvet från Adlercreutz, men ansåg nu ej skäl att afstå från anfallet, utan gaf befallning till vidare framryckande. Kl. 8 framkommo finnarne till Revolaks och angrepo. Omkring kl. 9 stormades ryssarnes ställning från alla sidor. Sedan finnarne under framrusandet i den djupa snön måst uthärda några mördande karteschsalfvor, kommo de i handgemäng med ryssarne både inuti den fyrkant, som bildades af den på en höjd belägna prestgården, och på sidorna om desamma. Den ena af de der stående ryska bataljonerna tog snart till flykten å vägen till Brahestad; den andra, under Bulatoffs eget befäl, försvarade sig deremot med stor tapperhet, men blef slutligen öfvermannad och tagen, jemte de två kanonerna. Äfven Bulatoff sjelf blef, svårt sårad, tagen till fånga. Den mot Adlercreutz afsända ryska bataljonen, mot hvilken en finsk sändes, med 60 jägare och 2 kanoner, drog sig utan strid undan, efterlemnande en haubits, som blef ett ytterligare byte för finska hären. Striden slutade kl. 10 f. m. Den hade kostat finnarne 95 man, men ryssarnes förlust uppgick till 642 man, hvaribland 440 fångar, och 4 kanoner.

<i>Slaget vid Revolaks,</i> finnarnes andra seger, var sålunda redan i sig sjelf af mera betydenhet än den första och hade äfven vigtigare följder. Nu ändtligen upphörde finska härens återtåg, och det blef i stället ryssarne, som fingo anträda ett sådant. Tutschkoff, som nu ej hade qvar mer än 4,760 man fotfolk, 587 ryttare och 19 kanoner samt befarade ett allmänt anfall af hela finska hären, fann sig ej kunna dröja längre vid Brahestad, utan drog sig hastigt söderut till Gamla Karleby, der han stannade den 3 Maj, då han ej fann sig förföljd af finska hären.

Denna hade nemligen väl följt efter, men helt långsamt och stannade äfven på vederbörligt afstånd, med tredje brigaden, den längst framskjutna, i Himango, 4 mil norr om Gamla Karleby, den 7 Maj; med fjerde brigaden i Kalajoki, 2 1/2 mil längre norrut, den 3 Maj; med andra brigaden i Katjoki, 6 mil ännu längre norrut, i närheten af Brahestad, der högqvarteret togs, samt med första brigaden i Siikajoki, 1 1/2 mil i norr derom.

I denna ställning förblef finska hären under de följande sex veckorna, ty den nu inträffade käl-lossningen, som gjorde alla vägar ofarbara, hindrade tills vidare alla krigsrörelser i dessa trakter. Den 12 Maj hade emellertid Klingspor samlad en styrka, som, enligt hans egen uppgift, utgjorde 12,922 man, hvaribland 10,513 tjenstbare, i hvilket antal dock äfven inbegreps femte brigaden under Sandels, hvars rörelser vi nu skole omnämna.

När Bulatoff lemnade Kuopio, befalte han öfverste Obuchoff att med den i Heinola qvarlemnade bataljonen, 500 man, följa efter för
att betäcka de talrika foror, som från ryska gränsen förde lifsmedel till Tutschkoffs division. Obuchoff följde Bulatoff på fem dagsmarschers afstånd; men när han kom till Pulkkila och der icke hörde af hvarken Bulatoff eller Tutschkoff, utan i stället fann finska trupper i närheten, stannade han, villrådig hvad han skulle företaga. Så snart Sandels fick kännedom härom, beslöt han öfverrumpla honom och sände den 1 Maj från Frantsila major Fahlander med 400 man att från vestra sidan kringgå Pulkkila samt under följande natten falla Obuchoff i ryggen. Sjelf uppbröt Sandels samma dag på eftermiddagen med 300 man och 2 kanoner till Pulkkila, för att anfalla norrifrån, samt afdelade under marschen kapten Silfverbrand med 100 man, för att på en omväg österifrån angripa ryssarne. Han och Fahlander ankommo ock nästan samtidigt och anföllo från hvar sin sida Obuchoff, som vid underrättelsen att en fiendtlig styrka äfven var i anryckande norr ifrån, väl sökte slå sig igenom, hvilket äfven lyckades för en del af hans trupp, med 2 kanoner, men sjelf svårt sårad, jemte 5 officerare, 18 underofficerare och omkring 280 man, blef fången efter nära fyra timmars förtvifladt försvar.

<i>Striden vid Pulkkila</i> var sålunda en ny seger för finska hären. Under följande dagarne Togos flera ryska foror, och vid Idensalmi reste sig befolkningen, förjagade den ryska vakten samt bemäktigade sig därvarande förråd. Natten till den 12 Maj öfverrumplades Kuopio af kapten Malm med 150 man, understödd af omkring 300 med hvarjehanda vapen försedda bönder. Ryssarne förlorade 40 man i döda och sårade samt 160 friske och 124 sjuke, som togos, jemte en mängd lifsmedel till ett värde af 50,000 rdr.

Den 20 Maj kom Sandels med återstående delen af brigaden äfven till Kuopio och tog sedermera genom smärre afdelningar af sin styrka flera ryska magasin, så att från den 1 till den 28 Maj femte brigaden framryckt 50 mil samt från fienden tagit nära 6,000 tunnor säd, flera tusen lispund kött, hö m. m., utom allt, som af fiendens upplag blifvit förstördt, förskingradt eller uppbrändt, och i striderna mot denna brigad hade ryssarne i döde, sårade och fångne förlorat öfver 1,000 man.

Under dessa tilldragelser i mellersta och östra Finland hade Buxhöwden riktat sitt hufvudanfall mot fästningarna vid södra kusten, hvilka det för ryssarne var af synnerlig vigt att få i sitt våld före sjöfartens öppnande, emedan de sedermera kunde undsättas af den öfverlägsna engelska och svenska flottan samt blifva landstigningspunkter för de trupper, som otvifvelaktigt skulle från Sverige öfverföras till Finland.

Bland dessa fästningar låg <i>Svartholm</i> närmast ryska gränsen. Det hade en besättning af 634 man i stridbart skick, väl försedda med artilleri, ammunition och lifsmedel. Fästningsverken voro visserligen ännu icke fulländade, men fästningen dock i försvarbart skick. Kommendant var majoren <i>Carl Magnus Gripenberg.</i> De ryska
stridskrafter, som under generalmajor Muchanoffs befäl inneslöto fästningen, uppgingo till omkring 1.800 man, hvartill sedermera kommo ytterligare 2 1/2 bataljoner. Redan den 22 Februari uppmanades kommendanten att uppgifva fästningen, men vägrade, och befälet förband sig att försvara den till sista man. Den 2 och 8 Mars skedde nya uppmaningar från fienden, men afslogos likaledes. Sistnämnda dag började ryssarne beskjuta fästningen från ett batteri af 4 haubitser; men dessas eld tystades snart af fästningens talrikare och gröfre artilleri. Icke desto mindre, och ehuru allmogen i den kringliggande trakten gjort sitt bästa att förse fästningen med rikliga förråd af lifsmedel, beslöts redan den 9 Mars i ett krigsråd inom densamma att hos ryssarne begära sex veckors stillestånd, och såsom anledning till detta beslut anfördes sjuklighet bland besättningen samt fruktan för eldfara. Denna begäran blef dock af ryssarne afslagen, men den 11 hölls åter ett krigsråd, i hvilket man beslöt att, med hänseende till sjukligheten och missnöjet hos besättningen, begära åtminstone en månads stillestånd. Äfven detta afslogs; dock beviljade Muchanoff tre dagars vapenhvila, hvarefter stormning skulle ske, och den 12 Mars upprättade ryssarne ett nytt batteri af 6 kanoner.

Nu sjönk modet hos befälet i fästningen, som ej bättre höll sin ingångna förbindelse att försvara den till sista man, än att redan den 14 i ett nytt krigsråd besluta dess uppgifvande, af brist på medikament för de sjuke och på goda sprutor till eldsläckning, om någon del af fästningen blefve skjuten i brand! Efter ytterligare underhandlingar uppgafs fästningen den 18 Mars. Den hade då 200 för det mesta grofva kanoner, tillräcklig ammunition samt lifsmedel för minst tio dagar ännu, och den gaf sig åt en fiende, som endast hade 10 fältstycken till dess beskjutande, hvarföre också ännu intet murbrott var skjutet, långt mindre någon stormning företagen. Fästningen uppgafs med alla dess tillhörigheter, kanoner och förråd. Officerare och civile tjenstemän skulle få medföra sin enskilda egendom samt manskapet hvad det kunde bära på sig af proviant och beklädnad. Befälet skulle få bo hvar det ville inom Finland, samt alla lönlöse officerare och civile under fångenskapen få nödtorftigt underhåll. Genom Svartholms eröfring betryggade den ryska här, som belägrade Sveaborg, sina förbindelser med ryska gränsen och beherskade dessutom viken vid Lovisa, der en större skärgårdsflotta kunde inrymmas samt ryska fartyg derefter gå med proviant och andra förnödenheter från Viborg till Helsingfors längs kusten och inom skären, om ock de engelska och svenska flottorna voro rådande i Finska viken. Gripenberg blef sedermera öfverstelöjtnant i rysk tjenst, men förklarades 1811 af svenska regeringen förlustig sin svärdsorden.

Kort före Svartholm hade, den 9 Mars, besättningen å <i>Hangöudd,</i> 250 man, med 55 kanoner, under befäl af majoren vid fortifikationen <i>Carl Nykander,</i> utan motstånd gifvit sig, hvarigenom inomskärsseglingen i Finlands sydvestra skärgårdar för ryssarne lättades.

Ännu återstod Finlands starkaste fästning <i>Sveaborg,</i> utan hvars besittning ryssarne ej kunde sägas innehafva Finland, äfven om de utbredt sig öfver en än så stor del af dess område i öfrigt. Den 2 Mars hade Buxhöwden med större delen af Kamenskis division kommit till Helsingfors, men redan den 4 åter uppbrutit till Tavastehus med 6 bataljoner, så att endast 4 bataljoner och 200 ryttare stannade i Helsingfors. Under en hel veckas tid utgjordes sedermera belägringshären af denna ringa styrka, och då Sveaborgs besättning uppgick till nära 7,000 man, hade ett utfall mot den ryska styrkan haft all utsigt att lyckas. Kommendanten, vice amiralen <i>Carl Olof Cronstedt,</i> gjorde dock intet försök att verkställa ett sådant, och den 14 Mars återkom också Buxhöwden med sina 6 bataljoner, äfvensom kort derefter ytterligare 6 bataljoner inträffade, med artillerister och minörer, hvarefter belägringshären uppgick till omkring 10,000 man. Belägringsarbetena leddes af ingeniör-generalen <i>Peter van Suchtelen.</i>

Sveaborg är anlagdt på fem holmar eller klippor, af hvilka Svartö, Lilla Östra Svartö och Vestra Svartö ligga närmast Helsingfors, på ett afstånd af omkring 8,000 fot. Sydvest om Svartö, skild derifrån genom ett smalt sund, ligger Vargön, der fästningens hufvudverk äro uppförda, och i söder om denna, äfven medelst ett smalt sund derifrån skild, ligger den femte holmen, hvarå skansen Gustafssvärd är uppförd, som bestryker stora segelleden med en tredubbel rad af batterier. På en sjette klippa, Långörn, mellan Vestra Svartön och fasta landet, var en särskild skans. Å alla holmarne äro en mängd verk anlagda, till större delen af granit, och på Vargön voro rymliga skeppsdockor, anlagda af Thunberg och Chapman. Det hela, som kostat Sverige oerhörda summor, ansågs redan 1808 för nordens starkaste fästning. Den var ock bestyckad med 900 till större delen grofva kanoner, och inom fästningen funnos icke mindre än 2,033 kanoner, de å den der förlagda eskader af skärgårdsflottan dock häri inberäknade.

Mot denna så väl bevärade fästning hade ryssarne endast 16 mörsare och 30 kanoner, de flesta fältstycken, att uppföra i batterier, hvilka ock anlades på tre ställen, och dessutom formerades af fältkanoner med sina anspann rörliga batterier, hvilka hvarje natt på isen närmade sig fästningen. Den 17 Mars började beskjutningen från ett batteri och fortsattes de tre följande dygnen, några timmar på dagen och några under natten. Afsigten var att söka sätta i brand skärgårdsflottans fartyg, som lågo i sundet mellan Svartön och Vargön, samt att sätta eld på flottans skjul, matrosernas trähus och de talrika väderqvarnarne. Intetdera af dessa ändamål blef dock vunnet, ty fiendens artilleri var alltför svagt emot fästningens, och för öfrigt funno sig de belägrande mycket besvärade af de kulor, som från fästningen sändes till Helsingfors, det enda ställe, der ryssarne kunde mellan tjenstgöringen få hvila och skydd. I anledning häraf begärde och erhöll Suchtelen, som under Buxhöwdens frånvaro förde befälet öfver belägringshären, ett samtal med Cronstedt, hvilket egde rum den 23
Mars, då Suchtelen bad, att man måtte upphöra med beskjutningen af staden, hvaremot han lofvade att i sådant fall flytta sina batterier från den riktning, i hvilken staden låg; biföll man icke denna begäran, skulle både Helsingfors och Åbo förstöras. Cronstedt, som försummat att i tid bränna Helsingfors, i hvilket fall någon belägring af Sveaborg under den kalla årstiden sannolikt ej kunnat företagas, lät nu förmå sig att gå in på de föreslagna vilkoren utan att såsom vilkor å sin sida betinga, att ryssarne icke skulle få inhysa sig i staden, i följd hvaraf dessa der funno en säker tillflykt för både sina personer och sina förråd.

Suchtelen, som var icke blott en skicklig ingeniörbefälhafvare, utan äfven en ganska slug diplomat — han var ock sedermera en lång tid rysk minister i Stockholm — insåg redan af detta samtal med Cronstedt, att på diplomatisk väg kunde icke litet med honom uträttas, och beredde sig derföre så ofta som möjligt tillfälle till nya samtal. Sjelf kom ock Cronstedt Suchtelens önskningar till mötes, i det han den 25 Mars begärde ett nytt samtal, då han föreslog ett två månaders stillestånd, hvilket Suchtelen dock ej ville bevilja under annat vilkor än fästningens uppgifvande, och härtill kunde Cronstedt ännu icke förmås. Under nya samtal lyckades emellertid Suchtelen mer och mer uppskrämma den alltmera bekymrade kommendanten, för hvilken Suchtelen med alla tecken till uppriktigt deltagande uppdukade de vidunderligaste historier, än att en regementsförändring inträffat i Stockholm, än att 30,000 fransmän landstigit i Skåne, än att finska armén gifvit sig fången, ja, att hela Sverige gifvit sig under ryskt beskydd o. s. v. Hvad som dock mest oroade den olycklige kommendanten var förespeglingen om en stormning af fästningen, hvilken Suchtelen ej underlät att för honom framhålla, tilläggande att man måste lofva soldaterne plundring, och för alla de rysligheter, som dervid kunde begås mot oskyldige, blefve kommendanten ansvarig inför sitt samvete. Allt vore i ordning till en sådan stormnings företagande. Redan stodo 24,000 ryssar färdiga dertill, och lika många väntades ytterligare till Helsingfors, der ett stort antal stormstegar redan var samladt, och från en mängd nya batterier, hvilkas läge Suchtelen utvisade på kartan, skulle fästningen öfverhöljas med bomber.

Vid lugnare eftersinnande borde Cronstedt visserligen insett, att en storm mot en fästning, hvars alla verk voro omgifna af is, som alltid kunde hållas söndersågad, och hvars artilleri alltid måste blifva öfverlägset det fiendtliga, hade ingen utsigt att lyckas, men lugn besinning var just hvad som fattades Cronstedt, och icke heller hade han något stöd hos det högre befälet inom fästningen i allmänhet, hvilket man förstått uppskrämma i lika hög grad som kommendanten. Suchtelen har sjelf i en af hans brorson utgifven beskrifning om detta krig berättat huru dervid tillgick. »Under sken af militärisk artighet läto ryske generalerne regelbundet tillställa kommendanten dagblad och tidningar från kontinenten. De flesta innehöllo den tiden nyheter, som
voro olyckliga för Sverige <footnote>Förfalskade exemplar af tidningar, upptagande en mängd uppskrämmande rykten, skola äfven härvid ofta blifvit begagnade.</footnote>. Bulletiner från ryska hären, proklamationer, bref från öfvergifna familjer, allt, som kunde skaka sinnena och som ryssarne ansågo förmånligt att låta omtalas och blifva trodt i fästningen, infördes dit dagligen och mottogs med denna begärliga nyfikenhet, som är naturlig hos menniskor, hvilka lefva afskilda från all gemenskap. Personliga förhållanden, som uppstått mellan ryske generalerne och åtskilliga af de högre officerarne i fästningen, satte de förre i tillfälle att allt mera lära känna de senare. Stabsofficerare, hvilka sedan en lång följd af år endast varit idoge jordbrukare på sina boställen, subalterner, som aldrig bevistat något fälttåg, ett slags afundsjuka mellan de infödde svenskarne och finnarne, det stora antalet af qvinnor, barn, och andra här onyttiga personer, det missnöje, som hos somliga var rådande, den slösaktighet, med hvilken oförfarenheten förbrukade den i en fästning alltid så dyrbara ammunitionen, den fasta tron på ryska härens öfverlägsenhet i stridskrafter — sådana voro de hufvudsakligaste element, hvilka hos amiralen och hans underbefälhafvare åstadkommo förvirring och villrådighet — — Att tveka, att betänka sig, äro i krig stora fel; sällan medför sådant annat än förderfliga följder. Amiral Cronstedt hade anlag för denna ängslan, detta slags själssjukdom, mot hvilken icke en gång behjertenhet och heder kunna skydda, om de ej åtföljas af styrka och beslutsamhet i karakteren. Öfverlemnad i en kinkig belägenhet åt misstroendet till sig sjelf, utan något biträde, måste hans modstulenhet gripa omkring sig.» <footnote>Se <i>Paul van Suchtelen,</i> Kriget mellan Sverige och Ryssland åren 1808 och 1809, Öfvers. Stockh. 1835, s. 49—52.</footnote>

Den 28 Mars hade ryssarne två nya batterier färdiga och under de fem följande dagarne skötos kulor och bomber derifrån mot fästningen, hvarjemte under nätterna de rörliga batterierna framfördes bakom klipporna och oroade fästningen från alla sidor. Härigenom hölls Cronstedt i ständig fruktan för en stormning, äfvensom manskapet, hvilket om dagarne var sysselsatt med isens uppsågande, jemte arbeten å fästningsverken, och om nätterna måste vaka för att afslå de väntade anfallen, blef mer och mer uttröttadt. Genom fiendens eld hade dock endast 6 man blifvit dödade och 32 sårade; men 515 voro sjuke.

Den 2 April lät Suchtelen skjutningen upphöra och sände till fästningen en parlamentär med tillkännagifvande, att det tunga artilleriet nu snart skulle anlända och stormning omedelbart derefter företagas. Tillika berättade han, att hela Finland underkastat sig, att danska och franska trupper öfvergått till Skåne och att Sverige således vore förloradt, hvarföre det vore bäst att Sveaborg, till undvikande af onödig blodsutgjutelse, kapitulerade. Slutligen begärde Suchtelen ett ytterligare samtal med Cronstedt, hvilket egde rum på holmen Lännan följande dagen, den 3 April, då Suchtelen föreslog en konvention om
fästningens öfverlemnande, i händelse ingen undsättning ankommo vid öppet vatten.

Härefter följde tre dagars underhandlingar och öfverläggningar i krigsrådet inom fästningen, hvilka slutade med den önskade konventionen. Att andra för befälet inom fästningen ännu skamligare medel än oron för stormningen och farhågan att ej kunna afslå densamma härvid varit verksamma, derom öfvertygas man genom ett bref från grefve Buxhöwden till ryske krigsministern grefve Araktschejeff af den 5 April, meddeladt i ett ryskt arbete om detta krig <footnote><i>Michailofski-Danilefski,</i> Beskrifning öfver finska kriget åren 1808 och 1809. Öfvers. Tawastehus 1850, s. 19.</footnote>, hvari det heter: »Slutligen, för att hafva framgång i mina propositioner, begagnade jag dertill sådana personers bemedling, hvilkas tillgifvenhet det lyckats mig att vinna inom garnisonen. I insen genom hvilka medel det var mig möjligt att finna de för oss nödiga utvägarne. De äro oss ganska dyra och blifva ännu dyrare, men alla dessa utgifter kunna aldrig komma i någon slags jemförelse med den stora vinst, som Sveaborgs intagande kan medföra. Jag har hittills begagnat extraordinarie summan. Den är nu slut, men då I insen, att jag framdeles måste göra mycket betydligare utbetalningar, så beder jag eder att till sådana hemliga utgifter sända mig 25 à 30,000 rubel». Araktschejeff svarade ock: »Hans maj:t kejsaren hoppas, att, om genom eder försorg och skicklighet det gyllene krutets kraft redan något förslappat krigets driffjedrar, deras fullkomliga undanrödjande bör, såsom det synes, fullbordas».

Att Sveaborg såldes till fienden, är således otvifvelaktigt. Huruvida Cronstedt erhöll någon del af köpesumman, vet man ej med säkerhet, och det har från flera håll blifvit bestridt. I historiens dom blifver dock alltid Cronstedt såsom kommendant ansvarig för Sveaborgs öfvergång, med hänseende till fästningens betydenhet och motståndskraft den skamligaste kapitulation, hvartill någon svensk befälhafvare gjort sig skyldig. Han tillbragte ock sitt öfriga lif i enslighet, föraktad och skydd, ej blott af svenskar, utan äfven af alla mera högsinnade finnar och ryssar.

Den 6 April afslöts konventionen, hvars hufvudsakligaste bestämmelser voro, att stillestånd i fiendtligheterna skulle ega rum till den 3 Maj. Inlopp ej före middagen denna dag i Sveaborgs hamn en hjelpsändning af minst 5 linieskepp, skulle fästningen öfverlemnas till ryssarne. Både inom och utom fästningen visste man emellertid ganska väl att Sveaborgs hamn aldrig var öppen i början af Maj och allraminst kunde väntas att blifva det detta år, då vintern varit kallare än vanligt. Man hade ock försökt få undsättningsterminen förlängd till den 20 Maj, men derpå hade man från ryska sidan ej ingått. Vidare bestämdes i konventionen, att de tre nordligaste fästningsverken å holmarne Långörn, Vestra Svartö och Lilla Östra Svartsjö skulle under de tre följande dagarne efter konventionens afslutande afträdas till
ryssarne, under förbehåll att dessa icke der finge uppföra några försvarsverk mot de öfriga fästningsverken. Inom fästningen finge ingenting förstöras, utan alla dess verk, förråd, artilleri och ammunition, så väl som den der förlagda skärgårdsflotta, skulle i orubbadt skick öfverlemnas. Hvarje person inom fästningen skulle förblifva i besittning af sin egendom, men allt, som icke var enskild tillhörighet, öfverlemnas. Alla officerare, som voro infödde svenskar, skulle få återvända till Sverige, mot sitt hedersord att under detta krig ej tjena mot Ryssland eller dess bundsförvandter. Svenske underofficerare och soldater skulle under militärisk bevakning föras till Viborg eller andra närbelägna orter. De finska regementen, som ginge i rysk tjenst, skulle under detta krig icke begagnas mot Sverige eller dess bundsförvandter, men åtnjuta alla förmåner, som genom kejserliga proklamationer blifvit utlofvade. Skärgårdsflottan skulle efter freden återställas till Sverige, så framt England återstälde den tagna danska flottan.

Dessutom förband sig grefve Buxhöwden att söka utverka ryske kejsarens medgifvande att betala fästningens krigskassas skuld, icke öfverstigande 100,000 rdr svenskt banko, samt att med pass och skyddsvakt förse två kurirer, dem kommendanten egde afsända, den ena södra och den andra norra vägen till Sverige, hvilkas resa skulle på allt möjligt sätt befordras. Detta skedde dock ej, utan tvärtom lades så många svårigheter i vägen för de båda kurirerne, att den ene, som tagit norra vägen, ej framkom till Stockholm förrän den 3 Maj, samma dag, då fästningen skulle uppgifvas, och den andre, som skolat gå öfver Åland, mötte sådana hinder, att äfven han måste taga norra vägen och kom ej till Stockholm förr än den 5 Maj.

Cronstedt hade med dessa kurirer sändt ett bref till konungen, i hvilket han sökte så godt han kunde rättfärdiga det steg han tagit, anförande hufvudsakligen, att fästningen »uti sitt nu ofärdiga och ofullkomliga tillstånd, endast anlagd för en attack sommartiden, förlorade oändligen af sin styrka vintertiden, då isen ligger och gör den tillgänglig på alla sidor», samt att ammunition ej fans för mer än 15 dagar ytterligare, hvilket, derest det verkligen var förhållandet, väsentligen blifvit föranledt af det slöseri med ammunition, hvartill man under den föregående tiden gjort sig skyldig.

Efter konventionen sökte så väl Cronstedt som de högre officerarne i allmänhet efter bästa förmåga qväfva det allmänna missnöje, som röjde sig hos besättningen, så snart stilleståndsvilkoren blifvit kända, och hvilket blef allt starkare, ju närmare man kom den utsatta tiden. Slutligen var det nära att komma till öppet myteri, och äfven bland officerame sattes det flera gånger i fråga att arrestera kommendanten och dem, som troddes hafva medverkat till konventionen; men i saknad af en passande ledare och af full enighet i beslutet, kom det ej till verkställighet. Också vågade ryssarne knappast lita på den lyckliga utgången af de väl anlagda planerna. De omgåfvo fästningen ännu närmare isgrafvarne än förut, uppstälde i batterierna det nu ankomna
tunga artilleriet samt bibehöllo belägringshären vid sin fulla styrka. Dessa försigtighetsmått visade sig dock obehöfliga, ty sedan den 3 Maj ingått, uppfyldes konventionens vilkor af befälet inom fästningen med en samvetsgrannhet, som varit värd en bättre sak. Den 4, 5 och 6 Maj uttågade besättningen öfver isen från de särskilda verken, som nu besattes af ryssarne. I fiendens händer föllo omkring 7,000 krigsfångar, öfver 2,000 kanoner, 110 krigsfartyg, 8,680 handgevär och betydliga ammunitionsförråd.

Kejsar Alexander hade emellertid redan den 1 April utfärdat ett manifest om Finlands förening med Ryssland för evärdeliga tider, i följd hvaraf invånarne förklarades skyldige att till honom aflägga tro- och huldhetsed, och genom Sveaborgs intagande ansågs denna eröfring betryggad. Man ville dock ej ens nöja sig härmed, utan äfven verkställa den delning af Sverige, hvartill Napoleon uppmanat, och man räknade härvid dels på det i Sverige rådande missnöjet mot Gustaf Adolf, dels på en förenad dansk och fransk härs förebådade landstigning i Skåne. Från krigsministern Araktschejeff kom derföre till Buxhöwden ett bref, med förfrågan om det icke vore möjligt att från Åbo gå öfver till Sverige med omkring 12,000 man, hvilket de i Finland förlagda ryska truppernas ringa antal dock ej medgaf; men man beslöt likväl besätta Ålands ögrupp för att komma Sverige närmare. I början af April ditsändes öfverste Wuitsch med 700 man, med hvilka han ankom till Åland den 12 April och rönte ingenstädes något motstånd. Med sin hufvudstyrka, 200 man, stannade han på Kumlinge, den östligaste af dessa öar, hvarefter han med smärre afdelningar besatte de öfriga, deribland äfven Signildsskär, den vestligaste ön, vid östra sidan af Ålands haf.

Uppmuntrad af denna nya framgång, trodde man sig äfven kunna försöka ett anfall mot Gotland. I Libau utrustades en eskader af 9 handelsfartyg, å hvilka inskeppades 1,650 man, med 6 kanoner, under konteramiralen Bodiscos befäl. Den 21 April afseglade han och kom, utan att möta någon svensk kryssare, lyckligen till Gotlands södra udde, der han den 22 landsteg i Sleswiks hamn och intågade den 24 i Visby. T. f. landshöfdingen å ön Erik af Klint hade väl kallat öns stridbara ungdom till dess försvar; men sedan underrättelse kommit, att de landstigne fienderna voro till antalet öfverlägsne samt dessutom ojemförligt bättre öfvade och beväpnade än de bonddrängar, som på ön i hast kunde samlas, blefvo de åter hemförlofvade.

Ryssarnes välde å Gotland blef dock ej långvarigt. Så snart konungen fick underrättelse om landstigningen, befalte han konteramiralen friherre Rudolf Cederström att med sin eskader, 3 linieskepp, 2 fregatter och 3 smärre krigsfartyg, i Carlskrona taga ombord 1,880 man, med 6 fältkanoner, hvilka ditkommenderades från skånska hären, under öfverstelöjtnanten friherre Carl Johan Fleetwoods befäl, samt med denna styrka afgå till Gotland, å hvars östra kust i Sandviken eskaderns trupper landsattes den 14 Maj. Redan samma dag
landsattes en parlamentär till Bodisco med uppmaning att gifva sig, och den 16 ingick han en kapitulation, genom hvilken den landsatta ryska styrkan mot fritt aftåg å de transportfartyg, å hvilka den anländt, öfverlemnade sitt artilleri, sin ammunition och sina vapen samt förband sig att betala allt hvad den å ön tagit. Den 17 inskeppades de nu vapenlösa trupperna i Slitö hamn och återvände till Libau, hvarefter en svensk bataljon stannade å ön såsom stam för det landtvärn, som der skulle uppsättas. Denna expedition slutade sålunda för ryssarne med en förlust af 6 kanoner, med tillbehör, 38 hästar, 1,419 gevär samt härtill hörande ammunition.

Ännu sämre utgång fick det ryska företaget mot Åland. Så snart Ålands haf blef segelbart, sändes i början af Maj en skonert och två kanonbarkasser under löjtnanten Carl Johan Arrhén von Kapfelmans befäl att återtaga ögruppen, hvarjemte befolkningen genom proklamationer uppmanades att resa sig. När de svenska fartygen den 6 Maj visade sig vid ögruppens södra sida, reste sig ock befolkningen, under anförande af sin länsman Arén och af pastorsadjunkten Gummerus, samt tillfångatog de mindre ryska afdelningarna, utan att Wuitsch, som med sin hufvudstyrka 470 man stod qvar å Kumlinge, mellan hvilken ö och de öfriga Åländska all samfärdsel hindrades af drifis, hade någon kunskap om hvad å dessa öar föregått. Först när Kapfelman med sina fartyg visade sig den 8 Maj, blef Wuitsch underrättad om de föregående tilldragelserna, och nu afslöts mellan båda befälhafvarne en öfverenskommelse, att om Wuitsch ej inom åtta dagar erhölle förstärkning, skulle han gifva sig, men under denna tid ej söka undkomma. Då han icke desto mindre gjorde ett försök härtill, hvilket dock misslyckades, förklarade Kapfelman öfverenskommelsen bruten samt landsatte den 10 Maj, sedan drifisen något skingrat sig, sina uppbådade Åländingar, jemte 5 tvåpundiga nickhakar, och, sedan Wuitsch vägrat att gifva sig, uppstod en kort strid, som slutade med hela ryska styrkans tillfångatagande. Samma dag togos äfven ett par smärre ryska afdelningar på två andra öar, och åländska skärgården var sålunda nu fullt befriad från fiender. Den 26 Maj förordnades om uppsättande af landtvärn på ögruppen, till framtida försvar.

I slutet af Maj blefvo de första engelska krigsskeppen synliga i Östersjön och visade sig i Rigabugten. Den 3 Juni utlopp Cederström med 10 linieskepp och 6 fregatter från Carlskrona för att afgå till Hangö udd, dit han ankom den 11 och kryssade derefter någon tid i Finska viken samt lade sig slutligen i Jungfrusund, några mil söder om Åbo. Af ryska örlogsflottan hade ungefär en tredjedel de föregående åren afgått till Medelhafvet, och sedan af de öfriga ryska krigsfartygen äfven en tredjedel genom vanvård blifvit obrukbara, återstodo nu endast 9 linieskepp, 7 fregatter och några smärre fartyg i stridsdugligt skick, hvilka emellertid ej kunde våga något försök att bestrida den förenade engelska och svenska flottan öfvermakten å Östersjön och Finska viken. Då sålunda denna flotta kunde när som helst landsätta
trupper å hvilken punkt som helst af ryska kusterna vid dessa farvatten, måste en betydande del af ryska krigsmakten användas till dessa kusters försvar. Så stodo omkring 20,000 man i Kurland, Lifland och Estland samt ungefär lika många i Ingermanland och Viborgs län, oberäknadt besättningarna i Kronstadt 9,000 man, i Viborg 3,500, i Fredrikshamn 2,000 och i Ruotsensalmi (Svensksund) 1,600, i följd af hvilket allt några förstärkningar af större betydenhet ej kunde afgå till den ryska styrkan i Finland.

Efter ryska härens återtåg från norra Finland samt finnarnes segrar vid Siikajoki och Revolaks fann sig Buxhöwden emellertid, med de 23,000 man han hade under sitt befäl, ej kunna fullborda landets eröfring, så vigtigt steg dertill än genom besittningen af Sveaborg blifvit taget, utan begärde redan den 3 Maj en förstärkning af 12 bataljoner fotfolk och 1,000 kosacker, hvilken ock längre fram i månaden anlände under generalmajoren Barclay de Tollys befäl, hvartill sedermera kommo 3,000 från Frankrike återvände ryska fångar och 2,000 rekryter, så att de förstärkningar, som efter hand inträffade för ryska hären i Finland uppgingo till omkring 11,000 man och de stridskrafter, hvaröfver Buxhöwden derefter hade att förfoga, således till ungefär 34,000 man. Af denna styrka skulle omkring 6,000 man under <i>Barclay de Tally</i> undantränga Sandels' brigad från Kuopio, kringgå finska hufvudhären och falla den i ryggen, under det <i>Rajewski</i> med ungefär 7,000 man skulle anfalla densamma söder ifrån. Med återstående 21,000 man skulle <i>Bagration</i> och <i>Kamenski</i> försvara vestra och södra Finland.

Medan denna ryska plan för det blifvande fälttåget uppgjordes, hade en svensk blifvit Gustaf Adolf föreslagen af generalmajoren <i>Gustaf Wilhelm af Tibell,</i> som den 6 Mars blifvit generaladjutant för armén och således nu var konungens rådgifvare i krigsärenden. Redan i April, då genom engelska flottans ankomst till de danska farvattnen all oro för en dansk och fransk landstigning i Skåne upphört, hade Tibell yrkat på en kraftig hjelpsändning till Finland; men konungen var nu så upptagen af sina planer på Norges eröfring, att han ej fäste något afseende vid detta yrkande. Det var icke obetydande stridskrafter, hvaröfver man nu i Sverige kunde förfoga. Den reguliera armén utgjorde omkring 30,000 man, hvartill kommo 14,000 man vargering och 30,000 man landtvärn samt 10,000 man engelska hjelptrupper. Att både eröfra Norge och återtaga Finland var denna styrka för svag; men det angelägnaste tycktes dock vara Finlands återtagande, hvartill Tibell tillstyrkte de kraftigaste åtgärder, så mycket hellre som det visat sig, att den engelska hjelpkåren ej kunde påräknas för Norges eröfring. Enligt hans den 19 Maj till konungen afgifna förslag skulle 30 bataljoner indelt infanteri och vargering, tillsammans omkring 15,000 man, genast uppbryta från södra och vestra arméerna samt norra fördelningen, för att landsättas i någon närmast bakom finska hären varande hamn och ställas under Klingspors befäl, medan 40 landtvärnsbataljoner borde afgå till södra, vestra och norra gränserna, för att der
i förening med de qvarvarande stamtrupperna och den engelska hjelptruppen, användas till rikets försvar.

Äfven denna plan, som onekligen gaf de bästa utsigterna till Finlands återtagande, förkastades af konungen, som förklarade, att han för Norges eller Selands eröfring behöfde den betydliga styrka, Tibell velat använda till Finlands återvinnande. Dessutom trodde konungen en stor hvälfning förestå i den europeiska politiken. Napoleons nya våldsbragder i Portugal och Spanien hade ytterligare ökat de öfriga europeiska regenternes hat mot honom. Österrike gjorde starka rustningar och stod färdigt till ett nytt anfall, Preussen afbidade blott ett lägligt tillfälle för att afkasta det tunga ok, hvaraf det trycktes, och Alexander såg med växande oro tilldragelserna i Spanien, hvars konung förmåddes genom en traktat i Bayonne af den 10 Maj 1808 afträda sitt rike, hvilket Napoleon den 6 Juni gaf åt sin broder Josef. Genom allt detta skulle snart mot Napoleon bildas en ny koalition, i hvilken äfven Ryssland och Danmark måste deltaga samt då frångå sina orättmätiga fordringar mot Sverige. Som emellertid denna nya koalition möjligen ej komme till stånd före nästa vinter, då man åter kunde blifva utsatt för en dansk och fransk landstigning i södra Sverige, men de till Finland afsända trupperna troligen icke kunde dit återföras, när de derstädes behöfdes, fordrade försigtigheten, att man tills vidare behölle dem hemma. Konungen ville dock ej lemna den finska hären utan understöd, men trodde att dertill erfordrades en långt mindre styrka, än Tibell föreslagit. Från flera håll hade nemligen rapporter inkommit, att finska allmogen vore färdig att resa sig, såsom redan skett å Åland, och konungen förestälde sig, att om mindre svenska afdelningar landsattes på finska kusterna, skulle allmogen sjelfmant sluta sig till dessa afdelningar och efter hand hela landet resa sig, hvarigenom finska härens framgångar kunde befordras, utan att man från Sverige behöfde draga någon större truppstyrka, som kunde fördelaktigare användas till Norges eller Selands eröfring.

Konungen befalte derföre, att en styrka af ungefär 1,000 man skulle under öfverste Bergenstråles befäl från norra fördelningen afgå till Finland och landstiga bakom ryska arméen vid Wasa, samt att en annan kår skulle under generalmajor Vegesacks befäl från Åland landstiga i trakten af Åbo, hvarjemte några bevärade fartyg borde visa sig vid kusten i närheten af Kaskö för att der understödja allmogens resning. Alla Tibells föreställningar mot planlösheten af dessa landstigningar, hvarigenom allmogen, som dessutom redan var af de ryska befälhafvarne afväpnad, skulle utan nytta för Finlands försvar i dess helhet blottställas för den grymmaste medfart, voro fruktlösa. Gustaf Adolf var allt för mycket öfvertygad om sina egna insigters öfverlägsenhet att lyssna till andras råd.

Sedan finska hären under källossningstiden hvilat ut efter vinterfälttågets ansträngningar och vägarne åter blifvit farbara, begynte sommarfälttåget. Finska hären utgjorde nu något öfver 14,000 man,
hvaribland åtminstone 12,000 voro tjenstbare, fördelade i 5 brigader, den <i>första,</i> bestående af 5 bataljoner och 2 sqvadroner, med 10 kanoner, under öfverste <i>Palmfelt;</i> den <i>andra</i> af 4 bataljoner och 3 sqvadroner, med 14 kanoner, under öfverste <i>von Döbeln;</i> den <i>tredje</i> af 4 bataljoner och 3 sqvadroner, med 8 kanoner, under öfverste <i>Gripenberg;</i> den <i>fjerde</i> af 4 1/2 bataljoner och 1 sqvadron, med 16 kanoner, under öfversten grefve <i>Cronstedt,</i> och den <i>femte</i> af 5 1/2 bataljoner och 1 sqvadron, under öfverste <i>Sandels.</i> Mot Rajewskis 7,000 man kunde sålunda den finska hären ställa minst 9,000, samt mot Rajewskis och Barclay de Tollys 13,500 man omkring 12,000, så att underlägsenheten i antalet af hela styrkan var föga betydande och den förenade finska arméen var öfverlägsen hvarje särskild af de båda ryska divisionerna. Detta oaktadt var föreställningen om de ryska stridskrafternas stora öfverlägsenhet ännu så inrotad hos den finska härens ledare och synnerligast hos Klingspor, att den fortfarande inverkade på krigsrörelserna.

Den 1 Juni sände Klingspor öfverstelöjtnant Fieandt att borttaga ett ryskt förråd vid Perho, hvilket skedde natten till den 8 Juni. Så snart Rajewski följande dagen fått underrättelse härom och befarade att af den öfverlägsna finska hären blifva afskuren från Barclay de Tolly, uppbröt han natten till den 14 Juni frän Gamla Karleby och drog söderut till Lill Kyro, der han den 17 tog sitt högqvarter, qvarlemnande i Ny Karleby generalmajor Yankowitsch med omkring 2,000 man och 12 kanoner. Nu ändtligen fick också Klingspor mod att draga söderut. Den 24 Juni lät han andra och tredje brigaderna anfalla ryssarnes styrka vid Ny Karleby, och en föga blodig strid uppstod, under hvilken den ryska styrkan undanträngdes, hvarefter Klingspor tog sitt högqvarter i Ny Karleby, der han tills vidare stannade. 

Under tiden hade den afdelning af norra fördelningen, som fått befallning att under öfverste Bergenstråles befäl afgå till Wasa, i medlet af Juni blifvit sammandragen vid Umeå och utgjordes af omkring 1,500 man samt var sålunda något talrikare, än från början varit ämnadt. Den inskeppades i Umeå redan den 14 Juni, men ankom, till följd af motvind, först den 24 Juni till Telotskär, något norr om Wasa, der den ankrade tidigt på morgonen. Man erfor nu, att ryska hufvudstyrkan under generalmajor Demidoff låg, 1,500 man stark, i Wasa; att vid Toby, sydost om staden, befunno sig ytterligare 1,000 man, samt att några smärre ryska afdelningar stodo flerstädes i trakten. Efter inhemtande af dessa underrättelser började Bergenstråle på aftonen den 24 vid Öster-Haukmo utskeppa sin afdelning och anträdde derefter på morgonen följande dagen marschen till Wasa, sedan han afsändt kapten Sandman med omkring 200 man att anfalla en rysk afdelning vid Karperö. Om denna afdelnings ankomst till Karperö fick Demidoff först underrättelse och drog derföre dit med större delen af sin brigad, i tanke att der möta den svenska hufvudstyrkan. Bergenstråle fann derföre intet motstånd, när han kl. 3 e. m. inryckte i Wasa, men
så snart Demidoff fått kunskap härom, vände han genast om för att återtaga staden, och nu uppstod en häftig strid på dess gator, under hvilken Bergenstråles underlägsna styrka, 1,100 man mot 1,700, måste efter en het strid draga sig tillbaka. Sedan Bergenstråle kommit utom staden, trodde han sig märka, att en del af hans trupper ännu var qvar derstädes, hvarföre han med flera af sina officerare dit återvände för att föra dem tillbaka, men råkade dervid i fångenskap, jemte de honom åtföljande officerarne samt omkring 200 man. Den återstående styrkan anträdde under major Ulfhjelms befäl återtåget under natten samma väg den kommit, utan att förföljas af fienden, samt anlände vid midnattstiden till Öster-Haukmo, der inskeppningen verkstäldes så hastigt, att redan kl. 7 på morgonen den 26 alla trupperna voro ombord, med undantag af Sandmans afdelning, som likväl längre fram på dagen äfven lyckades inskeppa sig och uppnå transportflottan, hvilken samma dag afseglade till Ny Karleby, der de återstående trupperna, omkring 1,100 man, landsattes och den 29 Juni förenade sig med finska hufvudstyrkan, hvilken således i dem erhöll en väl behöflig förstärkning. 

Under tiden hade äfven den expedition, som från Stockholm skulle afgå till Åbo, i början af Juni blifvit utrustad. Den utgjordes af den i hufvudstaden förlagda afdelning af skärgårdsflottan och stod under befäl af konteramiralen <i>Clas Leonhard Hjelmstjerna.</i> Den 7 Juni afgingo de första 4 kanonsluparne och under de följande dagarne ytterligare 16. Vid samma tid afseglade äfven generalmajoren friherre <i>Ernst von Vegesack</i> med transportflottan och kom den 11 Juni till Åbo skärgård samt landade den 19, under skydd af 16 kanonslupar, vid Lemo udde, 3/4 mil söder om Åbo. Landstigningstrupperna utgjorde omkring 3,000 man, fördelade i tre brigader. De träffade ryssarne oförberedda på detta anfall. De ryska trupperna, för tillfället under generallöjtnanten Baggehufvuds befäl, voro spridda längs kusten, och den svenska förtruppen fann mot sig endast en bataljon, som utan svårighet tillbakaträngdes. Snart kommo dock ytterligare två bataljoner och en sqvadron, med artilleri, under Baggehufvuds eget befäl, hvilka kl. 1/2 1 på natten lyckades hejda de svenska truppernas anryckande, och nu gaf Buxhöwden, som äfven befann sig i Åbo, befallning åt ryska skärgårdsflottan att anfalla den svenska, samt åt generalmajor Konownitsin att i största hast samla de spridda trupperna och anfalla svenskarne. Kl. 2 på morgonen den 20 Juni började en het strid, under hvilken, sedan ytterligare två ryska bataljoner framryckt, de svenska trupperna måste åter draga sig tillbaka, hvilket dock skedde utan någon oreda, och under skydd af kanonsluparnes grofva kanoner, som nödgade de ifrigt framryckande ryssarne att hålla sig på afstånd från stranden, skedde inskeppningen så raskt, att redan vid middagstiden den 20 Juni hela styrkan åter var ombord. Den 22 Juni drogo sig både skärgårds- och transportflottorna tillbaka till Korpo Berghamn, en af de vestligaste öarna i Åbo skärgård, der skärgårdsfartygen under öfverstelöjtnant Jönssons befäl stannade, medan transportflottan förde
Vegesack och hans trupper till Åland, der de landsattes. Detta landstigningsförsök hade sålunda haft lika liten framgång som det vid Wasa, och af samma anledning. Den landsatta styrkan var allt för svag att mäta sig med de ryska stridskrafterna i de trakter, der landstigningen skedde, och måste derföre åter aflägsna sig, innan den kunde verka för sitt afsedda ändamål att bringa befolkningen till resning.

Den 23 Juni, dagen efter Jönssons ankomst till Korpo Berghamn, anlände dit amiral Hjelmstjerna med 4 galerer, hvilka följande dagen förstärktes med 4 kanonslupar, hvarefter Hjelmstjerna, med 4 galerer och 15 kanonslupar, den 28 Juni afgick från Berghamn för att uppsöka den ryska skärgårdsflottan, 12 slupar och 2 jollar, som lagt sig i en djup vik, bildad af udden Kimito Kramp och Hanga Krampholme. När nu Hjelmstjerna den 30 Juni skulle passera udden, öppnade de ryska fartygen en så oväntad och mördande eld, att Hjelmstjerna, som i detsamma öfverfölls af en stormby, måste draga sig tillbaka, och då han hela dagen af stark motvind hindrades att åter framrycka, fingo ryssarne tillfälle att draga sig undan till Bockholms sund, hvarefter Hjelmstjerna lade sig vid Fårskinsholmarne, i Erstafjärden, en mil utanför Åbo, hvarifrån han sedermera blokerade denna stad.

Under dessa tilldragelser i vestra delen af Finland hade åtskilliga krigsrörelser äfven förefallit i Savolaks, der Sandels med större delen af sin brigad mot slutet af Maj stannat vid Kuopio, medan afdelningar deraf stodo i Kiwisalmi, Turikkala, Jorois och Warkaus. De från ryssarne tagna förråden sändes till Kuopio, och då Sandels insåg, att han innan kort skulle blifva anfallen af en öfverlägsen styrka, vidtog han hvarjehanda åtgärder för att förstärka försvaret. Det behöfdes ock, ty under första hälften af Juni började Barclay de Tollys division framrycka både från Nyslott och S:t Michel. Härigenom nödgades kapten Malm draga sig från Turikkala till Jorois, der 460 man nu voro samlade under major Grotenfelts befäl och der en strid uppstod den 14 Juni, då Grotenfelt, efter tappert och ihärdigt motstånd mot den vida öfverlägsna ryska styrkan, med ett artilleri af 5 kanoner och 2 haubitser, mot hvilket Grotenfelt endast hade en slanga, måste draga sig till Warkaus.

Efter flera smärre träffningar mellan särskilda afdelningar af Sandels' och Barclay de Tollys trupper fann sig Sandels föranlåten att den 18 Juni utrymma Kuopio, der Barclay de Tolly följande dagen intågade med sin ännu af 6,500 man bestående division, hvaremot Sandels, med de 2,400 man han ännu hade tjenstbara, intog en fast ställning vid Toivola, hvilken han ytterligare på flera sätt förstärkte.

Under tiden beslöt Barclay, sedan han genom Kuopios intagande utfört den delen af sitt uppdrag, som afsåg att hindra finnarnes vidare framträngande på vägen från Uleåborg till Nyslott, att äfven skrida till uppfyllandet af den öfriga delen, nemligen att öfver Koivisto sätta sig i förbindelse med Rajewsky och falla Klingspor i sidan. I Kuopio qvarlemnade han omkring 3,000 man under generalmajor Rachmanoff,
för att till en början försvara Kuopio och dess förbindelser med Nyslott, men, efter ankomsten af de kanonslupar, som utrustades i Willmanstrand, försöka drifva Sandels från Toivola och öppna förbindelse med de trupper, som under generalmajor Alexejeffs befäl skulle inrycka i Karelen. Med återstoden af sin styrka, omkring 3,500 man, anträdde Barclay sitt tåg vesterut.

Genom sina talrika kunskapare bland befolkningen hade emellertid Sandels fått underrättelse, att en betydlig transport lifsmedel skulle föras landsvägen från Warkaus till de ryska trupperna. För att försöka borttaga eller förstöra densamma sände han den 24 Juni major Duncker på 20 båtar till Pankarlaks, och för att draga fiendens uppmärksamhet från denna sida samt sjelf skaffa sig närmare underrättelser om ryssarnes styrka vid Kuopio företog han den 25 Juni, med 600 man, som öfver Kallavesi-sjön fördes på 60 båtar, ett anfall mot Kuopio. Under häftig eld å ömse sidor verkstäldes landstigningen, men som stranden var öppen och fienden deremot hade skydd i en skog, fann Sandels ett vidare framträngande ej kunna ske utan betydlig förlust, hvarföre han åter inskeppade sina trupper och åtnöjde sig att från båtarne beskjuta fienden. Hufvudafsigten med detta anfall vans emellertid, ty Duncker, kunde, ostörd af ryska hufvudstyrkan, vid Pankarlaks bemäktiga sig den ryska foran. Hvar och en fick häraf föra med sig så mycket han kunde, hvarefter återstoden, jemte 200 vagnar, uppbrändes samt 370 artillerihästar, som utgjorde anspannet, dödades, och den 26 Juni återkom Duncker till Toivola, utan att hafva lidit en enda mans förlust.

Båda dessa anfall gjorde ett stort intryck på Rachmanoff och hans trupper, hvilka, då de aldrig lemnades i ro, ansågo Sandels vida starkare än han var samt uttröttade sig genom en ansträngande förposttjenstgöring natt och dag. Genom den vid Pankarlaks lidna förlusten af lifsmedel började äfven både Rachmanoff och Barclay lida brist på födoämnen, och tillika blef den sistnämnde så bekymrad för sina förbindelser på vägen till Nyslott, att han beslöt att vända om med större delen af sin styrka för att förvissa sig om besittningen af Kuopio, dit han den 29 Juni anträdde sitt återtåg.

Under tiden hade Sandels beslutat ett nytt anfall mot Kuopio, hvilket verkstäldes natten till den 1 Juli medelst flera afdelningar, som på båtar gingo öfver sjön och från skilda håll anföllo ryssarne, af hvilkas stora öfverlägsenhet i antal de anfallande visserligen snart nog blefvo tvungna att åter gå ombord, men hade emellertid ingifvit fienden de mest öfverdrifna föreställningar om sin styrka, i följd hvaraf Barclay icke allenast stannade vid Kuopio, utan ej heller vågade något allvarsammre anfall mot Sandels' ställning.

Under tiden hade Klingspor, med sin vanliga, allt för betänksamma försigtighet, försummat begagna den öfverlägsenhet i stridskrafter, hvilken han genom Barclay de Tollys underlåtande att förena sig med Rajewsky egde öfver denne, ehuru efter striden vid Ny Karleby denna
öfverlägsenhet icke längre var honom obekant. Såsom skäl för långsamheten i sina rörelser anförde han nödvändigheten att afvakta från Sverige väntade förstärkningar, samt att under ett längre framryckande nödgas mer och mer splittra sin styrka, allt efter som vägarne utgrenade sig och han mera kunde befara att på en af dem blifva af en rysk styrka kringgången.

Emellertid hade Rajewski, för att närma sig den ännu väntade Barclay, från Lappo, omkring 7 mil sydost om Ny Carleby, dragit sig 3 mil längre i sydost till Salmi, hvarifrån han sände 2 bataljoner under öfverste Kulneff att anfalla öfverstelöjtnanten Otto Henrik von Fieandt, som vid Lintulaks intagit en ställning, hvarigenom han från Rajewskis hufvudstyrka afskar en rysk afdelning under generalmajor Wlastow. Denne hade då redan likaledes beslutat anfalla Fieandt, för att sätta sig i förbindelse med Rajewski, och sedan han, medelst en förstärkning från Barclays division, fått sin styrka ökad till 2,000 man, framryckte han den 2 Juli från Saarijärvi till Lintulaks, der han följande dagen anföll Fieandt, som efter ett modigt och ihärdigt försvar, efter förlust af 135 man i döde, sårade och fångne, nödgades draga sig tillbaka till Perho, 1 1/2 mil längre norrut, der han erhöll förstärkning från finska hufvudhären, så att hans styrka nu utgjorde omkring 1,500 man, men i alla fall var underlägsen Wlastows, hvilken blifvit ytterligare förstärkt med Kulneffs 2 bataljoner.

Klingspors betänksamhet och motvilja för alla raskare rörelser hade emellertid blifvit så väl insedd af Buxhöwden, att, då Barclay ej verkstälde föreningen med Rajewski, Buxhöwden befalte denne genom ett raskt anfall mot finska hufvudstyrkan söka ingifva Klingspor föreställning, att Rajewski fått förstärkning och åter var honom öfverlägsen. Rajewski beslöt verkställa detta anfall på två kolonner, af hvilka den ena under generalmajor Jankowitsch, som borde förena sig med Wlastows styrka, hvarigenom denna komme att utgöra närmare 4,000 man, skulle fördrifva Fieandt från Perho, medan den andra, omkring 4,500 man, under Rajewskis eget befäl den 8 Juli framryckte mot Lappo.

Denna anfallsrörelse från ryska sidan kom verkligen Klingspor att tro Rajewski hafva erhållit förstärkning, men hade dock ej för öfrigt den verkan Buxhöwden beräknat, ty, sannolikt dertill förmådd af Adlercreutz' föreställningar om angelägenheten af att besätta en så vigtig strategisk punkt som Lappo, der vägarne från Ny Karleby, Wasa, Tammerfors, Tavastehus och Kuopio möttes, beslöt Klingspor låta hufvudstyrkan framrycka mot Lappo, hvilket han dock uppdrog åt Adlercreutz att verkställa, medan han sjelf stannade i Ny Karleby. I följd häraf satte sig första, andra och tredje brigaderna den 10 och 11 Juli i rörelse i riktning mot Lappo; men under tiden hade Fieandt vid Kotkasaari i närheten af Perho blifvit den 10 Juli anfallen af Jankowitsch och efter ihärdigt motstånd tvingad att draga sig till Dunkars, 4 mil närmare Ny Karleby, der han fick undsättning af svenska brigaden under öfverste Odert Reinhold von Essen, som nu öfvertog befälet öfver
denna till 2,400 man förstärkta afdelning. Jankowitsch fick också nu af Rajewski, som af finska härens rörelser befarade att blifva anfallen vid Lappo, befallning att draga sig tillbaka till Lintulaks och der lemna större delen af sin styrka, men sjelf, med 2 bataljoner och 1 sqvadron, skynda till Lappo.

Dit framkom den 14 Juli Adlercreutz med de finska brigaderna, utgörande tillsammans omkring 5,000 man, mot hvilka Rajewski hade omkring 4,500 man till sitt förfogande. Anfallet börjades af Savolaks jägare under öfversten grefve Cronstedt, hvilka under hela striden ständigt voro främst i elden, ehuru de efterföljande regementena flera gånger begärde att få aflösa dem; men Savolaksarne ville på inga vilkor afstå sin farliga hederspost åt någon annan. Striden, under hvilken Adlercreutz modigt och beslutsamt ledt rörelserna, slutade för finnarne med en fullständig seger, ehuru Rajewski genom ett väl ordnadt återtåg räddade större delen af sin styrka.

<i>Segern vid Lappo,</i> som kostade finnarne omkring 180 man och ryssarne öfver 400, hade till närmaste följd, att finska hufvudstyrkan kunde besätta Lappo och derigenom betrygga sina kommunikationer så väl med kusten, der de från Sverige begärda förstärkningarna voro att förvänta, som med de inre delarne af Finland. Rajewski, som genast efter striden dragit sig tillbaka till Salmi, fortsatte den 18 Juli sitt återtåg till Alavo, 4 mil längre söderut, och samtidigt fick Jankowitsch befallning att från Lintulaks draga sig tillbaka till Saarijärvi, i stället att förena sig med Rajewski, hvarigenom dennes division var fortfarande splittrad i två svaga afdelningar samt finska hären kom i besittning af hela tvärvägen mellan Wasa och Lintulaks, å hvilken hufvudstyrkan således nu hade direkt förbindelse med Essens kår i Lintulaks.

Efter kraftyttringen vid Lappo visade sig emellertid Klingspor lika betänksam som förut och ville icke låta finska hufvudstyrkan ytterligare framrycka förr, än de från Sverige väntade förstärkningarna anländt. Intill dess skulle man endast genom smärre operationer oroa fienden och söka för honom försvåra möjligheten att sammandraga sina trupper till en punkt, hvarifrån finska härens dåvarande ställning kunde hotas.

Bland de smärre expeditioner, som enligt denna operationsplan utrustades, ådrog sig en af 40 man under fältväbeln <i>Roths</i> befäl en särskild uppmärksamhet. Genom öde trakter och på obanade vägar framkom han den 18 Juli till Virdois vid Ruovesi-sjön, som sträcker sig ända till Tammerfors, uppbrände broarne, afbröt förbindelsen mellan ryska hären i Alawo och Tammerfors, tog de fartyg, som förde lifsmedel till ryska hären, och, sedan han blifvit förstärkt med en mängd bönder och soldater af Sveaborgs förra besättning, tog han sitt tillhåll å en holme i sjön, hvarifrån han beherskade denna samt företog till och med ett anfall mot Tammerfors den 23 Juli, hvilket dock blef tillbakaslaget, men förmådde ryssarne att utrusta en särskild eskader af
bevärade fartyg, för att befria sig från denne besvärlige fiende, då Roth blef tvungen att åter draga sig tillbaka. Hans djerfva företag satte emellertid Rajewski i sådan oro, då ryska hären tillika började lida total brist på lifsmedel, att vid ett krigsråd i Alawo den 23 Juli beslöts ett återtåg till Tavastehus, emedan reträtten till Tammerfors var afskuren. Sent på aftonen den 24 anträddes ock återtåget i största tysthet, men redan följande dagen möttes Rajewsky af <i>Kamensky,</i> som blifvit utsedd att i hans ställe taga befälet öfver denna del af ryska hären. Äfven han fortsatte dock återtåget i riktning åt Tavastehus. Vid Saarijervi stannade Jankowitsch i en väl befästad ställning.

Under dessa krigsrörelser i Finland och i stället att dit afsända de af Klingspor så länge efterlängtade förstärkningarna sysselsatte sig Gustaf Adolf fortfarande med planer till Selands eröfring och tycktes egna föga uppmärksamhet åt Finlands bevarande. Sedan öfverbefälhafvaren öfver de till Sverige från England afsände hjelptrupper generallöjtnanten Moore ankommit till Stockholm, föreslog konungen honom genast att deltaga i en expedition emot Seland; men Moore visade ingen benägenhet härtill, utan framhöll alla svårigheterna af detta företag. Han visade omöjligheten att med den styrka, som dertill kunde användas, och det belägringsartilleri, som var att tillgå, intaga Köpenhamn och eröfra Seland, då fienden under vintern egt tillfälle att der samla hela sin styrka, emedan en fransk här skyddade det öfriga Danmark, samt förklarade slutligen, att han i sin instruktion ej hade någon föreskrift om ett dylikt företag.

Då föreslog honom konungen att medverka till Norges intagande; men äfven härvid ansåg han så stora svårigheter möta, att han afstyrkte företaget och för sin del tillrådde ett välberäknadt försvarssystem, i hvilket han var villig att med sina trupper deltaga. Detta system hade ock under dåvarande förhållanden onekligen varit det lämpligaste, och om den engelska hären fått landsättas i Skåne eller Bohuslän och medverka till försvaret mot en befarad dansk eller fransk landstigning, skulle konungen kunnat använda 15- till 20,000 man för att återtaga Finland, i stället för de föga betydande truppsändningar, som skedde dit och hvarmed ingenting uträttades. Slutligen förklarade Moore sig nödsakad tillkännagifva, att om de engelska trupperna, som allt sedan sin ankomst på Göteborgs redd oafbrutet fått ligga qvar på flottan, icke erhölle tillstånd att genast få landsättas, för att under den tid, som fordrades till förberedelser för de blifvande operationerna, njuta nödig hvila i land, nödgades han med dem genast afresa till England.

Efter företrädets slut den 23 Juni försökte Tibell för konungen framhålla nödvändigheten af de engelska truppernas landsättning, så vida ej en stor del deraf genom sjukdom skulle göras oduglig till konungens tjenst samt det goda förhållandet med England störas, hvarjemte han trodde den förnämsta svårigheten i afseende å landstigningen vara häfd, då engelska regeringen visat sig benägen att lemna
konungen det befäl öfver trupperna, utan hvilket han ej ville medgifva deras landsättande, emedan inom hans rike ej finge finnas någon krigshär, som ej stode undet hans befäl. Konungen förblef icke desto mindre orubblig i sitt beslut att ej medgifva den engelska hjelphärens landsättning förr, än engelska regeringens uttryckliga medgifvande i afseende å befälet deröfver erhållits.

När Tibell till Moore framförde denna förklaring, förevisade denne en punkt i sin instruktion, i hvilken han ovilkorligen ålades att, om ej alla svårigheter i afseende å truppernas landsättning undanröjdes, genast med dem återvända till England, hvilket han ock följande dagen, den 24 Juni, anmälde hos engelske ministern i Stockholm Thornton, som genast i en not derom underrättade svenska regeringen. Konungen förblef häröfver högeligen förbittrad och lät genom befälhafvande generaladjutanten förklara, att Moore icke finge lemna hufvudstaden förr, än han dertill erhållit konungens tillstånd eller sin egen konungs befallning att återvända till England. Sedan engelske ministern förgäfves gjort de allvarligaste föreställningar mot detta beslut, som stod i uppenbar strid mot folkrätten, afreste Moore likväl i hemlighet från Stockholm till Göteborg samt afseglade i början af Juli med de engelska trupperna till England, och Gustaf Adolf hade sålunda genom sin hänsynslösa envishet beröfvat sig detta vigtiga bidrag till Sveriges försvarskrafter.

Sitt beslut att verkställa en landstigning på Seland vidblef han emellertid, äfven om den måste ske endast med svenska trupper, samt tillsatte med anledning deraf en komité, som skulle yttra sig öfver ett af honom uppgjordt förslag till Köpenhamns anfallande medelst en landstigning på ön Amager. Sjelf företog han nu en resa till skärgårdsflottan i de åländska farvattnen, för att, efter närmare på stället inhemtade underrättelser om fiendens styrka, fatta sitt beslut på hvad sätt finska hären skulle lämpligast understödjas, hvarom förnyade framställningar blifvit hos honom gjorda.

Den 30 Juni gick konungen ombord på jakten Amadis och afseglade till flottan, sedan han åt hertig Carl uppdragit befälet öfver alla trupper i Sverige, hvilka, oberäknadt det ännu för det mesta under öfning varande landtvärnet, uppgingo till omkring 45,000 man, hvaraf dock högst två tredjedelar stodo vid gränserna, men den öfriga delen utgjorde besättningar eller låg på rotarne.

Den 4 Juli ankom konungen till eskadern vid Fårskinnsholmarne, åtföljd af sin generaladjutant för flottan, vice amiralen friherre Rayalin, generalauditören grefve Gyllenborg, kabinettssekreteraren Wetterstedt m. fl. Konungen befalte genast, att en rekognoscering skulle verkställas mot Bockholmssund, för att utröna den fiendtliga ställningens styrka. Häraf föranleddes samma dag en strid mellan svenska skärgårdsfartyg under kapten Wirséns befäl och åtskilliga ryska, hvilka drefvos tillbaka och förföljdes till dess de kommo under skydd af ryska landtbatterier, då de svenska måste upphöra med förföljelsen och
återvända till Bockholmssund. Förlusten hade å ömse sidor varit ringa.

Efter denna strid afseglade konungen från Fårskinnsholmarne och ankom den 8 Juli till Jungfrusund för att taga i ögonsigte den der förlagda kanonslupsafdelningen under kapten Sölfverarm samt den der utanför vid Arö under öfverste Gegerfelts befäl stationerade afdelningen af örlogsflottan. Derifrån återvände konungen den 14 Juli till Åland, sedan han beviljat konteramiralen Rudolf Cederström tjenstledighet och i hans ställe uppdragit befälet öfver örlogsflottan åt konteramiralen <i>Henrik Johan Nauckhoff.</i>

Den 21 Juli föreföll åter en strid mellan svenska skärgårdsfartyg under Sölfverarm och ryska under kapten Hayden vid Tallholmarne, då de svenska fartygen, betydligt underlägsna till antal, måste efter tappert motstånd draga sig tillbaka till Sandöström, utan att af ryssarne förföljas.

Gustaf Adolf hade emellertid, envist fasthållande sitt beslut att genom landstigningar i södra Finland gifva stöd åt folkresningen och göra diversioner till förmån för finska hären, beslutat förstärka stridskrafterna på Åland och der bilda en särskild här. Detta beslut bragtes till verkställighet, sedan komitén, som blifvit tillsatt att granska förslaget angående en landstigning på Amager och belägring af Köpenhamn på det högsta afstyrkt ett dylikt företag, dels i anseende till bristande förnödenheter för en belägring, dels till svårigheten för en här af knappt 16,000 man att verkställa en belägring, då 26,000 man danska trupper funnos på Seland. I följd häraf uppgaf Gustaf Adolf tills vidare sina planer så väl mot Seland som mot Norge och beslöt sjelf stanna på Åland för att öfvertaga ledningen af landstigningarna i Finland. Den på Åland samlade, sedermera s. k. södra finska armén uppgick efter hand till omkring 3,400 man, af hvilka nära 3,000 voro tjenstbara. Generalmajoren grefve <i>Albrecht von Lantingshausen</i> utnämndes den 19 Juli till befälhafvare öfver trupperna på Åland och vice amiralen friherre <i>Rayalin</i> fick öfvertaga ledningen af alla i Åbo skärgård befintliga fartyg så väl af skärgårds- som örlogsflottan.

Vid den vigtiga punkten Sandöström förbereddes nu från båda sidor en strid, hvars utgång skulle hafva ett väsentligt inflytande på kriget i dessa farvatten, ty om dervarande ryska eskader lyckades bryta sig igenom och förena sig med Åbo-eskadern, skulle ryska skärgårdsflottan erhålla en afgjord öfverlägsenhet öfver den svenska och Buxhöwden behöfde ej längre hålla en betydlig styrka till skydd mot landstigningar i sydvestra Finland, utan kunde i stället betydligt förstärka den ryska styrkan i norra Finland. Om deremot svenskarne lyckades hindra genombrytningen, kunde Åbo-eskadern instängas och landstigningarne företagas. Öfverstlöjtnant <i>Önnert Jönsson,</i> som efter Sölfverarm fått befälet vid Sandöström, vidtog ock lämpliga åtgärder för att hindra den ryska genombrytningen. Bakom det endast 300 alnar breda sundet lade han i en inåt böjd linie 20 kanonslupar, så att de
kunde beskjuta sundet med koncentrisk eld, och på den midt i svenska linien belägna Röfvareholmen uppfördes ett batteri af 4 tolfpundiga kanoner. Tillika lades bakom liniens högra flygel två kanonslupar för att från sidan beskjuta de ryska batterierna och jägarne å Kimito-landet, äfvensom 60 jägare förlades å den midt emot liggande Sandön.

Å andra sidan hade ryssarne, som voro i besittning af landet längs båda stränderna af sundet, der uppfört 5 batterier, af hvilka 2 voro riktade mot svenskarnes venstra och 3 mot deras högra flygel, och dessutom voro 1,000 man jägare posterade å båda stränderna. Den 6 Juli hade ryska skärgårdsflottans fjerde afdelning, 9 kanonslupar och 4 jollar, afgått från Sveaborg, och den 31 förenade sig denna afdelning med den vid Tallholmarne, så att hela eskadern nu räknade 11 kanonslupar och 44 jollar. Kaptenlöjtnanten Dodt förde befälet, sedan Hayden blifvit sårad i den ofvannämnda striden vid Tallholmarne. Sjelf hade grefve Buxhöwden, jemte generalerne Suchtelen och Konownitzin, infunnit sig från Åbo för att öfvervara den vigtiga striden.

Emellertid hade man äfven å Åland insett vigten af att sätta sig i besittning af sundets stränder, för att hindra den ryska eskaderns genombrytning; men samma olyckliga system, som vid föregående tillfällen gifvit så otillfredsställande resultat, tillämpades äfven nu. Den styrka, som utrustades för att vinna det vigtiga ändamålet, var dertill alltför otillräcklig och bestod dessutom af oöfvadt manskap. Den utgjordes nemligen af 856 man Uplands landtvärn och 36 man finsk vargering med 74 man af de pomerska regementena såsom underbefäl. Expeditionen afgick i största hemlighet på 18 skutor den 1 Augusti och framkom följande morgon till Kimito-landet, der, enligt den uppgjorda planen, trupperna skulle landstiga vid Skogby för att taga de ryska batterierna vid Sandöström, hvarefter svenska skärgårdsflottan med samlad styrka skulle anfalla den ryska.

Redan den 1 Augusti hade dock ryssarne allt i ordning för genombrytningen, och kl. 3 på morgonen den 2 Augusti öppnade landbatterierna och jägarne en förstörande eld mot de svenska kanonsluparna, hvarjemte hela ryska eskadern under Dodts befäl framryckte mot Sandöström. Först sökte ryssarne två gånger formera linie i trängsta delen af sundet, men måste afstå derifrån för den korsande elden från de svenska kanonsluparne, hvilka å sin sida voro lika utsatta för en korseld från de ryska landbatterierna. Slutligen lyckades dock ryssarne att tätt under Kimito-landet, nära hvilket de svenska kanonsluparne ej kunde för elden från de ryska jägarne lägga sig, framtränga med flera af sina jollar, hvilka kringgingo svenskarnes högra flygel och genom sin eld tvungo den att göra en svängning, hvarigenom hela ryska styrkan fick tillfälle att utbreda sig. Då ryssarnes eld nu blef alltför öfverlägsen, och svenskarne redan lidit stor förlust af manskap samt voro uttröttade af den långvariga striden och kanonsluparne lidit flera skador, anordnades återtåget af Sölfverarm, som öfvertagit befälet,
sedan Jönsson blifvit dödligt sårad. Batteriet på Röfvareholmen togs med storm af besättningen från de förföljande ryska kanonsluparne och de på Sandön landsatte svenske jägarna drefvos derifrån af de ryska.

Sölfverarm drog sig långsamt och i god ordning undan, då han klockan 9 förmiddagen fick undsättning af Hjelmstjerna, som af motvind och stark sjögång blifvit hindrad att förr inträffa, men nu med sex galerer och 9 kanonslupar började en ny strid mot fienden. Ryssarne vågade sig dock ej längre, än de hade skydd af sina landbatterier, och under dessas eld kunde Hjelmstjerna ej med något hopp om framgång anfalla dem. Han åtnöjde sig derföre att betäcka Sölfverarms återtåg och hindra fienden att taga några af de svenska sluparna, af hvilka flera förlorat större delen af sina roddare. Så slutade elden vid middagstiden. Svenskarne hade under striden förlorat 173 man i döda och sårade, ryssarne 330. För svenskarne hade 12 och för ryssarne 22 slupar och jollar blifvit obrukbara.

Under det striden pågick som häftigast hade den från Åland afsända svensk styrkan under öfverste Axel af Paléns befäl landstigit vid Skogvik å Kimito-ön; men när man ändtligen efter flera timmars förlopp fått trupperna i land och de medförda kanonerna i ordning, kom underrättelsen om stridens för svenskarne ofördelaktiga utgång, då ändamålet med truppens afsändande tillika var förfeladt. Man erfor dock tillika, att Buxhöwden, med generalerne Bagration, Suchtelen m. fl. samt hela sin stab och allenast 50 mans betäckning å Vestankärrs herrgård med en festlig måltid firade den vunna segern, och man beslöt nu skynda dit för att söka taga dem allesammans tillfånga. Från tre sidor närmade man sig byggnaden, men just som de tre afdelningarna skulle framrycka till anfall, blefvo ryssarne dem varse, barrikaderade porten i största hast och började från fönstren en liflig eld, som kom landtvärnsmännen, hvilka ännu aldrig deltagit i en strid på allvar, att helt häpne stanna, och när ryssarne märkte detta, gjorde de, med Buxhöwden i spetsen, ett djerft utfall och bröto sig genom landtvärnsmännens led, hvilka omöjligt kunde förmås att förfölja de undanskyndande, utan i stället rusade in i den öfvergifna byggnaden, togo rikeligen för sig af måltidens öfverlefvor och plundrade för öfrigt allt hvad de öfverkommo. Denna glädje blef dock ej långvarig, ty snart ankom en öfverlägsen rysk styrka, som nu i sin ordning sökte omringa den svenska. Det lyckades emellertid majoren Magnus Björnstjerna, hvilken efter den vid anfallet sårade Palén öfvertagit befälet, att förmå landtvärnsmännen bilda en sluten kolonn samt genombryta den ryska kedjan, och, efter förlust af 74 man, uppnådde de landstigningsplatsen och började inskeppa sig. Skutorna råkade dock i oordning, när ryska kanoner från stranden besköto dem, och två fastnade på grund, hvilka båda, den ena med artilleriet, den andra med 144 man af landtvärnet ombord, måste gifva sig. De öfriga kommo lyckligen undan, och detta företag hade sålunda fått samma utgång som de föregående.

<i>Striden vid Sandöström,</i> som modigt och skickligt utkämpades af de deri deltagande svenska skärgårdsfartygen, hade emellertid gifvit ett nytt bevis, att det hufvudsakligen var sammanhållning, som felades de svenska rörelserna, ty otvifvelaktigt hade denna strid fått en helt annan utgång, om Hjelmstjerna med sin eskader hållit sig närmare den hotade punkten, så att han hastigare kunnat komma till undsättning, och om en större styrka af bättre öfvadt manskap tidigare blifvit afsänd från Åland att besätta stränderna.

I slutet af Juli och början af Augusti inträffade efter hand å Åland och närmast belägna delen af svenska kusten de öfriga ditbeordrade trupperna, så att dessa i sin helhet nu uppgingo till omkring 9,000 man i två fördelningar, den ena under generalmajoren friherre <i>Ernst von Vegesack</i> och den andra under generalmajoren grefve <i>Albrecht von Lantingshausen.</i> Konungen hade förbehållit sig befälet öfver det hela, som skulle benämnas <i>Södra finska armén,</i> hvaremot den under Klingspors befäl stående hären skulle kallas <i>Norra finska armén.</i> Sedan Vegesack blifvit förordnad till chef för ena afdelningen, blef öfversten <i>Henrik Georg af Melin</i> efter honom konungens tjenstgörande generaladjutant, och det är rätt betecknande, att när han frågade konungen, om en operationsplan vår uppgjord, fick han till svar: »En sådan har jag icke uppgjort och bryr mig ej om. Min herre bör veta, att det var general Macks olycka att på förhand hafva uppgjort planer. För egen del tänker jag rätta mina mått och steg efter omständigheterna och skall nog veta att taga mitt parti efter som tillfället kräfver». Det dröjde också temligen länge innan man försporde, att något uträttades med den södra finska armén.

Efter framgången vid Sandöström åtnöjde sig Buxhöwden att låta den nu betydligt öfverlägsna, men dock i de föregående striderna temligen illa medfarna ryska skärgårdsflottan omsorgsfullt bevaka Åbo läns skärgård, för att förekomma hvarje landstigning derstädes, samt kunde derefter afsända en betydlig del af kusthären till att förstärka de ryska stridskrafterna i Norra Finland.

Ryska örlogsflottan, 9 linieskepp, 7 fregatter och 12 mindre krigsfartyg, hade under konteramiralen Chanikoffs befäl den 26 Juli utgått från Kronstadt och den 6 Augusti ankommit till Hangö, der den tills vidare stannade; men sedan svenska örlogsflottan under konteramiralen Henrik Johan Nauckhoff blifvit förstärkt med två engelska linieskepp, företog den ett angrepp mot den ryska, som flydde undan till Baltischport, der den blokerades af de förenade svenska och engelska örlogsfartygen.

Under tiden fortgingo krigsrörelserna i Finland, der ryssarnes stridskrafter genom sjukdomar och förluster under striderna, nedgått från 34,000 till omkring 26,000 man, af hvilka 5,000 stodo i Kuopio under Tutschkoff, 7,000 i Jywaskylä och Saarijärwi under Kamenski och Wlastow, 4,000 i Åbo under Bagration, samt de öfriga lågo dels
i Sveaborg och andra befästade orter, dels voro spridda i smärre fördelningar.

De svenska trupperna i Finland utgjorde vid denna tid 12,000 man, af hvilka 5,000, den finska hufvudstyrkan under Klingspor och Adlercreutz, stodo vid Salmi, 1,700 under Sandels vid Toiwola i närheten af Kuopio, 1,700 under Fieandt vid Lintulaks, 2,300 under Döbeln närmade sig Kauhajoki, 1,300 man under öfverste David Gyllenbögel vid Närpes och 300 man under kapten Malm vid Joensuu. Dessutom stodo 4,000 man på Åland under konungens befäl.

Då ryssarne sålunda, med frånräkning af de trupper, som utgjorde besättningar i fästningarna och som i smärre afdelningar voro spridda i landet för att återhålla uppresningar af finska allmogen, ej hade mer än omkring 17,500 man att föra mot de finska trupperna, och dessa, inberäknadt de på Åland liggande, uppgingo till 16,300 man, var skilnaden i styrka föga betydande, om konungen kunnat förmås att låta den s. k. södra finska armén verksammare deltaga i kriget, och finska hären hade lätt kunnat få en åtminstone för den närmaste tiden afgörande öfvervigt öfver den ryska, om förstärkningar af trupper, hvilka utan olägenhet kunnat undvaras i Sverige, blifvit tillräckligt tidigt och i tillräcklig myckenhet derifrån till densamma afsända. Detta insåg ock Buxhöwden allt för väl och yrkade på det ifrigaste att med det snaraste få en betydlig tillökning i sin styrka, »hvarförutan icke allenast Finlands eröfring, utan äfven dess blotta bibehållande blefve dag för dag, mera svårt och outförbart». Kejsar Alexander medgaf ock slutligen, att dels general Wittgensteins division inom Viborgs län, utgörande omkring 10,000 man, dels generallöjtnanten Galitzins, som stod i trakten af Petersburg och derifrån, omkring 8,500 man stark, afgick den 3 Augusti, skulle få förstärka de ryska stridskrafterna i Finland, men förklarade tillika uttryckligen, att han ej hade flera trupper att låta dit afgå. Den sistnämnda divisionen skulle ock ej få agera i förbindelse med de öfriga, utan hållas i beredskap att öfvergå till Sverige, så snart öfvergång dit kunde verkställas. Denna plan vidhöll kejsaren, oaktadt Buxhöwdens alla föreställningar om ändamålslösheten att försöka ett infall i Sverige med mindre styrka än 50,000 man. Hellre än att frånträda sin antydda föresats, beqvämade sig kejsaren att tills vidare inskränka rörelserna i Finland till ett försvarskrig och först när vintern gjort alla för finnarne gynsamma pass och positioner obrukbara, skulle man åter gå anfallsvis till väga.

Häraf visar sig emellertid, att det ingalunda varit någon omöjlighet att med de stridskrafter, hvaröfver Gustaf Adolf kunde förfoga, om de blott blifvit ändamålsenligt använda, och med understöd tillika af den engelska flottan icke allenast försvara det återstående af Finland, utan äfven drifva ryssarne ur den af dem eröfrade delen, hvarvid betydande biträde kunnat erhållas af finska allmogen, som flerstädes var färdig ett resa sig. Å svenska sidan förstod man likväl icke att draga
fördel af förhållandena, som lätt kunnat blifva gynsamma, och följderna dröjde ej att träda i dagen.

Medan Buxhöwden med sin stab i Åbo var i stor förlägenhet i följd af kejsarens befallningar, gjorde Kamenski slag i saken genom att på eget bevåg gå anfallsvis till väga. Han hade den 24 Juli blifvit af Buxhöwden sänd från Åbo att aflösa Rajewski, som ständigt retirerade, och hade ej fått annan instruktion än att anfalla och segra. Tillika hade Tutschkoff fått befallning att öfver Koiwisto sända 4 bataljoner och 2 sqvadroner till hans förstärkning, hvarigenom Kamenskis styrka ökades till 11,000 man med 46 kanoner. Dessutom skulle vid Kyro bildas en ny brigad, ungefär 2,000 man, med 5 kanoner, under generalmajor Uschakoff, hvilken borde framtränga till Kauhajoki, der vägarne från Tammerfors, Wasa och Christinestad mötas, äfvensom generalmajor Schepeleff, som med 1,100 man stod vid Lappfjärd i närheten af Christinestad, skulle, efter erhållen förstärkning, börja gå anfallsvis till väga. Med sin hufvudstyrka, omkring 5,000 man, stod Kamenski i medlet af Augusti vid Jämsä, der vägarne från Kuopio, Tawastehus och Tammerfors mötas. Hans högra flygel, omkring 3,000 man, under Wlastow stod vid Saarijärwi, 12 mil längre norrut på vägen till Wasa, och hans venstra flygel, ungefär 2,500 man i flera afdelningar, vid Ruowesi på vägen mellan Tammerfors och Wasa.

Den 10 Augusti stod vid Kauhajoki en strid mellan en svensk afdelning under von Döbeln och en rysk under Schepeleff och Uschakoff. Döbeln var här anfallen, men ordnade sin styrka så skickligt och hans finnar stridde så modigt, att fienden snart blef tillbakaslagen med en förlust af omkring 100 man. Å finska sidan hade man förlorat 57 man. Följande dagarne drogo sig ryssarne utan vidare strid tillbaka till Björneborg.

Under tiden hade finska allmogen i Karelen rest sig. Redan den 14 Februari hade bönderne i Pielis på allmän kyrkostämma beslutat att på egen bekostnad försvara socknens gräns och derföre af landshöfdingen i Kuopio begärt 500 gevär med ammunition. Tills vidare väpnade de sig med 130 gevär, som funnos qvar sedan sista kriget, hvarjemte bonden Tiajnen, hvilken de utvalt till sin anförare, i medlet af Mars vid Savolaks-brigadens genomtåg i Kuopio utfick 100 gevär. De öfrige bönderne väpnade sig med sina egna bössor. Dylika beslut fattades i flera andra delar af Karelen, och mot slutet af Maj voro 2,000 bönder der färdige att gripa till vapen, allenast de kunde erhålla gevär och ammunition.

Vid underrättelsen om denna folkrörelse sändes ryske generalmajoren Alexejeff med 4 sqvadroner dragoner och 100 kosacker till Sordawala för att stilla krigsrörelserna i trakten deromkring. Den 11 Juli utfärdade han en kungörelse, som sändes till alla kyrkor i Karelen, med uppmaning till allmogen att hålla sig stilla och med hotelse af dödsstraff för alla, som begingo fiendtligheter. Derefter uppbröt han den 16 Juli från Sordawala och kom den 22 till Joensuu, der han tills
vidare måste stanna, emedan bönderne uppbränt färjan öfver Pielis ån. Nu utbröt folkresningen på alla håll, hvartill mycket bidrog, att Sandels afsände en officer, kornetten Brandenburg, till allmogen, med löfte om snart bistånd. Vid första underrättelsen om Alexejeffs inryckande afskickade ock Sandels den 24 Juli major Malm med 120 man Savolaks-jägare till Joensuu och sände honom kort derefter ytterligare 120 man med 2 kanoner, hvilket föranledde Alexejeff att natten till den 30 Juli draga sig tillbaka för att komma närmare väntade förstärkningar. Under återtåget måste han efterlemna en betydlig proviantfora, hvars hästar nedskötos af de i skogen lurande bönderna. Desse under Tiajnens befäl spridde sig i åkrarna och småskogen å ömse sidor om vägen, der ryssarne framryckte, och mottogo dem så, att de efter icke ringa förlust måste draga sig tillbaka till Kurikka, sedan de efter sig uppbränt alla båtar, hvarföre Malm först den 4 Augusti kunde öfverskrida Pielis ström och inträffade den 6 i Tohmajärvi, der han fick kännedom om Alexejeffs återtåg till Kurikka, men tillika att han blifvit förstärkt med en bataljon fotfolk. Det oaktadt beslöt Malm att anfalla honom, och den 10 Augusti anträffades den ryska hufvudstyrkan i närheten af Pälkijärvi kyrka, då ryssarne, ehuru till antalet öfverlägsne, drogo sig tillbaka, emedan de fruktade att få återtåget afskuret genom en rörelse af kornetten Brandenburg. Malm gick då anfallsvis till väga och dref ryssarne undan. Den 11 fortsatte Alexejeff återtåget till Sordawala, der han måste öfverlemna befälet åt generallöjtnanten Dolgorucki, som den 13 Augusti öfvertog densamma, då äfven till den ryska styrkan ankommo förstärkningar från Tutschkoffs afdelning.

Den 18 Augusti uppbröt Dolgorucki med omkring 2,000 man från Sordawala och erhöll sedermera efter hand ytterligare förstärkningar, så att han slutligen hade omkring 4,500 man under sitt befäl och framträngde nu ända till Joensuu, der han stannade ett par veckor för att uppföra befästningar och kufva resningen bland allmogen. Denna resning hade emellertid gripit så omkring sig och leddes så skickligt, att alla försök att göra slut derpå misslyckades och de särskilda ryska afdelningarna höllos i ständig oro.

Både Dolgorucki och Tutschkoff satte sig nu i rörelse för att drifva Sandels från Toiwola, och sedan han under 3 1/2 månaders tid motstått oeh sysselsatt en fiendtlig styrka, som aldrig varit mindre än dubbla antalet af hans egen och nu var denna fyrdubbelt öfverlägsen, drog han den 30 September åter mot norden, men helt långsamt och stannade åter vid Kasurila, endast 1 1/2 mil från Toiwola, på vägen till Uleåborg.

Under tiden hade Klingspor, sedan han af Döbeln fått rapport om dennes seger vid Kauhajoki, beslutat anfalla ryssarne vid Alawo och gaf derföre von Fieandt befallning att med sin afdelning, omkring 1,700 man, framrycka från Lintulaks mot Saarijärvi, hvilket ock skedde den 13 Augusti; men fiendens ställning vid Saarijärvi fans så stark,
att den ej kunde anfallas. Icke desto mindre fortsatte emellertid finska hufvudstyrkan, omkring 4,000 man, under Adlercreutz' befäl sitt framryckande mot Alawo, der ryssarne stodo med omkring 2,500 man. En strid hölls på eftermiddagen den 17 Augusti, under hvilken man å ömse sidor i döde och sårade förlorade omkring 200 man, samt de ur sina ställningar drifna ryssarne dessutom 70 man, som togos till fånga.

<i>Striden vid Alawo</i> blef emellertid den sista af finska härens anfallsrörelser, ty nu började Kamenski verkställandet af sina. Den 21 Augusti fick Wlastow befallning att med sina 3,000 man från Saarijärwi framrycka mot Fieandt och drifva honom tillbaka till Gamla Karleby. Fieandt hade stannat vid Karstula, ungefär halfvägs mellan Saarijärwi och Lintulaks samt beslöt der envist försvara sig, hvarföre han ock förskansade sin ställning, så godt det lät sig göra. Här anfölls han tidigt på morgonen den 21 Augusti och försvarade sig modigt ända till kl. 3 e. m. mot den till antalet nära dubbelt öfverlägsna fienden. Först sedan han erfarit, att en fiendtlig styrka på en skogsväg kringgått hans ställning och de trupper, han sändt att möta dessa anryckande ryska trupper, gått vilse i skogen utan att anträffa fienden, började han anträda återtåget; men nu anfölls han från alla sidor med sådan häftighet, att han endast med yttersta svårighet, och under oerhörda ansträngningar kunde fortsätta marschen mot Lintulaks, der han ämnade å nyo försvara sin ställning. Då han den 22 Augusti öfverräknade sitt folk, fann han dock endast 354 närvarande af de 1,700, som deltagit i striden vid Karstula. De öfrige hade blifvit dödade, sårade eller fångne, eller irrade omkring i skogarne. Fieandt måste derför fortsätta sitt återtåg och stannade den 23 Augusti i Öfver-Wetil, sedan han uppbränt broarne bakom sig och ej längre fann sig förföljd af fienden. Här infann sig efter hand så många af de förirrade, att han åter hade en samlad styrka af 1,050 man. De öfrige hade blifvit dödade, sårade eller fångne.

Underrättelsen om Fieandts nederlag, jemte Döbelns rapport om ryssarnes annalkande med öfverlägsen styrka, uppskrämde Klingspor så, att han genast den 22 Augusti gaf befallning åt alla sina framskjutna afdelningar att återvända till Ruona och Salmi för att der sammandragas. Tillika skref han till konungen ett bref, hvari hem skildrade sin högst bekymmersamma ställning och anhöll, att konungen täcktes öfversända transportfartyg, för att öfverföra norra finska armén med dess artilleri och förråd till Vesterbotten, der den kunde reorganiseras och uthvila sig. Samtidigt med afsändandet af detta bref gaf han Fieandt den besynnerliga befallningen att, i händelse han af ryssarne blefve tillbakakastad ända till kusten och Gamla Karleby, med sin afdelning icke draga norrut, utan söderut till Ny Karleby och derjemte förstöra alla broar norr ut ända till Uleåborg. Klingspor ville sålunda öfvergifva Finland utan att göra något försök till motstånd eller skaffa sig närmare kunskap om fiendens öfverlägsenhet verkligen var så stor som han antog.

Den 28 Augusti blef öfverstlöjtnanten friherre Gustaf von Otter vid Nummijärvi anfallen af Uschakoff med en vida öfverlägsen styrka; men von Otter skrämdes ej häraf, utan lät i morgondimman en mängd bönder marschera in i Nummijärvi under full fältmusik, för att inbilla fienden att han fått förstärkning, hvarefter han befalte hela linien framrycka till anfall, hvilket hade den verkan, att ryssarne drogo sig tillbaka och förföljdes ifrigt utåt landsvägen.

Samma dag på aftonen landsteg generalmajor Ernst von Vegesack med något öfver 2,500 man, afsände från Åland, vid Christinestad och tågade följande dagen till Lappfjärd, der han möttes af en till antalet underlägsen rysk styrka, som kastades undan och ifrigt förföljdes till Ömossa vid vägen till Åbo.

Vid September månads ingång voro de krigförande härarne så fördelade, att i Savolaks och Karelen stodo 2,000 man reguliera finska trupper, jemte flera skaror väpnade bönder, emot 4,500 ryssar i Karelen under Dolgorucki och 3,000 under Tutschkoff i Kuopio; på vägen mellan Lintulaks och Gamla Karleby stod Fieandt med 1,000 man finnar mot 2,000 ryssar under Wlastow vid Lintulaks; vid Salmi, der vägarne från Kuopio öfver Lintulaks, från Tammerfors öfver Alavo, och från Ny Carleby möta hvarandra, stod Klingspor med 5,500 man mot Kamenski med 9,000 ryssar vid Alavo, och vid Lappfjärd i närheten af Christinestad stod Vegesack med 6,000 man svenskar och finnar mot 2,000 ryssar under Uschakoff vid Kauhajoki, der vägarne från Tammerfors och Christinestad mötas, samt 1,500 ryssar under Bibikoff vid Ömossa på vägen mellan Christinestad och Björneborg. Åt detta håll voro sålunda de svenska och finska stridskrafterna lika öfverlägsna de ryska, som de å de andra punkterna och deribland just den vigtigaste vid Salmi voro dem underlägsna.

Den 31 Augusti hade Kamenski sammandragit sin styrka och framryckte mot Ruona, helt nära Salmi, der generalmajoren Gripenberg under de sista veckorna träffat åtskilliga anstalter till ett kraftigt försvar. Så snart Klingspor i sitt högqvarter Lappo blifvit af Gripenberg underrättad om ryssarnes anryckande, sände han Adlercreutz att leda försvaret, hvilken den 1 September klockan 6 på morgonen ankom till Ruona samt genast öfvertog befälet öfver det hela, lemnande åt Gripenberg befälet öfver högra flygeln.

Under natten hade Kamenski med sin hufvudstyrka ankommit till Ruona och den derinvid liggande Kuortanesjön. Kl. 8 på morgonen den 1 September afsände han Rajewski med 8 bataljoner att genom skogarne kringgå finnarnes venstra flygel samt lät tillika generalmajor Kosatschkoffski, med en bataljon och en sqvadron, på venstra sidan kringgå Kuortanesjön, för att oroa finnarne i ryggen. Rajewskis styrka, länge uppehållen af skogens täthet och markens oländighet, framkom till Sippola, vid vägen mellan Alavo och Lintulaks, först kl. 1/2 12, lemnade der Jankowitsch med 2 bataljoner och 2 kanoner, samt fortsatte derefter sitt tåg genom skogarne till Lintulaksvägen, mötande
derunder flera hinder i följd af gjorda förhuggningar, och framkom först långt fram på e. m. till skogsbrynet gent emot fjerde finska brigaden under öfversten vid fortifikationen Nils Cedergren, hvars artilleri genast började en häftig eld mot hans trupper, som ej hade några kanoner. De ryska trupperna blefvo ock nu af Cedergren tillbakakastade ett godt stycke in i skogen. När Adlercreutz märkte detta, sände han 2 bataljoner att anfalla ryssarne vid Herroja by, norr om Sippola, och då ryssarne funno sig icke kunna försvara byn, itände de densamma, hvarefter Adlercreutz företog ett nytt anfall mot Sippola by med 2 bataljoner, hvilka två gånger stormade byn, men kunde ej der hålla sig qvar, emedan Jankowitsch, som modigt och ihärdigt försvarade byn, i detsamma fick förstärkning från Kamenski. Då nu mörkret inföll, befalte Adlercreutz anfallets upphörande.

<i>Striden vid Ruona</i> var sålunda en ny framgång för finska hären, som derunder gifvit ganska lysande prof af mod och ihärdighet; men denna framgång var köpt med så stora förluster och fiendens öfverlägsenhet i antal så betydande, att Adlercreutz fann sig för svag att afvakta ett nytt anfall från fienden, utan lät kl. 12 på natten hela sin styrka uppbryta, för att draga sig tillbaka till Salmi, dit han ankom klockan 2 på natten den 2 September. Men under tiden hade Kamenski, som funnit den fiendtliga ställningen långt starkare än han väntat och misströstade att kunna följande dagen drifva finnarne derur, äfven befalt sina framryckta trupper att draga sig tillbaka, och så inträffade det egna förhållande, att efter stridens slut båda de stridande härarne retirerade för hvarandra. Det dröjde dock ej länge, innan den vaksamme ryske generalmajoren Kulneff märkte, att de fiendtliga vakteldarne brunno svagare än vanligt, hvarföre han lät närmare undersöka förhållandet och fann nu, att finnarne utrymt sin ställning. Till sin synnerliga glädje fick sålunda Kamenski förändra återtåget till ett anfall, och då han i detsamma erhöll förstärkning af 2,000 man under generalmajor Nukoff, befalte han honom och Kulneff att med förenad styrka, ungefär 3,000 man, följa den finska hären.

Adlercreutz hade emellertid icke dragit sig tillbaka längre än till Salmi, der han åter intog en stark ställning, hvilken framför den vid Ruona hade den fördelen att vara mindre utsträckt. Längst i söder på en i Kuoröana-sjön utskjutande udde låg Salmi by, hvarefter en högslätt vidtog, som utgjorde ställningens hufvudstyrka och som längst i norr sänkte sig till en skogbeväxt mo. Framför högslätten låg en ängsmark, å hvilken vägarne från Lintulaks och Alavo sammanstötte. Der stod Tavastehus jägarebataljon, hvilken kl. 6 på morgonen den 2 September anfölls af Kulneffs förtrupper. Den försvarade sig modigt, men blef efter hand tillbakaträngd af de till allt större antal framryckande fiendtliga trupperna. Nu begick Adlercreutz åter samma fel, som vid flera föregående tillfällen, att låta den ena afdelningen efter den andra skynda till den anfallna bataljonens undsättning, i följd hvaraf striden hölls på en mark, der fördelen var lika å ömse sidor,
i stället att, om han låtit den anfallna bataljonen draga sig tillbaka till den starka ställningen på högslätten, hade han derifrån med långt större fördel kunnat utkämpa striden. Nedanför denna starka ställning fortgick emellertid striden i fem timmar, och Adlercreutz deltog äfven personligen deri samt var vid ett tillfälle nära att blifva fången och måste med sin omgifning slå sig igenom de honom omringande ryssarne. Desse anföllo finnarne oafbrutet och sökte kringgå deras ställning så väl till höger som till venster utmed sjön, men utan att uträtta något afgörande. Då erhöll kl. 5 e. m. Adlercreutz befallning från Klingspor att retirera till Lappo. Rapport hade nemligen ingått från von Otter, att ryssarne besatt Kauhajoki, hvilket Klingspor låtit frivilligt utrymma och hvarigenom de skjutit sig emellan hufvudhären och kustfördelningen. Nu trodde Klingspor sitt högqvarter hotadt och sin reträtt till Wasa afskuren, hvarföre han så skyndsamt som möjligt ville hafva Adlercreutz och hans styrka sig närmare. Denne, som måste åtlyda den gifna befallningen, lät nu striden afbrytas och återtåget efter hand anträdas.

Förlusterna under de tre dagars striderna vid Kuortane, Ruona qch Salmi uppgingo å finska sidan till omkring 900 man och å ryssarnes troligen till ett vida större antal; men då ryssarnes styrka var nära dubbelt öfverlägsen den finska, blef förlusten i samma mån känbarare för finnarne. Af ännu större vigt var den nedslående känslan att nödgas retirera, ehuru man tillbakaslagit fienden och således i sjelfva verket gått segrande ur striden. En rysk författare har ock anmärkt, att tanken på Rysslands makt och dess härars öfverlägsenhet, hvilken såsom ett hemskt hjernspöke under hela fälttåget beherskade Klingspor, började från det högre befälet sprida sig genom alla grader nedåt samt nedslå, icke modet, men förtröstan på framtiden. Hvad hjelpte det att på ett ställe segra, när fienden dock framträngde och nya skaror liksom växte upp ur jorden? De motgångar, hvilka voro en följd af olycksaliga fördomar och begångna militäriska misstag, fingo i mängdens ögon utseende af ett oundvikligt öde, hvilket det ej stod i mensklig makt att ändra.

På morgonen den 2 September, då striden pågick som hetast vid Salmi, fick Klingspor i sitt högqvarter vid Lappo svar från konungen å sitt här ofvan omnämnda bref af den 22 Augusti, hvari han begärt att med norra finska armén blifva öfverförd från Wasa till Vesterbotten. Detta icke allenast afslogs, utan han ålades tillika att »drifva fienden öfver de gränser, hvaröfver han aldrig bort framtränga. Det kan ej», hette det vidare i detta bref, »gifvas någon redlig finne, som ej med lif och blod dertill vill bidraga. Men tiden får ej försummas, den måste begagnas till vinnande af detta enda och vigtiga ändamål; armén, måste förstärkas med de många tusende finnar, som skynda att samla sig under de fanor, som höjas till deras fosterlands försvar». Brefvet gaf för öfrigt visserligen förhoppning om förstärkningars afsändande, jemte vapen och proviant, men utan att
angifva hvarken
antalet af de trupper, som vore att förvänta, eller när och hvar de skulle inträffa. Det syntes tydligen, att konungen för Finlands försvar räknade hufvudsakligen på en folkresning inom detta land.

Klingspor blef öfver innehållet af detta bref så bestört, att han synes helt och hållet förlorat hufvudet, ty i stället att nu, då han ej längre ansåg sig kunna gå anfallsvis tillväga, anträda återtåget genaste vägen från Lappo till Ny Karleby och Uleåborg, efter att först genom ihärdigt motstånd vid Lappo hafva gifvit Vegesack tillfälle att förena sig med finska hufvudstyrkan, ordnade han allt för ett återtåg rakt vesterut till Wasa, der han likväl nu visste, att inga transportfartyg för truppernas öfverförande till Vesterbotten voro att förvänta och der han utsatte sig för en ögonskenlig fara att blifva kringränd af ryssarne och tvingas att gifva sig fången. Han hade till den grad förlorat besinningen, att han till och med glömde återkalla den, under förutsättning af truppernas inskeppande i Wasa, Fieandt gifna befallningen att draga sig till Ny Karleby, förstöra befästningarna vid Gamla Karleby och rifva alla broar på vägen till Uleåborg — en glömska, för hvilken dock ansvaret bör hufvudsakligen träffa stabschefen Adlercreutz, hvilken under de nu inträdda förhållandena visade föga mera besinning än öfverbefälhafvaren.

Till lycka för finska hären under en så beskaffad ledning var den ryska genom de föregående dagarnes marscher samt genom de heta striderna vid Ruona och Salmi så uttröttad, att den behöfde några dagars hvila, innan den åter satte sig i rörelse. Först den 8 September närmade sig dess förtrupper Lappo, hvilket utan strid utrymdes af den der qvarlemnade tredje brigaden under Gripenberg. Högqvarteret hade under tiden blifvit flyttadt till Lillkyro, 2 mil öster om Wasa, dit öfverste Palmfelt och major Gyllenbögel med sina afdelningar på vägen från Lappfjärd till Lillkyro redan fått befallning att på genaste vägen från Lappfjärd till Wasa afgå och dit Vegesack nu äfven befaltes inmarschera.

Den 9 September fortsatte ryssarne sitt framryckande, och kort derefter kom till svenska högqvarteret i Lillkyro rapport från Fieandt, att, då en öfverlägsen rysk styrka nu var mot honom i antågande, hade han, i enlighet med den honom gifna befallningen, börjat öfver Kronoby draga sig till Ny Karleby samt hade tillika afsändt en mindre trupp att förstöra alla broarne på vägen till Uleåborg. Häröfver råkade man nu inom högqvarteret i yttersta bestörtning och Fieandt fick genast kontraorder att upphöra med broarnes förstörande, återställa dem, som redan blifvit rifna, samt retirera till Gamla Karleby i stället för till Kronoby och Ny Karleby.

Den 11 September qvarlåg Klingspor ännu i Lillkyro, och under tiden undanskaffades i största hast från Wasa alla sjuke och sårade, 1,400 till antalet, samt så mycket af förråden som kunde medhinnas. Samma dag anlände äfven von Vegesack med sin styrka till Lillkyro och den 12 skedde uppbrottet derifrån längre norrut till Wörå, der
<img>GEORG CARL VON DÖBELN.</img>

högqvarteret nu togs. Man var der i stor oro, emedan två ryska afdelningar, hvilkas styrka man ej kände, hotade att afskära återtåget vid Juutas, der vägarne från Wörå, Lappo och Ny Karleby mötas, samt vid Kronoby, på vägen mellan Gamla och Ny Karleby. Lyckades detta, och finska hären ej kunde slå sig igenom, måste den gifva sig, och förslag skall också i högqvarteret blifvit väckt att börja underhandlingar med Kamenski om tillstånd att ostörda få öfverskeppa sig till Umeå; men Döbeln, som legat sjuk i Wasa och derifrån medföljt trossen till Wörå, satte sig ifrigt emot detta förslag och erbjöd sig att, ehuru ännu ej fullt tillfrisknad, öfvertaga befälet vid Juutas, dit han ock samma natt begaf sig.

Tidigt på morgonen den 13 September angreps hufvudstyrkans eftertrupper af ryssarne under Kulneff, men gjorde så tappert motstånd, att Kulneff måste upphöra med anfallet. Kl. 7 på morgonen uppbröt hären från Wörå och ankom på eftermiddagen till Orawais, der hufvudstyrkan stannade, under det särskilda afdelningar afgingo dels till Juutas och dels till Kronoby, för att hindra ryssarne att afskära återtåget. Dessa afdelningar voro dock så starka, att finska hären härigenom erhöll den föga ändmålsenliga fördelning, att 5,000 finnar användes för att hindra 3,000 ryssar att afskära återtåget, medan 5,000 finnar och svenskar stodo mot 7,000 ryssar vid Orawais.

Den 13 kl. 10 f. m. ankom den finska afdelningen till Juutas, der Döbeln anordnade försvaret och der han på e. m. anfölls af ryssarne under Kosatschkoffski, hvilka visserligen voro öfverlägsna till antalet, men funno försvaret så väl ordnadt och mötte så modigt motstånd, att de, efter flera timmars strid, drefvos tillbaka och förföljdes till dess mörkret gjorde slut på striden.

<i>Segern vid Juutas</i> öppnade för den finska hären återtåget till Ny Karleby, men ännu återstod bekymret att vid Kronoby blifva afskurne från vägen till Gamla Karleby och dit afsändes nya afdelningar, medan Döbeln med sin fördelning stannade vid Juutas och finska hufvudstyrkan vid Orawais, der ställningen var sådan, att Adlercreutz ansåg sig med hopp om framgång kunna våga en strid äfven mot en till antalet öfverlägsen fiende. Den bildades af en norr ifrån djupt inträngande hafsvik och en i sydlig riktning derifrån utgående öppen dalgång, på båda sidor omgifven af högländta skogsmarker, som närmast hafvet höja sig till ett brant berg, hvilket beherskar hela trakten. Dalgången är genomfluten af en å, vadbar söder om den bro, öfver hvilken landsvägen går.

Kl. 5 på morgonen den 14 September ankom Kulneff med ryska förtrupperna, och en strid uppstod, som varade i 6 timmar och fördes å ömse sidor med stor ihärdighet och tapperhet. Vid flera tillfällen trängde man hvarandra fram och tillbaka öfver ån, och äfven här begick Adlercreutz samma fel, som förut blifvit anmärkt, att använda allt för stor styrka framför den egentliga ställningen å en mark, som ej gaf den till antalet underlägsna styrkan någon fördel framför den
öfverlägsna. Sedan striden sålunda fortgått i flera timmar, anlände en ny rysk afdelning under Demidoff, hvarigenom ryssarnes öfvermakt blef mer än dubbel, hvilket nödgade svenskarne att genom skogen och öfver ängen draga sig tillbaka till hufvudställningen. Härefter inskränkte sig striden å svenskarnes sida till försvar, men — utan att man vet, om sådant skedde till följd af erhållen befallning eller på eget bevåg — midt under denna försvarsstrid gick svenska brigaden och en finsk infanteribataljon ned på ängen samt rusade sedermera, i förening med Savolaks jägare och en ytterligare infanteribataljon, öfver ån mot det af ryssarne besatta skogsbrynet. På de flesta punkter undandrefs fienden, men ungefär midt i sin slagordning hade ryssarne besatt en framskjutande bergshöjd, och när Westerbottningarne skulle storma densamma, måste de för den mördande handgevärselden från den i tre linier ofvanför hvarandra uppstälda fienden, med stor förlust draga sig tillbaka öfver ån. Då ryssarne nu öfvergingo till anfall, måste äfven de öfriga afdelningarna vika tillbaka, hvilket skedde utan oordning, och särskildt utmärkte sig härvid Savolaks första infanteribataljon. Då ryssarne trängde ifrigt efter de tillbakaslagna trupperna samt sände allt större styrka till sin högra flygel, beslöt Adlercreutz att söka genombryta den härigenom blottade ryska centern. Genom ett raskt angrepp blef den ryska ställningen genombruten och samtidigt härmed framryckte hela den öfriga svenska linien samt dref ryssarne genom skogen öfver ån. Svenskarnes och finnarnes seger tycktes nu vara gifven, men just i detta ögonblick framkom Kamenski med två nya bataljoner, med hvilka han lyckades uppehålla de svenska skarorna, hvilka under det långvariga förföljandet i skogen råkat i oordning. Så började en tredje strid, som fortgick till kl. 5 e. m., då återstoden af Uschakoffs brigad, 3 1/2 bataljoner, framkom och med friska krafter anföll de redan af striden tröttade svenskarne och finnarne. Dessa blefvo nu tillbakadrifna i den förra ställningen, med undantag af några trupper på högra flygeln, som nedträngdes mot hafsviken, hvarvid de, som ej lyckades slå sig igenom, måste gifva sig fångna. Adlercreutz ordnade emellertid de ur striden återkomna trupperna och anträdde kl. 10 på aftonen, under nattens mörker, återtåget till Ny Karleby, dit den slagna hären åter ankom på morgonen den 15 September. Slaget hade varit det blodigaste under hela kriget samt kostat svenskarne och finnarne omkring 1,200 man och de segrande ryssarne ännu flera, enligt några påståenden ända till 3,000 man.

Så slutade <i>striden vid Orawais.</i> Den hade blifvit förlorad för svenskarne och finnarne icke genom ryssarnes öfverlägsenhet utan genom taktiska fel, och Adlercreutz hade här åter visat, att han egde större förmåga i att uppsöka goda ställningar än att med fördel begagna dem. För öfrigt hade slaget ändock icke blifvit förloradt, om icke till ryssarnes lycka de just i det rätta ögonblicket blifvit förstärkta genom ankommande friska trupper.

De svenska och finska afdelningarna drogo sig nu till Gamla
Karleby, dit de ankommo den 22 September och fortsatte ännu samma dag återtåget längre norrut samt kommo följande dagen till Lotho vid hafskusten, 4 mil längre i nordost, der man stannade tills vidare och högqvarteret togs. Hären var nu i det jemmerligaste tillstånd. Höljda i trasor och till en del utan skodon tågade soldaterne å de djupa vägarna, följda af stora flockar sjuka och sårade. Hungrande och uttröttade öfvergåfvo officerarne under marscherna sina soldater, som tågade utan ordning, rymde eller blefvo efter. Alla brigadchefer voro sjuke eller sårade, och man hade största svårighet att få manskapet att hålla stånd mot fienden, emedan det ansåg all strid fruktlös mot den stora öfvermakt äfven soldaterne nu voro öfvertygade att ryssarne egde. Äfven på lifsmedel började råda stor brist, och under återtåget från Orawais kunde armén provianteras endast från fartyg, som gingo längs kusten, men som för höststormarne hade svårt att följa härens rörelser.

Under sådana förhållanden var det erbjudande af stillestånd, som den 26 September gjordes från ryska sidan, särdeles välkommet. Vid underrättelsen om Kamenskis framgångar hade nemligen Buxhöwden och Suchtelen infunnit sig hos honom och sannolikt funnit de ryska trupperna i lika stort behof af hvila, som Klingspor sina, samt derföre gjort ofvannämnda erbjudande. Efter några dagars underhandlingar om vilkoren blef ock den 2 Oktober stillestånd afslutadt, med 8 dagars uppsägning och under vilkor för öfrigt, att svenska och finska hufvudstyrkan skulle draga 1 1/2 mil längre i nordost till Himango bakom Raumo å, samt Savolaksfördelningen till Idensalmi vid vägen mellan Kuopio och Uleåborg.

Medan man sålunda i Finland kämpade modigt och ihärdigt, ehuru med föga framgång, låg Gustaf Adolf på Åland, fullt öfvertygad, att finnarne skulle genom en allmän folkresning drifva ryssarne ur landet. Det var först genom Klingspors bref af den 22 Augusti, som denna öfvertygelse rubbades och konungen såg sig föranlåten att med mera allvar än förut sörja för Finlands försvar.

I början af September hade konungen, äfven efter afsändandet af Vegesacks styrka, öfver 4,000 man i tjenstbart skick under sitt befäl å Åland. Dessutom funnos inom Sverige 38,600 man, af hvilka 4,000 utgjorde den norra fördelningen, 3,000 kustarmén vid Stockholm, 22,900 vestra armén och 8,700 den södra, och af hvilka åtminstone 32,000 voro tjenstbare, hvartill ytterligare kommo lifgrenadierbrigadens 6 bataljoner, som icke tillhörde någondera af de uppräknade afdelningarna, en del kavalleri ännu liggande på roten, besättningarna af landttrupper å flottan samt en betydlig del af landtvärnet, så att vida öfver 40,000 man funnos inom Sverige i fullt tjenstbart skick att tillgå, och då den förenade svenska och engelska flottan beherskade Östersjön samt förhindrade hvarje landstigning från Seland, hade, utan något äfventyr för Sveriges försvar mot ett anfall från Norge, en så stor del af de svenska stridskrafterna kunnat öfverföras till Finland, att dessa icke allenast blifvit fullt jemnstarka med, utan äfven öfverlägsna den ryska.

Dessa hade emellertid nu erhållit betydande förstärkningar, så att de uppgingo till omkring 44,200 man, af hvilka 6,600 man under Tutschkoff utgjorde ryska härens högra flygel, 10,400 man under Kamenski dess midt och 8,600 under Galizin dess venstra flygel, mellan Tawastehus och Wasa, hvartill kommo Bagrations kår, 8,600 man mellan Kristinestad och Bjerno kyrka, i närheten af Finlands sydvestra udde, samt Wittgensteins kår, 10,000 man, i södra Finland mellan Bjernbo och ryska gränsen, emot hvilka i norra Finland bakom Raumo å och Idensalmi nu stodo omkring 16,000 svenskar och finnar i tjenstbart skick.

Det var således nödvändigt att betydligt förstärka denna styrka, detta insågs nu äfven af konungen, men, i stället att sända dessa förstärkningar i tillräckligt antal och till en punkt, der de kunde göra mesta nytta, vidhöll han envist den olyckliga krigsplan, han från början omfattat, att med smärre landstigningar i södra delarna af Finland oroa fienden och söka tillvägabringa resningar af finska allmogen. Så befalte han, genom en generalorder af den 28 Augusti, att 6,000 man skulle sammandragas i Gefle; men dessa fingo ej öfverföras till någon punkt af finska kusten, derifrån de lättast kunde stöta till finska hufvudhären, utan skulle landsättas i någon hamn inom Åbo län för att bidraga till föreningen mellan Vegesacks här, hvilken konungen befalt landstiga vid Björneborg, men som i stället landat vid det 9 mil längre i norr belägna Kristinestad, der han var finska hufvudstyrkan närmare, och den afdelning af sina å Åland liggande trupper, hvilken konungen nu beslutat afsända att företaga en ny landstigning i närheten af Åbo.

För detta ändamål befaltes generalmajoren grefve <i>Albrecht von Lantingshausen</i> att med 2,700 man landstiga vid Lokalaks, en mil söder om Nystad, fatta posto vid Wirmo mellan Nystad och Åbo, derefter intaga Åbo samt »borttaga alla fiendtliga trupper mellan denna stad och Vegesacks kår» — en befallning, som var lättare att gifva än att verkställa.

Den 30 Augusti hade 35 svenska kanonslupar under öfverstelöjtnant Brandt i Grönvikssund, inom Åbo läns skärgård, ungefär 3 mil söder om Nystad och 5 mil vester om Åbo, slagit och undandrifvit en der förlagd afdelning af ryska skärgårdsflottan, och denna under Brandts befäl stående svenska eskader fick nu befallning att skydda Lantingshausens landstigning; men vid samma tid fick befälhafvaren öfver ryska skärgårdsflottan, konteramiralen Mäsojeodoff, af Buxhöwden befallning att sammandraga alla denna skärgårdsflottas afdelningar och dermed närma sig Palwa sund, ett par mil öster om Grönviks sund, för att hindra hvarje landstigningsförsök från åländska sidan. Så snart de första ryska fartygen blefo der synliga, lät dock befälhafvaren öfver svenska skärgårdsflottan, vice amiralen Rayalin, drifva undan dessa och lade sig med 34 kanonslupar i Palwa sund.

Den 10 September afseglade Lantingshausens expedition från Bomarsund på Åland, men hindrades flera dagar af motvind, så att
densamma först den 17 September kunde företaga landstigningen vid Waaranpää udde af Lokalaks-landet. Sedan härifrån en afdelning under öfverstelöjtnanten Gustaf Olof Lagerbrings befäl fått framrycka till Lokalaks kapell, blef denna afdelning på e. m. anfallen af en rysk styrka, men försvarade sig modigt till sent på aftonen, då striden upphörde. Följande dagen, den 18 September, uppstod en större strid mellan de landsatta trupperna och de ryska, hvilka genom erhållna förstärkningar slutligen blefvo så öfverlägsna, att de svenska nödgades åter inskeppa sig — den vanliga utgången på dessa landstigningsförsök.

Samma dag stod i Palwa sund en het strid mellan ryska skärgårdsflottan, 2 flytande batterier, 4 större fartyg och 90 slupar och jollar, under Mäsojedoff, samt den svenska, 34 kanonslupar, under Rayalin. Oaktadt denna den ryskas stora öfverlägsenhet varade dock striden ganska länge, med större förlust på ryska sidan än på den svenska, ehuru de svenska kanonsluparne nödgades ur sundet draga sig tillbaka ut på öppna fjärden och söka en ny tillflygt i Grönvikssund. 

Den 17 September fick konungen rapport om striderna vid Ruona och Salmi, samt att Vegesack landstigit vid Kristinestad i stället för vid Björneborg och nu var i fullt återtåg till Wasa. Häröfver blef konungen så förgrymmad, att han genast skilde Vegesack från befälet och befalte honom begifva sig till Stockholm för att stå till svars för sin olydnad, ehuru, om han följt den erhållna befallningen, hans expedition efter all anledning ej fått annan utgång än de öfriga landstigningsförsöken, i stället att han nu förde den första mera betydande förstärkningen till den finska hären.

Oaktadt således nu ändamålet med Lantingshausens expedition att förena sig med Vegesacks kår var förfeladt, kunde konungen dock ej förmås att afstå från detta nya landstigningsförsök, helst han förmodade, att de från Gefle väntade trupperna snart skulle landstiga. Genast efter det misslyckade företaget mot Lokalaks hade emellertid Lantingshausen begärt att få nedlägga ett befäl, hvilket hans helsa ej tillät honom att längre behålla, och konungen hade, under betygande af sitt missnöje deröfver, den 22 September bifallit hans begäran, då Lagerbring i stället fick befälet öfver hans fördelning, med befallning tillika, vid strängt ansvar, att genast å nyo landstiga vid Helsinge, ungefär en mil söder om Lokalaks kapell. För att vara närmare krigsrörelserna och kunna sjelf leda dem reste konungen till Grönviks sund, der han inträffade den 27 September.

Dagen förut hade Lagerbring börjat utskeppningen vid Helsinge, hvarifrån man framryckte i nordlig riktning till Järwenperä, der man först hade en träffning med ryska trupper, som kastades undan, hvarefter de svenska framträngde till Wiais, der en het strid stod den 27 September, under hvilken svenskarne lyckades genombryta den ryska ställningen och bibehålla slagfältet. Samma dag anlände öfversten
friherre Gustaf Boije, åt hvilken konungen uppdragit befälet och som öfvertog detsamma från Lagerbring. Boije, som efter de föregående dagarnes strider ej hade mer än något öfver 2,000 man under sitt befäl, fick snart att strida mot en rysk styrka af minst 4,000 man, hvilken han dock modigt anföll och lyckades vid flera tillfällen att tillbakakasta. I anseende till fiendens stora öfverlägsenhet nödgades han likväl den 28 draga sig tillbaka till stranden vid Helsinge, der han så häftigt anfölls, att, innan hans styrka hann åter inskeppas, en del af det medförda artilleriet gick förloradt, och under båda landstigningarna förlorade svenskarne omkring 800 man.

Konungen, som nu fått underrättelse äfven om nederlaget vid Orawais och som förgäfves hvarje dag väntade truppernas ankomst från Gefle, blef, vid underrättelsen om utgången af landstigningsförsöket vid Helsinge så förbittrad, att han öfverhopade Boije med de hårdaste förevitelser, ryckte svärdsordenskorset från hans bröst, under förklaring att han icke var värdig bära det, o. s. v. Äfven gardet, som deltagit i de misslyckade landstigningsförsöken, fick nu erfara konungens missnöje. Genom generalorder af den 12 Oktober fördelades svenska gardet mellan lifgardet och det finska, hvilka båda regementen skulle bära namnet efter sina chefer, öfverstarne Fleetwood och Palén, samt utgöra de yngsta värfvade i armén. Den 15 och 16 Okt. blefvo de äfven beröfvade sina fanor och öfriga hederstecken, och ehuru de vid båda landstigningarna kämpat med utmärkt tapperhet samt icke varit det ringaste vållande till kanonernas förlust, förklarades likväl deras dåliga uppförande under återtåget till Helsinge vara anledningen till den behandling, som nu träffade dem, hvilken var lika oklok som orättvis och hvars följder Gustaf Adolf äfven fick erfara. Han qvarstannade för öfrigt på Åland, så länge ryska skärgårdsflottan ännu höll sjön, och först sedan bestämda underrättelser inlupit, att denna flotta dragit sig till sina vinterläger, afreste han den 1 November och kom den 4 till Haga lustslott. De tyska regementena, hvilka han alltid tycktes föredraga framför gardet, följde sedermera efter till Stockholm. Redan i början af Oktober hade landstigningsexpeditionen fått återvända till Åland, der befälet uppdrogs åt öfverste Peyron, till dess generalmajoren von Döbeln, som skulle blifva den egentlige befälhafvaren, hunne dit ankomma.

Trupperna från Gefle, hvilka konungen så länge väntat, hade, under öfversten Anders Fredrik Skjöldebrands befäl, den 22 September derifrån afgått, men i följd af ihållande stormar och motvind nödgats återvända till svenska kusten och der åter landstiga.

Den 3 November, sedan ryska skärgårdsflottan afgått till Åbo och der upplagt, gick den svenska under Hjelmstjernas befäl till Åland, der den samlades vid Degerby den 5 November, för att öfver Ålands haf gå till Stockholm, dit den ock, efter många svårigheter, förorsakade af storm och stark dödlighet bland besättningen, efter hand ankom i slutet af November och början af December. Besättningen, som till
stor del utgjordes af landtvärn, hade genom brist på mat och kläder lidit oerhördt under denna sjöresa.

Under tiden hade Klingspor, så snart han undertecknat stilleståndet, den 5 Oktober nedlagt befälet öfver finska hären, hvilket han i så hög grad visat sin oförmåga att utöfva, och afrest till Sverige. Efter honom öfvertogs detsamma af generallöjtnanten <i>Carl Nathanael af Klercker,</i> som vid krigets början innehaft detta befäl. Adlercreutz var fortfarande chef för generalstaben. Von Döbeln, som vid denna tid blef utnämnd till generalmajor och öfverbefälhafvare på Åland, låg sjuk i Brahestad, hvarifrån han först i slutet af Oktober kunde öfver Torneå afresa till Sverige. Generalmajoren grefve Cronstedt låg sjuk i Umeå och generalmajoren friherre Ernst von Vegesack afreste till Stockholm för att rättfärdiga sig inför krigsrätten. Finska hufvudstyrkan fick emellertid under en månads tid åtnjuta en väl behöflig hvila efter de föregående ansträngningarna, samt blef åter försatt i stridbart skick.

Emellertid hade, så snart underrättelse om det i Lohto afslutade stilleståndet kommit till Petersburg, krigsministern Araktsckejeff, hvilken blifvit berättigad att, under kejsarens frånvaro, i samråd med de öfrige ministrarne afgöra förekommande vigtigare ärenden, som ej kunde uppskjutas, genast sammankallat en stor konselj, som den 7 Oktober ogillat det ingångna stilleståndet, och befalte Buxhöwden ofördröjligen uppsäga detsamma, samt låta Tutschkoffs kår drifva undan Sandels' fördelning, för att såmedelst afskära finska hufvudhären från Uleåborg och tvinga den att gifva sig. Buxhöwdeh åtlydde dock ej denna befallning, utan gjorde föreställningar deremot, då fiendtligheternas förnyande under den för krigsrörelser mest olämpliga årstiden, som nu var inne, skulle onödigtvis medföra betydande uppoffringar af manskap och uttrötta hela hären, hvaremot några veckors hvila, som vore för densamma högst behöflig, skulle, vid vinterns inbrott, då alla vattendrag isbelades och vägarne åter blefvo farbara, sätta trupperna i stånd att utan svårighet röra sig och sannolikt utan vidare strid bringa Finland under ryskt välde, emedan den svenska och finska hären då af den ryskas öfvermakt skulle tvingas att draga sig ur Finland eller gifva sig. Dessa föreställningar vunno dock i Petersburg intet afseende, och den 16 Oktober utfärdades till Buxhöwden förnyad befallning att uppsäga stilleståndet, hvarjemte Tutschkoff erhöll särskild befallning härom.

Uppsägning af stilleståndet skedde ock den 19 Oktober af Tutschkoff, och fiendtligheterna mellan hans och Sandels' kår skulle således begynna den 27. Sandels, som, innan han lemnat sin ställning vid Toiwola, förberedt åt sig en ny stark position vid Palwis, ungefär en mil söder om Idensalmi, hade med mycken förtrytelse erfarit, att man vid stilleståndet i Lohto afstått från denna ställning, men hade emellertid dragit sig bakom vattendraget vid Idensalmi och på bästa sätt sökt skydda sin nya ställning vid Wirta bro. Här anfölls han af ryssarne den 27 Oktober, innan han ännu hunnit fullständigt upprifva
bron, om och vid hvilken nu den hetaste strid uppstod, då de ursinnigt framrusande finnarne än kastade de mer än dubbelt talrikare ryssarne tillbaka, än blefvo af dem tillbakakastade. Slutligen trängde dock, under skydd af det vida öfverlägsna ryska artilleriet, tre ryska regementen öfver bron, men, när de upplöst sig för att storma de finska batterierna, blefvo de så modigt anfallna af öfverste Falander med två väl ordnade och slutna bataljoner, att de kastades i vild flykt tillbaka till bron, der den förfärligaste trängsel uppstod, hvarunder ryssarne föllo högtals för de finska kulorna. Finnarne förblefvo ock herrar öfver slagfältet, då mörkret gjorde slut på striden. Den hade kostat dem 308 man och ryssarne, efter egen uppgift, 764, men sannolikt dubbelt detta antal.

<i>Striden vid Wirta bro,</i> finnarnes sista seger i detta krig, var ock för dem så mycket ärofullare, som den vunnits mot en ojemförligt talrikare och äfven modigt kämpande fiende. Den hade likväl samma påföljd, som de flesta öfriga segrarne i detta krig, att sluta med den segrande härens återtåg, i följd af den besegrades stora öfverlägsenhet i antal. Efter en dags stillestånd för de sårades undanförande och de dödas begrafvande, uppbröt Sandels under natten till den 29 Oktober längre norrut, till Salahmi, der han den 12 November från högqvarteret fick befallning att den 19 November med sin brigad inträffa i granskapet af Uleåborg. Med detsamma underrättades han äfven om sin utnämning till generalmajor, en befordran, hvaraf han ock gjort sig väl förtjent. Tutschkoff hade under tiden låtit sina af striden vid Wirta bro uttröttade trupper hvila ut i Idensalmi.

Den 21 Oktober erhöll Klercker af Sandels underrättelse, att Tutschkoff den 19 uppsagt stilleståndet, och då han insåg att hufvudstyrkan och fjerde brigadens krigsrörelser borde ske i samband med hvarandra, afsände han den 23 en parlamentär för att äfven å svenska sidan uppsäga stilleståndet. Denna möttes af en rysk, afsänd i samma ändamål, och man öfverenskom, att stilleståndet skulle tilländagå den 31 Oktober.

Då anträdde ock den svenska och finska hären återtåget norrut under flera strider mellan de finska eftertrupperna och de ryska förtrupperna. Då detta återtåg fans mer och mer besvärligt och ryssarne tillika gjorde kringgående rörelser, började Klercker den 16 November underhandlingar om ett nytt stillestånd, det Kamenski ansåg sig ej kunna bevilja utan att först inhemta Buxhöwdens samtycke, hvilket lemnades den 19 November, då Kamenski och Adlercreutz sammanträdde vid ryska förposterna, i Olkijoki. Kamenski fordrade i början, att finska hären, såsom på alla sidor kringränd, skulle gifva sig; men då Adlercreutz bestämdt förklarade, att han hellre skulle slåss till sista man, gaf Kamenski efter, och en konvention afslöts under vilkor, att finska hären skulle draga sig tillbaka inom svenska gränsen vester om Kemi elf, hvars båda stränder sålunda skulle intagas af ryssarne; att Uleåborg skulle utrymmas inom 10 dagar och öfriga delen
<img>JOHAN AUGUST SANDELS.</img>

af finska området enligt en öfverenskommen marchroute; att allt, som af brist på fortskaffningsmedel måste af den återtågande hären qvarlemnas, skulle anses såsom god pris och ej få försäljas, utdelas eller förstöras; att vapenhvilan skulle räcka till den 12 Januari 1809, med 15 dagars uppsägning derefter, samt att ryska trupperna ej under stilleståndet skulle få öfvergå Kemi elf.

Den 20 på morgonen ankom Tutschkoff framför Sandels' ställning vid Frantsila och rustade sig att anfalla honom med användande af hela sin öfvermakt, men i detsamma ankom en kurir från högqvarteret, med underrättelse om stilleståndets afslutande, och de började fiendtligheterna förvandlades nu till en i hast improviserad frukost, vid hvilken Sandels och Tutschkoff, som så länge kämpat emot hvarandra, första gången gjorde personlig bekantskap.

Härefter återstod för den återtågande hären en svår pröfning under den ytterst ansträngande marschen af 20 mil till Torneå, hvarunder fälttågets oerhörda ansträngningar och försakelser, i förening med brist på tjenliga och tillräckliga lifsmedel, förorsakade utbrottet af en pestartad fältsjuka, som bortryckte en stor del af hären. Äfven kölden, som vanligen höll sig mellan 35 och 40 grader, gjorde detta tåg till ett af de besvärligaste en svensk här haft att utstå. Den 13 December lemnade den återtågande härens sista afdelning Finlands jord.<footnote>Jfr <i>Paul von Suchtelen,</i> Kriget emellan Sverige och Ryssland, åren 1808 och 1809. Öfvers. Stockh. 1835; <i>Montgomery,</i> Historia öfver kriget emellan Sverige och Ryssland åren 1808 och 1809, I, II. Örebro 1842; Mémoires posthumes du Feld Marechal Comte de Stedingk, Paris 1845, II: 403—469; <i>Michailofski-Danilefski,</i> Beskrifning öfver finska kriget åren 1808 och 1809. Öfvers. Tawastehus 1850; <i>M. Björnstjerna,</i> Anteckningar. Stockh. 1851, I: 187—382; Historiska reklamationer rörande 1788, 89 och 90, samt 1808 och 9 årens fälttåg i Finland. Örebro 1859; <i>Kiwinen,</i> Anteckningar om Nord-Karelska frikorpsernas företag 1808. Helsingfors 1865, samt <i>Mankell,</i> Anteckningar rörande finska arméns och Finlands krigshistoria, II. Stockh. 1870, vilket arbete i det föregående varit hufvudsakligen följdt.</footnote>

Så slutade kriget i Finland. Finska hären och finska folket hade derunder afgifvit de vackraste och ärorikaste prof af fosterlandskärlek, mod, uthållighet och försakelser, och de särskilda tilldragelserna i detta krig hafva i en mängd historiska skrifter, så väl som i en stor finsk skalds dikter, blifvit så framhållna, att minnet deraf måste i både Sverige och Finland blifva oförgätligt. Det var också visst icke finska härens eller finska folkets fel, att Finland gick förloradt, och icke heller var ryssarnes öfvermakt dertill vållande. Den var i början af kriget föga betydande, och att det begynte så föga fördelaktigt för finnarne får hufvudsakligen tillskrifvas den i alla hänseenden olämplige öfverbefälhafvaren Klingspor, som med Cronstedt på Sveaborg delar skammen för tilldragelserna under denna del af fälttåget. Efter den mera gynsamma vändning, som inträdde efter segrarna vid Siikajoki och Rewolaks, och hvaraf förtjensten egentligen tillhör Adlercreutz, måste
krigets bedröfliga utgång hufvudsakligen tillskrifvas konungen, som först försummade Finlands försvar för att sysselsätta sig med eröfringsplaner på Norge och Seland, samt sedermera envisades att företaga endast smärre landstigningsförsök, hvilka ingenting uträttade. Hans förfarande under detta krig medförde ock för honom sjelf förlusten af hans tron, och när krigshändelserna åter på allvar begynte, var han icke längre regerande i Sverige.
</chapter>

<chapter name="De inre förhållandena, 1805—1809.">
<h3>De inre förhållandena, 1805—1809.</h3>
Efter hemkomsten från sin långvariga resa i Tyskland i Februari 1805 tillbragte Gustaf Adolf det öfriga af vintern, så väl som våren, i Stockholm, ifrigt sysselsatt med regeringsärendena, som tycktes för honom fått ett nytt intresse. Sommaren åter tillbragtes i Skåne, der flera regementen från den 1 Juni voro samlade till ett öfningsläger, och från Skåne afreste konungen i slutet af Oktober till Pomern för att der leda krigsrörelserna, hvilka vi här ofvan omtalat och hvilkas ledning ej var egnad att förvärfva honom något fältherrerykte. I September följande året återkom han till Sverige, der hans gemål och barn voro honom till mötes å Beckaskog, hvarefter hofvet tillbragte vintern i Malmö. Här förde konungen emellertid ett mycket ensligt lif, syntes sällan ute, utom vid gudstjensten, iakttog en sträng etikett och afgjorde regeringsärendena utan konselj.

På drottningens födelsedag den 12 Mars 1807 anhöll skånska adeln att å stora torget i Malmö få uppresa ett monument, så väl till åminnelse af konungens och drottningens dervaro som till betygande af Skånes tacksamhet för flera af konungen till detta landskaps förkofran vidtagna författningar; men han svarade, att, med huru mycket välbehag han än ansåg skånska adelns tänkesätt, måste han dock anmärka, att de öfriga stånden inom provinsen ej blifvit hörda, huruvida de ville instämma i adelns anhållan, och, hvad monumentet angick, önskade konungen hellre, att det måtte uppresas åt fältmarskalken grefve Magnus Stenbock, som frälst och bevarat Skåne åt Sverige emot dess fiender, hvarefter adelns deputerade ånyo sammanträdde och beslöto meddela sitt förslag åt de öfriga stånden inom landskapet samt utbådo sig att i Helsingborg, der Stenbock vann sin berömda seger mot danskarne, få åt honom uppresa en minnesvård.

Medan konungen på detta sätt lade i dagen sin nitälskan för Stenbocks minne, visade han på ett helt annat sitt intresse för sin faders. Den 16 Mars, samma dag Gustaf III 15 år förut blifvit skjuten å maskeraden i operahuset, afgick Gustaf Adolfs befallning till den i Stockholm förordnade regeringen, att detta hus, der mordgerningen blifvit begången, skulle ända till grunden rifvas, och detta beslut vidhöll han, oaktadt regeringens föreställningar om den betydliga kostnaden, som beräknades till 40,000 rdr, samt den vanprydnad Gustaf
Adolfs torg skulle förorsakas genom rifningen. Den begynte ock följande sommar på östra sidan, men
utfördes så långsamt, att största delen af byggnaden förblef orörd.

Den 11 Maj reste konungen åter öfver till Stralsund, medan drottningen, de kungliga barnen och hofvet återvände till Stockholm. Huru detta års pomerska fälttåg slutade med en kapitulation, genom hvilken Toll lyckades rädda de svenska trupperna, ehuru hela Pomern och Rügen måste utrymmas, är förut omtaladt. Den 7 September ankom konungen till Carlskrona, sjuk, nedslagen och ur stånd att befatta sig med några statsangelägenheter. Enformigheten af hans vistelse i Carlskrona blef dock något afbruten genom det besök, han der erhöll af Ludvig XVIII och dennes brorson, hertigen af Angoulême. Af Gustaf Adolf inbjudne till ett möte på Rügen, hade de, under 13 dygns kryssning i storm och oväder, förgäfves sökt landstiga å denna ö och slutligen nödgats söka land vid Carlskrona, utan någon aning om Gustaf Adolfs dervaro.

Den 17 September hade Gustaf Adolf ett samtal med Ludvig och hertigen, hvarunder de öfverenskommo, att Ludvig, som vid afresan från Mitau i Kurland, der han en längre tid haft en tillflygt, endast underrättat kejsar Alexander om sin resa till Rügen, nu skulle begifva sig till England, för att söka tillvägabringa en länge påtänkt landstigning i Vendée. En vid detta tillfälle närvarande har lemnat följande skildring af de båda främmande kungliga personerna: »Konungen af Frankrike är munter och ser bra ut, tjock och fet, lik Ludvig XVI:s porträtter, för öfrigt mycket artig och förekommande. Hertigen af Angoulême är liten och svag, med mycken mildhet i ansigtsuttrycket och i sitt sätt att vara, ehuru han ser något bekymrad ut.» Efter några dagars vistelse i Carlskrona, fortsatte de höge resande sin färd öfver Jönköping till Göteborg, hvarifrån de den 22 Oktober afreste till England.

Medan Gustaf Adolf ännu var qvar i Carlskrona, erhöll han de förut omtalta oroande underrättelserna från Ryssland, hvilka föranledde honom att begifva sig till Stockholm, der han icke varit under nära tre års tid och der han nu inträffade julaftonen, då den regering, som vid hans afresa till Tyskland blifvit tillförordnad den 31 Oktober 1805, upplöstes. Den hade bestått af riksdrotsen grefve <i>Wachtmeister,</i> öfverståthållaren och presidenten i kammarkollegium grefve <i>Ugglas,</i> presidenten i krigskollegium friherre <i>Cederström,</i> kanslipresidenten friherre <i>Ehrenheim,</i> hofkansleren <i>Zibet,</i> samt tjenstgörande generaladjutantens för armén och för flottorna.

Utom dessa stod under hela denna tid generalguvernören i Skåne grefve <i>Toll</i> högt i konungens förtroende. Såsom generalguvernör hade han en ganska vidsträckt myndighet. Han hade öfverinseendet öfver uppbördsverket och kronans förråd, högsta tillsynen öfver tullbevakningen, kunde hos vederbörande domare begära urtima ting till beifrande af brott och förbrytelser samt utse aktor bland lands- och
stadsfiskalerne i provinsen, för åtals anställande, äfvensom han egde att, under sin närvaro i någotdera af de båda skånska landshöfdingeresidensen, ensam utöfva landshöfdingeembetet och kunde äfven bestämma hvilka ärenden han ville handlägga, antingen han vistades inom eller utom länsresidenset. I februari 1806 förordnades han tillika att föra högsta befälet i Skåne, Halland, Bleking, Vestergötland och Bohuslän. De i det föregående omtalta underhandlingarna med engelske ministern Pierrepont utfördes af honom och slutligen var han, enligt hvad redan är berättadt, den som räddade svenska armén i Pomern. Till belöning härför blef han i September 1807 befordrad till fältmarskalk, men hvad som i den af Toll ingångna konventionen mest fägnade konungen var den skicklighet, hvarmed Toll förstått att i dokumentet undvika att gifva Napoleon den kejserliga titeln.

En annan af de män, som i hög grad egde konungens förtroende, var friherre <i>Gustaf Lagerbjelke,</i> hvilken 1801 blifvit kabinettssekreterare och i September 1804 statssekreterare för utrikes ärendena. Han åtföljde konungen under alla dennes utrikes resor, och under dessa, alltifrån 1801 till 1806, blefvo alla diplomatiska förhandlingar, så väl som de flesta regeringsärenden, hvilka af konungen afgjordes, af Lagerbjelke föredragna; men i Oktober 1806 inträffade, utan att man närmare känner anledningen, en brytning. Lagerbjelke fick befallning att resa hem, för att, under hofkansleren Zibet beviljad tjenstledighet, förestå hans embete, och <i>Gustaf af Wetterstedt,</i> hvilken 1805 såsom kabinettssekreterare efterträdt Lagerbjelke och under senare tiden varit hans medtäflare om konungens förtroende, blef nu föredragande för de diplomatiska ärendena.

I början af Gustaf Adolfs regering, ända till hans resa i Tyskland 1803, hade Taube och Fersen haft mesta inflytande på ledningen af utrikes ärendena, hvilken ledning till namnet fördes först af rikskanslern Fredrik Sparre och, sedan han år 1800 nedlagt detta embete, af Ehrenheim, hvilken, likasom Sparre, sökte upprätthålla en fredlig statskonst, medan de förre uppmuntrade konungens krigslystnad och ifrade för Sveriges deltagande i koalitionen mot det revolutionära Frankrike. Det krigslystna partiet sökte ock aflägsna Ehrenheim och få Fersen till kanslipresident; men han undanbad sig denna plats, då konungen ej ville uppträda så bestämdt, som han yrkade, och <i>Ehrenheim</i> blef 1801 kanslipresident, hvarvid han likväl fick till biträden Zibet såsom hofkansler och Gustaf Lagerbjelke såsom kabinettssekreterare, hvilka båda tillhört krigspartiet. De öfvergingo dock nu till mera fredälskande åsigter, men efter Gustaf Adolfs resa till Tyskland blef Lagerbjelke, som dit åtföljde honom, mera än Ehrenheim den verklige ministern för utrikes ärendena. Från denna tid visade sig dock konungens sjelfrådighet allt mera påtagligt, och han ledde nu sjelf denna gren af förvaltningen på ett sätt, som för hvarje år blef alltmera olycksbådande.

Ledningen af justitieärendena utöfvades under Gustaf Adolfs hela regering af riksdrotsen grefve <i>Carl Axel Wachtmeister,</i> hvars
rättrådighet var så allmänt erkänd, att konungen ganska ofta erhöll böneskrifter från rättssökande, med anhållan att han ville »nådigst anmoda riksdrotsen att sitta uti deras sak». Äfven grefve <i>Fredrik Gyllenborg,</i> som förestod justitiekanslersembetet, var högt aktad för rättrådighet, och konungen sjelf sökte så samvetsgrant som möjligt skipa rättvisa, hvilket dock ej alltid visade sig, när det gälde personer, som af politiska anledningar gjort sig misshagliga, äfvensom man icke alldeles kan fritaga de män, som hade justitieärendenas ledning, från en nog långt drifven eftergifvenhet för konungens personliga missnöje vid handläggningen af politiska rättegångar.

Finansförvaltningen hade i statskontorets president friherre <i>Carl Erik Lagerheim</i> en upplyst, nitisk och skicklig ledare, till hvars åtgärder vi återkomma vid skildringen af statshushållningen under Gustaf Adolfs regering.

Statssekreterarne <i>Carl Lagerbring</i> för krigsärendena och <i>Matthias Rosenblad</i> för inrikes civilärendena gjorde sig likaledes kända för ovanlig embetsmannaduglighet, och det var icke den förres fel, att vid ryska krigets utbrott krigsväsendet icke på långt när var i sådant skick, som det bort vara. Konungen hade emellertid äfven i de militäriska delarne deraf haft skickliga och nitiska biträden i <i>Toll,</i> i friherre <i>Bror Cederström,</i> president i krigskollegium, i generalmajoren <i>Gustaf Wilhelm af Tibell,</i> vice ordförande derstädes och generalqvartermästare, i <i>Carl Gottfried Helvig,</i> generalfälttygmästare, i friherre <i>Salomon Maurits von Rayalin,</i> generaladjutant för flottorna, m. fl.; men i denna gren af förvaltningen ingrep konungen alltför mycket personligen, var alltför ombytlig i sina planer, samt visade alltför mycket benägenhet för uniformsförändringar och andra ämnen af mindre betydenhet, att icke det hela skulle alltför mycket lida häraf. Den rättvisan bör man emellertid göra Gustaf Adolf, att han icke lät leda sig af gunstlingar, utan följde sin egen öfvertygelse, hvilken visserligen ofta visade sig menlig både för honom sjelf och hans rike, samt ännu oftare bar vittne om inskränktheten af hans förståndsförmögenheter, men dock var sådan, han efter samvetsgrann pröfning hos sig utbildat.

De inre förhållandena i allmänhet förete för öfrigt under nu ifrågavarande tidskifte föga anteckningsvärdt, utom de författningar, som utfärdades rörande särskilda grenar af riksstyrelsen, till hvilka vi återkomma vid öfversigten af rättsväsendet, förvaltningen, statshushållningen, krigsväsendet m. m. under Gustaf Adolfs regering. Mot slutet af denna var det hufvudsakligen krigshändelserna och förhållandet till främmande makter, som nära nog uteslutande upptog så väl konungens som allmänhetens uppmärksamhet.

Det är förut berättadt, huru, sedan finska kriget begynt och äfven Danmark den 14 Mars 1808 förklarat krig, Gustaf Adolf, i stället att vidtaga kraftiga åtgärder för Finlands försvar, sysselsatte sig med planer att eröfra först Norge och sedermera Seland; huru han härvid hoppades biträde af de 10,000 man engelska hjelptrupper, som under
general Moores befäl i medlet af Maj ankommit till Göteborg, men huru denne vägrat att vid dessa eröfringsplaner biträda, och huru de engelska hjelptrupperna i början af Juli återvändt till England, sedan konungen förbjudit dem att landstiga, så framt icke öfverbefälet uppdroges åt honom.

Mellan Napoleon och Alexander hade öfverenskommelse blifvit träffad om Sveriges delning mellan Ryssland och Danmark. I sin instruktion för marskalk Bernadotte hade Napoleon föreskrifvit, att han skulle dela sin här i två kolonner, hvaraf den ena skulle tåga mot Carlskrona och den andra mot Göteborg. En rysk kår skulle taga Gotland och derifrån landstiga i Kalmar län samt förena sig med Bernadottes här. Svenska ständerna skulle sammankallas i Göteborg och Bernadotte der förklara, att då Gustaf Adolf icke erkände Napoleon, så erkände Napoleon ej heller honom, hvarefter delningen af landet skulle verkställas.

Engelska flottan förhindrade emellertid Bernadottes här att landstiga på Sveriges område och den stannade tills vidare på Fyen, hvaremot en stark svensk här under Gustaf Mauritz Armfelts befäl, den s. k. vestra armén, stod färdig att inrycka i Norge, och en annan, den södra armén, under fältmarskalken Toll sammandrogs i Skåne. Armfelt stod redan färdig att framrycka i södra Norge för att börja eröfringen deraf, då han helt oväntadt fick konungens befallning att utrymma Norge och strängt inskränka sig till försvar. Det stannade ej ens härvid, utan kort derefter erhöll han ny befallning att från vestra armén bortskicka en del af de bästa trupperna dels till Skåne, dels till Göteborg. Bekymrad häröfver begaf sig Armfelt till Vestra Ed i Vermland, helt nära norska gränsen, der han hade ett möte i Maj 1808 med öfversten friherre Carl Henrik Posse, öfverstlöjtnanten Georg Adlersparre m. fl., hvarunder vigtiga planer uppgjordes, hvilkas följder längre fram visade sig. De engelska hjelptruppernas ankomst till Göteborg, i förening med omöjligheten att företaga något mot Skåne, så länge engelska flottan kryssade i Östersjön, gjorde att man i Danmark fann angeläget att sätta sig i säkerhet mot ett anfall, och befälhafvaren öfver danska hären i Norge, prins Christian af Augustenburg, föreslog derföre Armfelt ett stillestånd på obestämd tid, mot vilkor att inga svenska trupper under tiden skulle från norska gränsen dragas till södra delarne af riket. Armfelt skyndade att härom underrätta konungen, och då detta förslag tycktes gynna de planer, han nu hyste att genom landstigningar i Finland befordra en resning derstädes för landets återvinnande, gaf han Armfelt nödig fullmakt att afsluta det föreslagna stilleståndet. Den 28 Juli infann sig Posse i prinsens högqvarter för att börja underhandlingar, men något stillestånd kom dock denna gång ej till stånd.

Armfelt hade emellertid fallit i onåd. Missnöjd med konungens hela system och senast med den befallning, som fråntog honom en tredjedel af hans här, lade han ej band på sin tunga, och i hans
högqvarter fäldes en mängd ganska skarpa yttranden, som ej blefvo för konungen obekanta. Först fick Armfelt en allvarsam befallning att rätta hvad i detta hänseende kunde läggas honom till last; men, innan hans förklaring hunnit inkomma, skildes han från befälet öfver vestra armén, som i stället uppdrogs åt presidenten i krigskollegium, generallöjtnanten friherre <i>Bror Cederström,</i> åt hvilken Armfelt öfverlemnade detsamma den 16 Augusti samt begaf sig derefter till sin egendom Engsö, der han erhållit förständigande att stanna i ett slags civil arrest. Öfverstlöjtnanten <i>Georg Adlersparre</i> öfvertog befälet öfver vestra arméns högra flygel, hvilket Armfelt dittills utöfvat jemte öfverbefälet.

Konungen hade nu frånträdt sin eröfringsplan mot Norge och tillsatt en komité att yttra sig om den ännu icke alldeles öfvergifna mot Seland, samt den 30 Juni afseglat till Åland, för att derifrån leda krigsföretagen till ryssarnes fördrifvande från Finland, hvarvid han emellertid, såsom här ofvan är visadt, förfor lika planlöst som i sina föregående krigsföretag, hvilka alltför öfvertygande visat, att han icke var danad till härförare. Under hans frånvaro uppdrogs öfverbefälet öfver krigsmakten i Sverige åt hertig <i>Carl,</i> med generalmajoren <i>Gustaf Wilhelm af Tibell</i> till stabschef.

Allt sedan de obehagliga uppträdena med general Moore och de engelska truppernas afresa hade ett spändt förhållande inträdt mellan konungen och hans enda bundsförvandt, den engelska regeringen. Närmaste följden af detta mindre vänskapliga förhållande var en förändring af de personer, som dittills vid båda hofven representerat de förbundna makterna. Förre svenske ministern i Berlin <i>Gustaf von Brinckman</i> blef nu efter Carl Magnus von Rehausen svensk minister i London, och engelska sändebudet i Stockholm Thornton efterträddes af <i>Anthony Merry.</i> Det dröjde likväl icke särdeles länge, innan denne kom i ett lika obehagligt förhållande till Gustaf Adolf, som hans företrädare varit.

En finanskomité, med riksdrotsen till ordförande och bestående för öfrigt af öfverståthållaren Ugglas, presidenten Lagerheim, statssekreterarne Lagerbring och Rosenblad, landshöfdingen i Bleking Anders af Håkansson, generalmajoren Tibell och landshöfdingen i Stockholms län Erik Adolf af Schenbom, hade blifvit tillsatt i September 1808, för att uppgöra kostnadsförslag för följande årets fälttåg och inkomma med betänkande i hvad mån landets egna tillgångar, i förening med andra påräknade medel, ansågos kunna betäcka krigskostnaderna. Komitén afgaf sitt betänkande den 21 November och beräknade deri kostnaderna för 1809 års fälttåg till något öfver 26 millioner rdr — en summa mer än dubbelt så stor som rikets hela då varande rörelsekapital och uppgående till nära en femtedel af invånarnes hela sammanlagda förmögenhet. Att bestrida densamma med landets egna tillgångar var en påtaglig omöjlighet, och enda utvägen var således att söka upptaga lån eller förmå England att öka sina subsidier. Den nye engelske ministern förklarade emellertid snart efter sin vid denna tid inträffade hitkomst, att han ej blifvit berättigad för följande året lemna någon
tillökning i subsidierna, samt vägrade bestämdt att lemna något belopp utöfver det, som redan af det löpande årets blifvit betaldt. Häröfver blef konungen, som i början af November återkommit från Åland, så förbittrad, att han, under ett samtal med Merry den 6 December, med mycken häftighet förklarade, att, om engelska hofvet ej beviljade den begärda tillökningen i subsidierna, skulle svenska hamnar stängas för engelska fartyg. Ministern lofvade nu hänskjuta saken till sitt hof och emellertid utbetala ett begärdt förskott å följande årets subsidier, i afvaktan å svaret.

Detta inträffade först i Februari 1809 och innehöll en bestämd vägran på konungens begäran, hvaremot engelska regeringen upprepade sitt vid flera föregående tillfällen gjorda medgifvande, att den svenska gerna kunde ingå enskild fred med en eller flera af sina fiender, utan att det goda förståndet med England derigenom skulle i någon mån rubbas. När Merry i en audiens den 24 Februari meddelade konungen dessa underrättelser, blef denne alldeles utom sig och skref ett bref till befälhafvaren öfver vestra armén, friherre Cederström, som hade sitt högqvarter i Venersborg, med befallning till honom att låta lägga beslag på all engelsk egendom, alla engelska handels- och krigsfartyg i Göteborg och dess skärgård. Detta bref afsändes af konungen försegladt, utan att någon i kabinettet derom egde kännedom, till Tibell, med befallning att genast afskicka det med ilbud till vederbörlig ort; men för att engelska regeringen ej alltför hastigt skulle få underrättelse om denna brytning, afgick med detsamma en af konungen egenhändigt uppsatt befallning till kanslipresidenten att ej lemna något kurirpass åt engelske ministern. Tillika uppsatte konungen ett bref till konungen af Danmark, hvari han förklarade Sverige redan hafva inträdt i ett fiendtligt förhållande till England och talade om angelägenheten af gemensamma mått och steg, för att utestänga engelsmännen från Östersjön. Äfven detta bref afsändes, med samma förhemligande som det föregående till Tibell, som anbefaldes att skyndsamt befordra det. Sverige var sålunda nu ytterst nära att komma i öppet krig äfven med England, och det var endast en tillfällighet, som förekom verkställigheten af detta konungens vanvettiga beslut.

Samma afton, som ofvannämnda skrifvelser affärdades, erhöll nemligen konungen från Toll en mängd proklamationer, som blifvit i luftbalonger befordrade från Seland till Skåne, och hvari svenskarne uppmanades att afsätta Gustaf Adolf samt till hans efterträdare utvälja Danmarks konung Fredrik VI, som sålunda skulle på sitt hufvud förena nordens trenne kronor och inleda ett nytt tidehvarf af lycka och sällhet för de tre brödrafolken. Denna oväntade uppgift afkylde genast Gustaf Adolfs håg för ett närmande till Danmark, hvartill han redan i September föregående året gjort ett försök genom att till konungen af Danmark afsända kammarjunkaren Borgenstjerna, med anbud om enskild fred med Sverige och England, men hvarå han i Oktober fått till svar, att Fredrik VI kunde lika litet ingå i underhandlingar om enskild fred som om enskildt stillestånd. Under förbittringen mot
England hade Gustaf Adolf likväl nu åter velat närma sig Danmark, men fick genast en helt annan åsigt genom upptäckten af de danska stämplingarna mot hans tron. Han kunde emellertid ej så hastigt glömma sin förbittring mot England, och både Ehrenheim och Wetterstedt måste på det allvarligaste förehålla honom vådorna af en brytning med England, innan han kunde förmås att återkalla de afgångna befallningarna.

Äfven underhandlingarna med England om subsidietraktatens förnyande, hvilket var oundgängligt, så vida kriget skulle fortsättas, försvårades genom konungens fordran, att engelska regeringen skulle uttryckligen förbinda sig att antingen skaffa Finland tillbaka eller bereda Sverige en motsvarande ersättning. Det var endast med största möda, som Ehrenheim slutligen lyckades förmå konungen att åtnöja sig med den vanliga ömsesidiga garantien af de förbundna makternas stater, hvarefter den nya subsidietraktaten med samma vilkor som den föregående undertecknades den 1 Mars, och följande dagen sändes, af konungen ratificerad, till London.

I afräkning å de i denna traktat öfverenskomna subsidier hade emellertid engelske ministern lemnat svenska regeringen vexlar å 300,000 pund sterling, hvarefter konungen i December 1808 förklarat, att han på inga vilkor kunde sluta fred med den revolutionära regeringen i Frankrike, samt befalt en i November 1808 tillsatt s. k. krigsberedning uppgifva huru stor styrka till lands och sjös under ett år kunde underhållas för 15 millioner rdr banko. Sedan beredningen afgifvit sitt betänkande härom, befaltes finanskomitén uppgifva förslag till dessa 15 millioners anskaffande genom en krigsgärd. I ett utlåtande af den 25 December förklarade trenne komiténs ledamöter, presidenten Lagerheim, landshöfdingen Håkansson och generalmajoren Tibell, upptagandet af denna krigsgärd vara alldeles omöjligt samt gjorde konungen de allvarligaste föreställningar angående landets utblottade och förstörda tillstånd; men följden häraf blef allenast, att konungen den 28 Dec. tillsatte en ny komité, bestående af Ugglas, Lagerbring och Rosenblad, att uppgöra förslag till en krigsgärd af 5 millioner rdr banko dels i penningar och dels i varor, och ehuru denna komité så väl som samtliga konungens rådgifvare enstämmigt förklarade, att denna krigsgärd ej kunde upptagas utan de svåraste följder för hela riket, lät konungen dock genom en förordning af den 7 Januari 1809 påbjuda densamma.

Ställningen i Sverige var nu så bedröflig och hotande som möjligt. Ryska härar rustade sig att från Åland, från Wasa och från Torneå inbryta i Sverige för att sammanträffa i Stockholm och der tvinga konungen till fred. På Seland stod en stark här, färdig att öfvergå till Skåne, så snart den ovanligt stränga vintern i Februari 1809 gjorde sundet farbart. Man väntade ock vid skånska kusten hvarje ögonblick att se denna här sätta sig i rörelse, då lyckligtvis i detsamma en stark nordvestlig vind uppref isen och omintetgjorde hela landstigningsplanen. Vid samma tid hade ock till öfverbefälhafvaren för danska och norska trupperna i Norge, prinsen af Augustenburg, afgått befallning att
inrycka i Sveriges vestra landskap, för att understödja infallet i Skåne. Att kunna värna landet mot alla dessa fiender visade sig mer och mer hopplöst, och den tryckande krigsgärden väckte så mycket djupare och allmännare missnöje, som man endast allt för väl insåg, att, ehuru de skattskyldige skulle derigenom utarmas, Sveriges sjelfständighet dock ej skulle betryggas genom de uppoffringar så väl den som den lika tryckande landtvärnsskyldigheten medförde.

Detta missnöje riktades nu allt mera uteslutande mot konungen personligen, hvilken man väl insåg både hafva bragt riket i dess nuvarande vådliga belägenhet och äfven utgöra det hufvudsakligaste hindret för dess räddning derur. Planer att skaffa honom ur vägen hade ock blifvit uppgjorda redan under pomerska kriget, hvilket de deri deltagande allt för väl insågo vara lika vanvettigt företaget, som det utfördes. Man borde likväl icke hafva väntat att bland upphofsmännen till dessa planer finna Armfelt, som varit Gustaf III:s förklarade gunstling samt gjorde sig så stor förtjenst af hvad han fått lida för sin trohet mot hans son, men likväl nu var en af de förste att stämpla mot denne. Med några yngre officerare, såsom öfverstelöjtnanten Carl Henrik Posse, kaptenen vid Svea garde Carl Henrik Anckarsvärd, dennes yngre broder löjtnanten vid Göta garde Johan August Anckarsvärd, kaptenen vid finska gardet Magnus Björnstjerna, m. fl., talade han om att rädda Sverige genom att träda i hemligt förstånd med England, låta gripa konungen under seglingen till Sverige, skicka honom till Indien och emellertid uppsätta ett regentskap, som under kronprinsens  minderårighet borde styra riket. Detta förslag synes dock varit framstäldt snarare såsom en utväg i yttersta nödfall än såsom en bestämd plan, och det förföll med Armfelts afresa från armén i Maj 1807.

Det dröjde dock ej länge, innan man bland officerarne i Pomern återkom till tanken på att bemäktiga sig konungens person och under hans sons minderårighet förordna en regering, för hvilken drottningen med en konselj af ansvarige rådgifvare skulle ställas i spetsen. Man talade härom med Toll, men han afrådde förslaget såsom omoget och lemnade snart derefter Stralsund, då man beslöt vända sig till generalguvernören friherre Essen. Efter en sammankomst hos öfverste Haij vid Bohusläns regemente, i hvilken de fleste bataljonscheferne deltogo och hvarunder man rådgjorde om sättet att bemäktiga sig konungen, begaf man sig till generalguvernören för att inhemta hans åsigt och anhålla om hans medverkan, men han svarade, att man väl kunde vara missnöjd, man kunde ogilla konungens förfarande, tadla hans fel och förvillelser; ännu vore dock riket icke på branten af sitt fall och en statshvälfning kunde ursäktas endast i händelse annat räddningsmedel ej funnes.

Dock uppgjordes ännu ytterligare ett förslag, sannolikt under konungens vistande på Rügen. Man ämnade låta konungen, under öfverfarten från denna ö till Sverige, i hafvets vågor finna slutet på sin tillvaro. En djerf och beslutsam sjökapten, vid namn Dickelman, skall
hafva blifvit vunnen att under öfverfarten borra fartyget, på hvilket konungen var ombord, sänka detsamma och derefter rädda sig med de öfrige, utom konungen, i skeppsslupen. Något hinder inträffade dock för utförandet häraf, möjligen en återstod af hederskänsla, som gjorde att detta nidingsdåd ej gick i fullbordan.

Ungefär vid samma tid, som detta förehades i Pomern, uppstod äfven bland åtskilliga regeringens i Stockholm ledamöter tanken på att skilja konungen från tronen. Man var ej i okunnighet om hans oryggliga beslut att aldrig sluta fred med Napoleon, och man förutsåg de för riket vådliga följderna af detta beslut; men man ville dock söka genom lämpliga medel förmå honom att ändra sitt olyckliga regeringssystem, innan några våldsamma åtgärder användes. Af denna orsak infann sig, å de öfriga konseljledamöternas vägnar, riksdrotsen grefve Wachtmeister och grefve Fabian Fersen hos konungen i Carlskrona under hösten 1807, just då han återvändt från sitt misslyckade tyska fälttåg; men dem blef nekadt företräde. Riksdrotsen hade dock sederdermera i Helsingborg ett samtal med konungen den 10 Oktober, då han gjorde allt för att förmå konungen att ingå fred med Napoleon, men Gustaf Adolf svarade endast: »Jag vill aldrig höra talas derom, emedan jag lofvat Gud att ej göra fred med Bonaparte», och härvid förblef han, oaktadt riksdrotsens alla föreställningar.

Man vände sig sedermera till förre ambassadören i Petersburg Stedingk, som i Oktober 1808 kallades till konungen på Åland, att begagna detta tillfälle för att göra honom föreställningar, hvilka nu voro af högsta nöd påkallade. När Stedingk den 9 Oktober ankom till Lemlands prestgård, der konungen hade sitt högqvarter, fann han honom i yttersta grad förbittrad öfver den misslyckade landstigningen vid Helsinge och fullt besluten att straffa gardesregementena för hvad han, ehuru orättvist, ansåg hafva härvid kommit dem till last. Han hade länge varit missnöjd med dessa regementen, inom hvilka man för honom uppgifvit, att stämplingar mot honom förehades, hvilket också ej var ogrundadt, enligt hvad sedermera blifvit upptäckt. Att han, under sådana förhållanden, fråntog gardena bevakningen af sin person, kan man väl icke förtänka honom, men att han för affären vid Helsinge nedflyttade dem från högsta till lägsta platsen inom armén och underkastade dem offentlig skymf, var, såsom redan är anmärkt, i högsta grad både oklokt och orättvist samt utgjorde visst icke rätta sättet att göra slut på stämplingarna. Stedingk hade också gjort allt för att afböja denna orättvisa och söka förmå konungen att återkalla den skymfliga generalordern, men hans föreställningar uträttade lika litet i detta hänseende som i öfrigt.

Den lidna skymfen hade emellertid så förbittrat officerskåren vid gardena, att några deribland icke skydde för att genom ett lönnmord söka rödja konungen ur vägen. Man lejde en soldat vid finska gardet att emot hederlig vedergällning utföra detta nidingsdåd, och han smög sig med laddadt gevär under natten utanför konungens sofrum, men
kunde bland de skuggor, som rörde sig bakom fönsterförhänget, ej med säkerhet urskilja hvilken var konungen och ville ej göra sig skyldig till mord å orätt person, så att mordgerningen uteblef. Att en svensk riddersman kunnat göra sig skyldig till en slik mordanläggning, verkstäld genom legd lönnmördare, torde med skäl betviflas; men han har öppet erkänt det i sin egen ännu befintliga dagbok och dervid på följande sätt beskrifvit sin sinnesstämning under afvaktan på mordgerningens utförande: »Med utomordentlig oro räknade vi <footnote>Dagboksanteckningen visar, att åtminstone tre officerare varit medvetna om denna lönnmordsplan.</footnote> minuterna och sofvo knappt. Ändtligen infinner sig en officer vid finska gardet, mitt hjerta slår af nöje (!), emedan jag trodde saken gjord; men olyckligtvis fingo vi veta, att Blå <footnote>Så hette den legde lönnmördaren.</footnote>, förkyld och döende, saknat mod» <footnote>Se <i>Bergman-Schinkel,</i> Minnen ur Sveriges nyare, historia, IV: 380, der äfven dagboksförfattarens namn är uppgifvet.</footnote>.

Man kan och bör visserligen ej antaga, att dylika planer gillades af gardenas officerskår i allmänhet, men säkert är dock, att ett djupt och väl berättigadt missnöje var inom denna kår rådande och att flera planer redan å Åland uppgjordes att göra slut, om icke på konungens lif, åtminstone på hans regering.

Sådana planer voro nu i gång äfven å andra håll. I Stockholm var löjtnanten vid lifgardet friherre <i>Jakob Cederström</i> den ifrigaste befordraren af en anläggning till konungens afsättande, hvarför han, bland andra, vunnit <i>Hans Järta,</i> som vid Norrköpings riksdag afsagt sig adelskapet och för sin häftiga opposition vid denna riksdag blifvit entledigad från sin protokollssekreterarebefattning. Genom honom kommo de missnöjde i förbindelse med åtskilliga ledamöter af konungens konselj, såsom statssekreteraren Lagerbring, presidenten Lagerheim och några andra, hvilka länge med oro och ovilja sett den mer och mer hotande vändning förhållandena tagit genom konungens hänsynslösa envishet.

Inom vestra armén hade dylika planer varit å bane redan under den tid öfverbefälet der fördes af Armfelt, som sjelf tyckes varit själen i dessa planer; men sedan han i Augusti blifvit aflägsnad från denna här, var kaptenen vid gardet friherre <i>Carl Henrik Anckarsvärd</i> den verksammaste befordraren af desamma, för hvilka han ifrigt, ehuru länge förgäfves, sökte vinna den nye befälhafvaren öfver vestra arméns högra flygel, öfverstelöjtnanten Georg Adlersparre, hos hvilken han var öfveradjutant. För afsättningsplanen vunnos dock allt flera af vestra arméns officerare, och man underlät icke att ställa sig i förbindelse med de missnöjde i hufvudstaden.

Der hade dessas antal mot årets slut så ökats, att de kunde fördelas i särskilda sektioner och utskott, hvilka vunno daglig förstärkning, och der man öfverlade om den blifvande statshvälfningen, om den regeringsform, som då borde införas, de förändringar i
representationen, som kunde finnas erforderliga, de privilegier, som borde bibehållas eller afskaffas, o. s. v.

I början af December uppgjordes en plan att i parken vid Haga bemäktiga sig konungens person, då han en morgon från detta lustslott, der han vanligen tillbragte nätterna, reste in till staden; men denna plan fans dock allt för vågad att bringas till verkställighet. Järta satte sig ock emot hvarje våldsamt förfarande och sökte åstadkomma en förändring i så väl styrelseformen som styrelsepersonalen genom att söka öfvertala alla innehafvarne af de vigtigare embetena att samtidigt nedlägga sina embeten, så framt ej konungen medgaf ständernas sammankallande och en ändring i regeringssystemet. Han var öfvertygad, att, om embetsmännen verkligen toge detta steg, skulle konungen blifva tvungen antingen att göra afseende å de gjorda föreställningarna eller ock verkställa ett beslut, hvarom han vid några tillfällen talat, att afsäga sig kronan till förmån för sin son.

Vid denna tid infann sig löjtnanten Gripenwald såsom ombud för de missnöjde bland trupperna å Åland och stälde sig i beröring med friherre Jakob Cederström, på hvars uppmaning Armfelt, som ännu vistades i ett slags civil arrest på Nynäs i Södermanland, lofvade anföra dessa trupper så snart de hunnit till Grisslehamn, derest de reste sig emot konungen. Sedermera kort före Juli infann sig, såsom ett ytterligare ombud för trupperna på Åland, friherre Henning Wrangel, med uppdrag dels att öfvertala Armfelt att redan på Åland sätta sig i spetsen för de upproriske, dels uppmuntra partiet i hufvudstaden att bemäktiga sig konungens person, med försäkran att den åländska fördelningen genast skulle sätta sig i rörelse för att understödja företaget. Då Wrangel den 22 December ankom till hufvudstaden, fann han här sinnena i största jäsning, men Armfelt gjorde åtskilliga svårigheter och fordrade, såsom vilkor för sin medverkan, att ej behöfva resa till Åland; att åländska fördelningen ej skulle sätta sig i rörelse förr, än isarne blefvo säkra; att man genom ett sändebud borde göra sig försäkrad om Frankrikes bistånd och genom denna makt förskaffa sig stillestånd med grannarne, samt att man skulle bemäktiga sig konungens person utan att antasta hans lif.

Då det således för de missnöjde icke velat rätt lyckas att få Armfelt till ledare af resningen, vände de i stället sina förhoppningar till Adlercreutz, som infann sig i hufvudstaden de första dagarna af Jan. 1809. Den förste bland de sammansvurne, som vände sig till honom, var Björnstjerna, och ehuru Adlercreutz då ej syntes obenägen att biträda deras företag samt särskildt bad att få tala med någon af officerarne från Åland, visade han sig dock sedermera emot Wrangel mera tillbakadragen, samt yrkade i synnerhet på nödvändigheten att göra sig försäkrad om de högre embetsmannens bifall och medverkan.

De sammansvurne blefvo emellertid alltmera otålige att bringa sin plan till verkställighet, och den 25 Januari tillstälde Wrangel, Cederström och Björnstjerna en middag på värdshuset Mon Bijou vid
Norrtullsgatan i Stockholm, der man öfverenskom att midt på ljusa dagen gripa konungen, under det han reste ut till Haga, skicka honom till Waxholm, hvars garnison man hoppades vinna, samt förstärka denna med soldater af de skymfade gardesregementena. Man skulle icke allenast aftvinga konungen en tronafsägelse, utan äfven icke tillåta hans son att besitta tronen, hvilken skulle intagas af en ny regentätt, den ständerna hade att välja. Adlercreutz skulle öfvertaga högsta befälet i Stockholm, dit åländska hären genast skulle marschera, sedan man dragit försorg om nödig säkerhet från ryska sidan. Äfven nu satte sig dock Järta mot denna våldsamma plan och yrkade framför allt uppskof dermed till dess han hunnit förbereda allt för den <i>politiska</i> statshvälfning, som borde åtfölja konungens afsättning och till hvilken Järta fått uppdrag att uppgöra planen.

Vid denna tid infann sig friherre Carl Henrik Anckarsvärd i hufvudstaden, ditsänd af Adlersparre såsom ombud för de missnöjde inom vestra armén. <i>Adlersparre,</i> som, när Armfelt skildes vid befälet öfver vestra armén, synes af honom blifvit uppmanad att träda i spetsen för resningen derinom, hade länge tvekat att åtaga sig detta vådliga värf. Han ville icke fatta något beslut derom, innan han först rådgjort med öfversten friherre Carl Henrik Posse, som förde befälet öfver denna härs venstra flygel, medan Adlersparre var chef för den högra. Under en inspektionsresa, hvarå Adlersparre åtföljde den nye öfverbefälhafvaren friherre Bror Cederström, fick han i slutet af Augusti sammanträffa med Posse, som efter sitt här ofvan omnämnda sammanträde med danske öfverbefälhafvaren, prins Christian af Augustenburg, den 28 Juli, blifvit så intagen af dennes personlighet, att han nu oförbehållsamt för Adlersparre förklarade denna prins just vara en sådan konung, som Sverige behöfde.

Sedermera sammanträffade Adlersparre och Posse åter i November och öfverenskommo då om ett närmare samband mellan vestra armén och de missnöjde i Stockholm, om nödvändigheten af en regementsförändring och om den regerande konungaättens uteslutande från tronen, som borde intagas af prins Christian, då man kunde hoppas att få Norge såsom ersättning för Finlands förlust. Det vådliga företaget skulle emellertid med största försigtighet beredas, och Adlersparre gick också till väga så försigtigt, att han aldrig med en skrifven rad yttrade sig eller med två personer på samma gång talade om detta företag. Han synes icke ens hafva fullt beslutat sig att träda i spetsen derför förr än mot slutet af December, då han från Stockholm erhöll ett bref från en väl underrättad person, som försäkrade honom, att kejsarne Napoleon och Alexander, vid sitt bekanta möte i Erfurt i Oktober 1808, öfverenskommit, att Sverige skulle delas mellan Ryssland och Danmark så, att Motala elf blefve gränsen dem emellan. Rikets högste embetsmän och konungens redligaste rådgifvare hade förgäfves sökt förmå honom att ändra regeringssystem, men endast blifvit med grofhet bemötte. Efter mottagandet af dessa underrättelser vidtog
Adlersparre verksammare åtgärder för resningens bringande till verkställighet, hade den 9 Januari 1809 ett sammanträde med Posse och sände Anckarsvärd till Stockholm för att träda i förbindelse med de missnöjde derstädes.

Då Adlercreutz ej kunnat förmås att bestämdt träda i spetsen för dessa, beslöt man kort efter Anckarsvärds ankomst till hufvudstaden att vända sig till öfverste <i>Anders Fredrik Skjöldebrand,</i> som med sin fördelning låg i Gefle. Äfven han fann ställningen nu så förtviflad, att endast genom en statshvälfning hela riket kunde räddas från undergång. Att Åland snart skulle gå förloradt, var ögonskenligt, och derefter kunde en rysk här när som helst väntas i Stockholm. Hvarje dröjsmål med konungens arrestering kunde derföre hafva de skadligaste följder, med hänseende till så väl hufvudstadens trygghet som de blifvande fredsvilkoren. Skjöldebrands beslut var således snart fattadt, och redan följande dagen afreste han till Stockholm, der han inträffade den 3 Februari.

Hos friherre Jakob Cederström träffade han de fleste sammansvurne, åtog sig att för dem träda i spetsen, och man öfverenskom att ofördröjligen skrida till verkställighet äfven utan Järtas biträde. Man ville dock först göra några ytterligare försök att vinna Adlercreutz och de högre embetsmännen. Skjöldebrand lofvade söka förmå hertig Carl att öfvertaga styrelsen. Henning Wrangel försäkrade, att åländska fördelningen skulle aftåga till Stockholm, så snart företaget der begynt, och samma försäkran afgaf Anckarsvärd å vestra arméns vägnar. Wrangel vände sig nu till riksdrotsen, men fann honom häpen öfver de sammansvurnes djerfva planer och misströstande om företagets framgång, hvarföre han ock sökte afråda Adlercreutz från allt deltagande deri. Skjöldebrand förmådde dock Adlercreutz att lofva öfvertaga högsta befälet i hufvudstaden, samt förbereda hertigen på hvad som förestod, och presidenten Lagerheim erbjöd sig att understödja företaget med en summa penningar, som var tillgänglig i statskontoret.

Efter dessa förberedelser kallade Skjöldebrand de sammansvurne till ett möte på Beckers värdshus vid Norrtullsgatan på aftonen den 5 Februari. Här öfverenskom man att åter samlas vid middagstiden den 8 Februari. Så snart konungen lemnat slottet, skulle fyra kavalleriofficerare följa honom till häst, på afstånd ända till Beckers värdshus, der en med fyra hästar förspänd och af en bland de sammansvurne körd täcksläda skulle stänga vägen, och hindra konungens vagn att komma vidare. I detta ögonblick skulle alla de sammansvurne skynda fram och hålla hästarne, medan de fyra kavalleriofficerarne bemäktigade sig de båda husarer, som vanligen följde konungen. Under tiden skulle fyra bland de sammansvurne gripa konungen och föra honom in i täckslädan, der två af dem skulle taga plats bredvid honom, medan två andra skulle sätta sig på kuskbocken, hvarefter slädan i full fart skulle genom Roslagstullen föras isvägen till Waxholm, dit en af de sammansvurne förut skulle begifva sig för att mottaga den höge fången,
hvilken skulle passera för en förnäm rysk fånge, som skulle inneslutas i denna fästning. Under tiden skulle Skjöldebrand skynda till hertigen, för att uppmana honom att öfvertaga styrelsen och utnämna Adlercreutz till generaladjutant, hvarefter ständerna skulle sammankallas för att döma mellan konungen och de sammansvurne.

För öfrigt åtog sig Anckarsvärd att följande dagen resa till Nynäs, för att anmoda Armfelt att biträda statshvälfningen och blifva öfverståthållare. Tillika beslöt man erbjuda friherre Gustaf Lagerbjelke, som länge tillhört de missnöjde, att blifva dessas civile chef, sedan man funnit Järta allt för mycket betänksam. Lagerbjelke tvekade ock ej att mottaga det honom erbjudna uppdraget, och äfven Armfelt gjorde nu inga svårigheter. Det var likväl nu åter Järta, som gjorde denna plan om intet. Så snart han fått kunskap derom, skyndade han att uppsöka Anckarsvärd, hvilken han frågade till hvem man ämnade uppdraga styrelsen, sedan konungen blifvit afsatt, och då Anckarsvärd nämnde hertig Carl, förklarade Järta, att denne vore allt för svag och opålitlig samt att Järta icke ville befordra någon »adjutantstyrelse», hvarefter han gjorde allt för att afråda så många han kunde från deltagande i den uppgjorda planen. Förgäfves sökte Skjöldebrand framlägga de militäriska skäl, som talade för en hastig verkställighet; de vederlades alla af Järtas politiska betänkligheter, och han hotade slutligen att angifva alltsammans, om man icke uppsköt saken tills vidare.

Den 8 Februari på morgonen samlades åter de fleste sammansvurne hos friherre Jakob Cederström och bland dem äfven Järta, som framstälde så många betänkligheter och lyckades dels uppskrämma några af de närvarande, dels göra de fleste tvekande, att man slutligen beslöt att tills vidare uppskjuta företaget, hvarefter Skjöldebrand reste tillbaka till Gefle.

Kort derefter hade riksdrotsen ett längre samtal med konungen, hvilken han sökte öfvertala att sammankalla ständerna, för att få deras garanti för ett statslån, hvilket konungen förklarade sig vilja upptaga; men konungen påstod ifrigt, att en sådan garanti icke behöfdes, emedan han ej kunde blifva mindre trodd än ständerna. Han skulle utskrifva en ny gärd, icke en så lumpen som den sista, utan en långt betydligare, och anslå den till en fond, hvarmed det utländska lånet skulle efter hand betalas. Riksdrotsen anmärkte, att gärderna ej kunde fortfara till dess skulden vore betald, ty, när kriget var slut, upphörde alla gärder, och då skulle ständerna, enligt regeringsformen, sammankallas; men konungen invände, att i säkerhetsakten endast talades om svenska folket, utan att der någonstädes var föreskrifvet, att riksens ständer vore svenska folket, hvilket lika väl kunde höras häradsvis; och då riksdrotsen anmärkte, att äfven dessa häradsförsamlingar kunde lika väl afslå som bifalla konungens framställning, utfor han med hetta, att sådant skulle de ej understå sig. Något ständernas sammankallande ville han emellertid ej höra talas om.

Äfven Gustaf III:s förre finansminister, den nu nära åttioårige
presidenten i kommersekollegium Johan Liljencrantz, gjorde konungen föreställningar om nödvändigheten att gifva efter för omständigheternas tvång, för att icke äfventyra att förlora tronen och draga oberäkneliga olyckor både öfver sin familj och riket; men konungen förklarade, att han aldrig skulle underhandla med Bonaparte, som på det nedrigaste mördat en Bourbon. Konungen insåg väl nationens lidanden, men kunde ej handla annorlunda utan att ådraga sig »evig fördömelse», och då Liljencrantz besvor honom att sammankalla ständerna och sluta fred eller, om han af religiösa betänkligheter ej kunde förmå sig till det senare, afsäga sig kronan, utfor konungen med mycken hetta, att Liljencrantz kunde skatta sig lycklig att ej blifva behandlad som en upprorsmakare. Hans föreställningar verkade ock lika litet som riksdrotsens.

Bättre framgång hade ej heller Toll, som till konungen öfverlemnade ett betänkande, i hvilket han, efter att hafva visat omöjligheten för Sverige att utgöra de oerhörda skatter, som fordrades för krigets fortsättande, rådde konungen att afsäga sig regeringen till förmån för sin son, emedan han sjelf ej ville göra fred med Napoleon. Detta råd upprepade Toll äfven muntligen vid betänkandets öfverlemnande; men konungen ryckte papperet ur hans hand, ref sönder det och kastade bitarne i elden, som brann i kaminen, samt befalte Toll att genast resa ned till sin post i Skåne.

Ingen af konungens förtroendemän kunde sålunda förmå honom hvarken att ändra regeringssystem eller att afsäga sig regeringen; men nu vidtog Adlersparre ett afgörande steg att tvinga honom dertill. Sedan han i slutet af Februari genom bref från Anckarsvärd erfarit, att man i hufvudstaden frånträdt planen att taga konungen till fånga, sammankallade han i sitt högqvarter i Carlstad dervarande officerare, som förklarade sig villige att tåga emot Stockholm, hvarefter alla till fördelningen hörande kårer fingo order att uppbryta den 6 och 7 Mars. Sedan Anckarsvärd återkommit den 5 Mars och närmare redogjort för förhållandena i hufvudstaden, sände Adlersparre ännu samma afton dåvarande kornetten grefve Hugo Hamilton till Stockholm, med uppdrag dels att uppmana befälhafvare för de i landsorten förlagde trupper att deltaga i det tillämnade företaget, dels att framföra två bref från Anckarsvärd till friherre Jakob Cederström och till Adlercreutz, med uppmaning till den senare att, i enlighet med sitt till Anckarsvärd gifna löfte, ej låta konungen undkomma, derest Adlersparre infann sig med vestra armén. Till friherre Henning Wrangel medförde Hamilton äfven ett bref, hvari han uppmanades att låta gardena skynda till hufvudstaden.

På morgonen den 6 Mars afsändes Anckarsvärd till Norge, för att söka med prinsen af Augustenburg öfverenskomma om vapenhvila, såsom gengäld hvarför han skulle erbjuda prinsen Sveriges krona. Han fick dock ej träffa prinsen personligen, men genom norske generalen Staffeldt erhöll Adlerparre, å prinsens vägnar, försäkran om vilkorlig
trygghet från norska sidan, medan han tågade till Stockholm i det uppgifna och af prinsen gillade syftemålet att återställa freden i norden.

Under tiden talade Adlersparre till trupperna, som ifrigt förklarade sig för det beslutade företaget, och den 8, 9 och 10 Mars uppbröto de efter hand från Carlstad samt voro sistnämnda dag på aftonen samlade i Christinehamn. Följande dagen fortsattes åter tåget, och den 12 inryckte hären i Örebro, hvarifrån landssekreteraren Cassel beredde sig tillfälle att till Stockholm afsända ett ilbud, med underrättelse om resningen.

Ryktet om denna hade redan hunnit till hufvudstaden, men ehuru flere bland regeringens ledamöter, såsom Ehrenheim, Lagerbring, Lagerheim. Rosenblad m. fl., fått kunskap derom, hade dock ingen anmält förhållandet för konungen, som på aftonen den 8 Mars fått första underrättelsen om hvad som förehades genom Stedingk, med hvilken han genast rest från Haga in till staden för att anbefalla arrestering af en mängd misstänkte, enligt en lista, hvilken Stedingk fått af Ugglas och som nu lemnades till underståthållaren Daniel Edelcreutz, att ombesörja arresteringarna. De, som hotades deraf, fingo dock i tid kunskap derom, och nu skyndade Järta till Lagerbring, för hvilken han förklarade, att om någon blefve arresterad, skulle Järta genast anklaga regeringsledamöterne, att de i öfver ett dygn afvetat vestra arméns uppresning, utan att anmäla det för konungen. Hotelsen verkade, och Lagerbring skyndade midt i natten till slottet, der han under någon förevändning lyckades förmå konungen att återkalla de redan utfärdade arresteringsorderna. De sammansvurne voro nu varnade, och ingenting upptäcktes, hvilket hos konungen väckte misstanke, att Stedingk gifvit honom en falsk underrättelse för att förmå honom till några förhastade åtgärder, och då Stedingk på kallelse infann sig hos honom, rusade konungen mot honom med dragen värja, ropande att han med sitt hufvud skulle få plikta för sitt bedrägliga uppförande.

Under tiden sökte Henning Wrangel förgäfves förmå de på Åland förlagda trupperna att bryta upp, för att understödja Adlersparres företag; men Skjöldebrand begaf sig åter till Stockholm och lyckades öfvertala hertig Carl att förhålla sig passiv till dess statshvälfningen vore öfver, men då träda i spetsen för styrelsen.

Nu inträffade, den 12 Mars på morgonen, ilbudet från landssekreteraren Cassel, att vestra armén redan var i Örebro under marsch mot hufvudstaden. Konungens första rörelse vid inhemtandet af denna underrättelse hedrar hans hjerta. Sedan han genomläst Cassels rapport, föllo några tårar på papperet, hvarefter han räckte det till en adjutant med befallning att genast lemna det till Stedingk, »och fråga honom», tillade han, »å mina vägnar, om han kan förlåta mig.» Han skyndade genast från Haga in till staden och gaf vid Norrtull befallning, att ingen der skulle släppas ut eller in, hvilken befallning så fort möjligt meddelades bevakningen vid alla tullarne, äfvensom slottsportarne stängdes och vakten fördubblades.
<img>GEORG ADLERSPARRE.</img>


Emellertid hade riksdrotsens son, revisionssekreteraren grefve Hans Gabriel Trolle-Wachtmeister redan på f. m. den 12 Mars, så snart han fått veta, att en rapport från Cassel anländt, skyndat till Adlercreutz och förestält honom nödvändigheten att hindra konungen lemna hufvudstaden, då ett inbördes krig svårligen kunde förekommas, och Adlercreutz hade lofvat, att det afgörande steget skulle tagas följande dagen.

På aftonen den 12 Mars kallade konungen till slottet Ehrenheim, Zibet, Ugglas, Lagerbring, Rosenblad, generaladjutanten af Melin, underståthållaren Edelcreutz m. fl. — riksdrotsen var af sjukdom hindrad att infinna sig — meddelade dem de upplysningar, han erhållit om vestra arméns uppror och anryckande mot hufvudstaden samt befalte Rosenblad uppsätta, genast till trycket befordra och till landsorten sprida en kungörelse om upproret, jemte uppmaningar till lugnets bibehållande eller återupprättande. Osäker om de i hufvudstaden varande truppernas pålitlighet, beslöt konungen att följande dagen vid middagstiden, åtföljd af hofvet och de högre embetsmännen, afresa till södra Sverige, för att ställa sig under skydd af de under Tolls befäl stående trupperna, med hvilka han sedermera ville återvända för att kufva upproret. Han skref sjelf så väl till Toll som till generallöjtnanten Wrede och befalte dem att uppbryta med alla trupper under deras befäl samt tåga honom till mötes. Till de i hufvudstaden förlagda trupperna utfärdades order att aftåga till Södertelje, som bestämdes till mötesplats och dit en del af trupperna redan under natten afgick. Tillika befaltes de embetsmän, som skulle vara konungen följaktige, att hålla sig resfärdige till följande dagen klockan 11 förmiddagen. Riksdrotsen förklarade sig dock af sjukdom hindrad att åtfölja konungen, och hertig Carl så väl som prinsessan Sofia Albertina, hvilka äfven fått tillsägelse att vara honom följaktige, afböjde det under åtskilliga förevändningar. Drottningen, med sin uppvaktning, tillsades att redan kl. 6 på morgonen resa från Haga in till staden. Befälet inom hufvudstaden under konungens frånvaro uppdrogs åt borgmästaren Carl Oldenburg, såsom brigadchef för borgerskapets kavalleri och infanteri, hvilket under garnisonens bortkommendering skulle bestrida vakthållningen i hufvudstaden.

För att erhålla penningemedel till utgifterna för det förestående fälttåget inom riket anlitade konungen först engelske ministern om ett förskott å subsidierna, men fick afslag. Sedermera uppkallades ordföranden i bankostyrelsen, grefve Fabian Fersen, som tillsades att kl. 7 på morgonen den 13 Mars sammankalla bankofullmäktige, till hvilka en konungens skrifvelse uppsattes, med anmodan att försträcka penningar till så stort belopp, som erfordrades för nödiga anstalter till lugnets återställande. Då man emellertid befarade ett afslag å denna framställning, hade anstalter blifvit vidtagna att med våld bemäktiga sig två millioner rdr silfver ur bankens hvalf, för hvilkas bortförande nödigt antal hästar ock redan var uppbådadt. Tillika hade
presidenten Lagerheim fått befallning att till konungen lemna allt i räntekammaren tillgängligt mynt.

Sådant var förhållandet den 13 Mars. Banken hotades med plundring, räntekammaren skulle tömmas, ett inbördes krig förestod, och tillika stod en rysk här af 17,000 man färdig att från Åland öfvergå till fastlandet, för att, enligt Alexanders plan, föreskrifva fredsvilkoren i Stockholm, hvarjemte man kunde taga för afgjordt, att, i händelse af ett utbrytande inbördes krig, äfven en dansk-norsk här skulle inbryta från Norge. Ögonblicken voro således dyrbara, och de försummades icke. Adlercreutz, som gladt och lifligt deltagit i Amaranth-ordens bal till långt fram på natten, var likväl redan klockan 4 på morgonen den 13 i verksamhet. Så snart han fått säker underrättelse, att konungen ämnade vid middagstiden lemna Stockholm, tillkallade han sina adjutanter, majorerne Georg Ulfsparre och Gustaf Adlercreutz, samt bad dem vara honom till mötes klockan 8 på morgonen i pelarsalen å slottet, der så många officerare, som man kunde lita på, borde samla sig. Der infann sig ock å utsatt tid så väl Adlercreutz, som fältmarskalken grefve Klingspor och åtskillige officerare. Adlercreutz gaf befallning, att ingen skulle släppas ur slottet, och försäkrade sig om de närvarande officerarnes medverkan i det afgörande ögonblicket, medan Klingspor gick upp i rummet utanför konungens sängkammare, der en mängd högre och lägre embetsmän voro samlade. Sedan han blifvit inkallad till konungen, förestälde han honom, att rikets olycka vore obotlig, om konungen lemnade hufvudstaden, samt uppmanade honom att sammankalla ständerna, såsom enda utvägen att rädda riket, hvarvid konungen, som vanligt, blef ursinnig och förklarade för riksförrädare hvar och en, som vågade framkomma med dylika förslag.

Nu tog Adlercreutz det afgörande steget. Han uppmanade de närvarande officerarne att följa sig in till konungen; men endast sex af dem, generaladjutanten, hofmarskalken Isak Lars Silfversparre, öfverstlöjtnanten friherre Gustaf von Otter, majorerne Ulfsparre, Adlercreutz och Johan Georg De la Grange samt fänriken Lars Fredrik Arnell, slöto sig till honom, och med dem inträdde han till konungen, som visade ytterlig förvåning öfver att se dem oanmälde tränga sig in i hans rum. Adlercreutz skyndade emellertid att förklara, huru hela nationen vore försatt i högsta bekymmer öfver rikets olyckliga ställning och isynnerhet öfver konungens bortresa, samt huru alla högre embetsmän, krigare och redlige medborgare uppmanat Adlercreutz att förekomma densamma, då konungen med häftighet inföll: »Hvad är det? Hvad vill det betyda? I ären förförde och blifven alla olyckliga.» Adlercreutz och de honom åtföljande officerarne ropade nu om hvarandra, att de icke voro förrädare, utan ville rädda både konungen och fäderneslandet, och då konungen, omringad af officerarne, drog värjan, fattade Adlercreutz honom om lifvet, medan Silfversparre och Ulfsparre vredo värjan ur hans hand, hvarvid konungen skrek öfverljudt: »Förräderi! De vilja mörda mig! Hjelp mig från mördarne!» Ropen hördes af en mängd
personer i de närmaste rummen, och vakthafvande kapitenlöjtnanten, generaladjutanten m. fl., åtföljde af några lifdrabanter, skyndade till den stängda dörren, hvilken de förgäfves sökte spränga, ehuru de sönderslogo dörrspegeln. Adlercreutz lät då öppna dörren och uppmanade, omgifven af sina officerare, de inträngande att vara lugna, ty ingen fara vore för konungens lif. Han lyckades att lugna så väl dem som de i öfra drabantsalen varande lifdrabanterne.

Medan Adlercreutz sålunda lemnat konungens rum, hade denne, som blifvit lemnad ensam med Ugglas och generalen grefve Strömfelt, förstått åtkomma den senares värja, hvarefter han skyndade ut genom en dörr, som ledde till trappan nedåt slottshvalfvet och hvilken han redan hunnit stänga, innan Adlercreutz med några officerare genom hufvudingången hunnit in i rummet. De skyndade efter och sprängde den stängda dörren, men under tiden hade konungen hunnit ned i slottshvalfvet, der han gensköts af hofjägmästaren Johan Ludvig von Greiff, som med armen parerade konungens blottade värja, fattade honom om lifvet och förde honom tillbaka till norra slottshvalfvet, just då han var färdig att genom det vestra skynda ut till högvakten, der ett honom tillgifvet tyskt regemente stod, hvilket utan tvifvel skulle skyddat honom för alla vidare försök mot hans personliga frihet. Medan han fördes tillbaka upp i sina rum, ropade han ock åt posterna i trapporna att befria honom, men då man sade dem, att konungen var sjuk, förhöllo de sig stilla. Sedermera hölls konungen under bevakning å slottet till följande natten, då han affördes till Drottningholm, som tills vidare anvisades honom till vistelseort och der han strängt bevakades.

Så snart man fört konungen till sina rum, begåfvo sig Adlercreutz och Silfversparre till Klingspor, hvarefter alla tre åtföljdes till de rum inom slottet, som beboddes af hertig Carl, hvilken nu biföll, ehuru först efter åtskilliga bevekande föreställningar, att i egenskap af riksföreståndare öfvertaga styrelsen, till dess ständerna hunno samlas, för att besluta så väl om denna som rörande de många vigtiga frågor i öfrigt, hvilka nu skulle afgöras.

Så slutade Gustaf Adolfs regering. Han hade fört denna så uteslutande efter sin personliga uppfattning af sina regentpligter, utan allt afseende om rikets väl eller till och med dess bestånd derigenom äfventyrades, samt företedde för öfrigt så många besynnerligheter både såsom konung och menniska, att alla, som med honom kommo i närmare beröring, efter hand insågo nödvändigheten af ett regentombyte. De missnöjdes antal blef allt större, den ena sammansvärjningen uppgjordes efter den andra, alla konungens förtroendemän kände eller åtminstone anade deras tillvaro, utan att derom upplysa konungen, och denne kunde slutligen af några få beslutsamma män göras till fånge midt i sin konungaborg och omgifven af sin vakt, utan att någon tog ett steg till hans befriande, så snart man fann, att hans lif ej var i fara. Ett mera öfvertygande bevis på den allmänna uppfattningen af hans
oefterrättlighet och af en regentförändrings nödvändighet kunde svårligen gifvas. Att alla, som biträdt Gustaf Adolf i maktens utöfning, så lätt öfvergåfvo honom, visar bäst, huru väl de insett, att han ej längre kunde eller borde innehafva densamma, och bland alla statshvälfningar under vårt på sådana så rika århundrade har väl knappast någon varit så berättigad som den svenska den 13 Mars 1809.
</chapter>

<chapter name="Rättsväsendet och förvaltningen.">
<h3>Rättsväsendet och förvaltningen.</h3>
I <i>statsförfattningen</i> skedde under Gustaf Adolfs regering ingen förändring. Förenings- och säkerhetsakten af den 21 Februari och 3 April 1789 var, jemte 1772 års regeringsform, under hela denna tid gällande, och att denna akt lade alltför stor makt i konungens hand, derå utgjorde tilldragelserna synnerligast mot slutet af hans regering de mest öfvertygande bevis.

Hvad <i>lagstiftningen</i> beträffar, bör anmärkas, att under förmyndarestyrelsen utfärdades »krigsartiklar för armén och flottorna», den 6 Maj 1795, hvilka likväl, vid tillämpningen, befunnos tarfva sådana jemkningar och förklaringar, att den 31 Mars 1798 utgåfvos nya »Krigsartiklar för krigsmakten till lands och sjös», hvilka, ehuru med flera jemkningar i särskilda delar, förblifvit gällande ända till den 11 Juni 1868, då ny strafflag och ny disciplinstadga för krigsmakten utfärdades.

Den 28 Juni 1798 utkom en »Förordning, angående vissa omständigheter, som borde iakttagas uti lagsöknings- och utmätningsmål»; samma dag äfven en »Stadga, angående afträdes- och förmåns- samt boskilnads- och urarfvamål»; den 5 December samma år en »Kungörelse, angående några omständigheter, som borde iakttagas, då äktenskapsskilnad sökes», och den 12 December samma år en »Förordning om vissa delar rörande vexelhandeln».

I enlighet med tre af konungen vid riksdagen i Norrköping aflåtna propositioner, med några af ständerna deri beslutade jemkningar, utfärdades den 13 Juni 1800 trenne förordningar: »Om lagfart och börd af jord på landet»; »På hvad sätt med städsel och lega af jord på landet förhållas bör», samt »Om förkortande af den uti handelsbalken utsatta tid, inom hvilken fordringar emellan enskilde kunna blifva gällande».

Den 30 September 1801 utfärdades en förklaring öfver en punkt i den ofvannämnda stadgan af den 28 Juni 1798; den 7 Oktober 1801 en förklaring angående rätta förståndet af 16 kap. 1 § i Ärfdabalken; den 9 Februari 1802 en »Förordning, angående stängselskyldigheten»; den 14 Maj 1805 en »Förklaring, angående lagens rätta förstånd och tillämpning i mål, som röra klander å fast egendom, samt hvad ytterligare med lagfarts beviljande bör iakttagas»; den 15 Maj samma år »Legostadga för husbönder och tjenstehjon»; den 15 Januari 1806 och
16 Juli 1807 ytterligare förklaringar angående åtskilliga delar af stadgan den 28 Juni 1798, och den 23 Mars 1807 en »Förklaring öfver allmänna lagens stadganden i åtskilliga rum».

Alla dessa författningar och lagförklaringar, med undantag af de tre, som meddelades riksdagen i Norrköping, utfärdade konungen af egen makt och myndighet samt utöfvade sålunda i rätt vidsträckt
omfattning den lagstiftande makten, likasom han, såsom vi här längre fram skola finna, i icke mindre
vidsträckt mån tillvällade sig beskattningsrätten.

<i>Lagskipningen</i> leddes under förmyndarestyrelsen, så väl som under Gustaf Adolfs hela regering, upplyst och oveldigt af riksdrotsen grefve <i>Carl Axel Wachtmeister,</i> som äfven gjorde sitt bästa att afböja förföljelser af politiska anledningar, ehuru sådant icke alltid lyckades, såsom det visade sig under rättegången mot deltagarne i Armfelts sammansvärjning 1794 och vid några andra mindre bekanta tillfällen. I allmänhet visade dock Gustaf Adolf en berömvärd omsorg om rättvisans noggranna och rättrådiga skipande samt kunde med skäl i de »punkter», hvarom han underrättade ständerna vid Norrköpings riksdag, berömma sig att hafva fäst synnerlig uppmärksamhet dervid, att domare och embetsmän gjorde hvar man rätt, samt att icke hafva anförtrott domare-embete åt andra, än som utmärkt sig för redbarhet, kunskap och skicklighet. Genom en förordning af den 5 April 1797 hade han befalt hofrätterna hvarje halfår inkomma med berättelser om sina arbeten, och om dessa berättelser tog han sjelf noggrann kännedom. Sedermera och synnerligast mot slutet af sin regering gjorde han sig dock, under öfverilning eller inverkan af politiska lidelser, skyldig till åtskilliga orättvisor, hvarå förfarandet mot gardena efter återtåget från Helsinge utgör ett
talande bevis.

<i>Högsta domstolen,</i> som den 15 Maj 1789 efterträdde det då upplösta riksrådets justitieafdelning, utgjordes af riksdrotsen såsom ordförande samt för öfrigt af fem frälse och sex ofrälse män, hvilka dock innehade detta embete på förordnande och när som helst kunde af konungen afsättas. De innehade också tillika andra befattningar, hvilka voro deras egentliga, medan ledamotskapet i högsta domstolen betraktades såsom ett mera tillfälligt. Under de sista åren af Gustaf Adolfs regering var presidenten i bergskollegium, förre riksrådet grefve <i>Fredrik Ridderstolpe</i> främste ledamoten inom högsta domstolen och förde der ordet i riksdrotsens frånvaro. För öfrigt sutto der såsom ledamöter förre presidenten i Vasa hofrätt grefve Carl Johan Gyllenborg, två landshöfdingar, en vice president, en revisionssekreterare, tre hofrättsråd, en lagman och ett krigsråd.

Den 14 Mars 1791 hade en krigshofrätt blifvit inrättad, såsom enda och allmän öfverdomstol för hela krigsmakten till lands och sjös; men då storamiralsembetet i Carlskrona inrättades den 16 Augusti 1794, förordnades tillika derstädes en <i>amiralitets-hofrätt,</i> som hade att upptaga och afgöra alla de örlogsflottan rörande mål och ärenden,
hvilka dittills tillhört krigshofrätten, samt den 6 Maj 1795 erhöll förändrad benämning af <i>amiralitets-öfverrätt.</i> Under tiden hade den 19 Oktober 1794 ett storamiralsembete äfven blifvit inrättadt för arméns flotta, och då förordnades äfven en <i>öfverrätt vid arméns flotta</i> i Stockholm, till hvilken dithörande ärenden från krigshofrätten öfverflyttades; men den 11 April 1797 återupplifvades krigshofrätten såsom enda och allmän öfverdomstol för krigsmakten till lands och sjös i Sverige och Finland, i följd hvaraf både amiralitets-öfverrätten och arméns flottas öfverrätt upphörde, hvaremot fyra ledamöter af flottorna skulle deltaga i afgörandet af sådana mål, som fordrade särskild kunskap i sjökrigstjensten och sjömanövern. Sedermera bestämdes krigshofrättens personal att utgöras af en fältmarskalk eller generalsperson, såsom ordförande, samt två öfverstar och tre andre regementsofficerare från armén och flottorna, jemte en krigsjustitiarie för arméns och en för flottans ärenden, såsom ledamöter, biträdde af en sekreterare, två krigsfiskaler, en för arméns och en för flottans ärenden, samt nödig kanslibetjening.

Utom krigshofrätten funnos då ännu sex andra öfverdomstolar: <i>Svea hofrätt</i> i Stockholm, under hvilken lydde 7 lagmän och 31 häradshöfdingar; <i>Göta hofrätt</i> i Jönköping, under hvilken hörde 9 lagmän och 52 häradshövdingar; <i>Åbo hofrätt,</i> under hvilken hörde 3 lagmän och 16 häradshövdingar; <i>Wasa hofrätt,</i> under hvilken lydde 2 lagmän och 14 häradshöfdingar; <i>hofrätten i Greifswald</i> samt <i>tribunalet i Wismar,</i> hvilket 1802 flyttades till Stralsund och följande året till Greifswald. Riksdrotsen var president i alla svenska och finska hofrätterna samt särskildt i <i>Svea hofrätt,</i> som dessutom hade en vice president, 10 hofrättsråd och 11 assesorer. <i>Göta hofrätt</i> hade, utom riksdrotsen, sin serskilda president, samt dessutom en vice president, 8 hofrättsråd och 12 assessorer. <i>Åbo hofrätt</i> hade sin särskilda president, en vice president, 6 hofrättsråd och 5 assessorer. <i>Wasa hofrätt</i> hade en president, 3 hofrättsråd och 3 assessorer. <i>Hofrätten i Greifswald</i> hade 1 direktör och 3 assessorer, och <i>tribunalet i Wismar,</i> sedermera i Greifswald, hade en president, en vice president och 3 öfverapellationsråd.

Inom <i>förvaltningen</i> skedde under Gustaf Adolfs regering åtskilliga förändringar, som träffade de flesta af rikets kollegier.

<i>Kansli-kollegium,</i> der rikskanslern grefve <i>Fredrik Sparre</i> var ordförande till år 1800, då han efterträddes af hofkanslern <i>Fredrik Wilhelm von Ehrenheim,</i> som följande året blef kanslipresident, upplöstes den 17 Mars 1801, då alla ärenden rörande undervisningsväsendet uppdrogos åt ett nytt embetsverk, kalladt kanslersgillet; alla, som rörde postverket, åt öfverpostdirektören; den befattning med posthemmanen, hvilken kanslikollegium haft gemensamt med kammarkollegium, åt detta kollegium ensamt; uppgörandet af förslag till konsulsbefattningar och allt hvad öfrigt rörde konsular-ärendena åt kommerskollegium; öfverinseendet öfver boktryckerierna åt hofkanslern samt kanslikollegiets öfriga åligganden åt kanslipresidenten. En viss
obenägenhet å riksdrotsens sida mot detta kollegium, till följd af några kollisioner i embetsgöromål, samt föreställningen, att öfverinseendet å boktryckerierna, enligt de åsigter, som nu voro gällande, kunde säkrare anförtros åt en enda embetsman än åt en kollegial styrelse, ansågs hafva varit hufvudsakliga anledningen till denna upplösning af kanslikollegium.

I dess ställe kom nu <i>Kongl. Maj:ts Kansli,</i> för hvilken ny kansliordning blifvit utfärdad den 17 Februari 1801. Det hade till chef kanslipresidenten och utgjordes för öfrigt af en hofkansler, hvilket embete innehades af <i>Lars von Engeström</i> till 1797, då <i>Fredrik Wilhelm von Ehrenheim</i> dertill utnämndes, vid hvars befordran till kanslipresident 1801 <i>Christofer Bogislaus Zibet</i> blef hofkansler och innehade detta embete under hela återstående delen af Gustaf Adolfs regering; en justitiekansler, hvilket embete förvaltades af riksdrotsen, med biträde af revisionssekreteraren grefve <i>Fredrik Gyllenborg;</i> samt 4 statssekreterare, nemligen öfverpostdirektören, som fortfarande hörde till kansliet, och hvilket embete innehades af <i>Ulrik Gustaf Franc,</i> en statssekreterare för krigsärendena, <i>Carl Lagerbring,</i> en för inrikes civil-ärendena, friherre <i>Matthias Rosenblad,</i> och en för utrikes ärenden, friherre <i>Gustaf Lagerbjelke,</i> hvilka biträddes af 3 expeditionssekreterare vid utrikes expeditionen, 5 vid krigs- och 9 vid inrikes civil-expeditionen. Konungens kabinett för utrikes brefvexlingen hade till chef en kabinettssekreterare, hvilken befattning till 1805 innehades af Lagerbjelke och derefter af friherre <i>Gustaf af Wetterstedt.</i> I kabinettet voro för öfrigt anstälde 3 förste och 4 andre sekreterare, samt vid de särskilda expeditionerna ett stort antal protokollssekreterare, registratorer, kanslister och kopister.

Till kansliet räknades fortfarande <i>riksarkivet</i> och <i>kongliga biblioteket,</i> hvaremot <i>kongl. maj:ts nedre justitierevision</i> betraktades såsom ett särskildt embetsverk, till biträde åt högsta domstolen eller öfre justitierevisionen. Äfven här var riksdrotsen ordförande och dessutom funnos i detta embetsverk 9 revisionssekreterare, 5 konstituerade föredragande, 3 expeditionssekreterare, 8 protokollssekreterare, 1 protonotarie, 2 registratorer, 10 kanslister och 7 kopister. Här, likasom inom de särskilda expeditionerna af kansliet, hade man sålunda en rätt talrik personal.

<i>Kanslersgillet,</i> som inrättades vid kanslikollegiets upplösning, skulle bestå af akademie-kanslererne, men förstärktes kort derefter med fyra ytterligare ledamöter, hvilka egde att bereda dit hörande uppfostringsärenden, för att sedermera i gillets plenum föredragas och afgöras. Det erhöll sin instruktion den 27 Oktober 1801, i hvilken det ålades utarbeta en förbättrad skolordning samt nya akademiska konstitutioner, äfvensom vården om ecklesiastikverket i Lappmarken, som förut tillhört en särskild direktion, nu anförtroddes åt kanslersgillet.

<i>Krigskollegium</i> fick genom instruktionen den 4 April 1805 en förändrad organisation. Det skulle, under en president såsom chef,
utgöras af 6 departement: presidents-, artilleri-, fortifikations-, intendents-, instruktions- och civildepartementen, med gemensamma advokatfiskals- och krigskassörskontor, men med särskildt räkenskapskontor för hvarje departement. Till presidentdepartementet hörde alla ärenden rörande arméns militäriska organisation, fältmätning, regementenas beordrande till mönstringar, öfningsläger, arbetskommenderingar m. m., jemte en del ärenden rörande personalen. Artilleri-, fortifikations- och intendentsdepartementen hade att handlägga de ärenden, som antydas af dessa departements benämningar; instruktionsdepartementet de ärenden, som rörde krigsakademien samt öfriga militära undervisningsanstalter, så vidt de ej tillhörde flottan, och civil-departementet sådana ärenden, som rörde indelnings-, krigsmanshus och husesynsverken med dertill hörande kassor. Kollegiets personal utgjordes af en president och en vice ordförande; af generalfälttygmästaren, såsom chef för artilleridepartementet; af chefen för fortifikationen, för fortifikationsdepartementet; af en generaladjutant, chef för intendentsdepartementet; af guvernören vid krigsakademien, chef för instruktionsdepartementet, samt 5 krigsråd, biträdde af adjutanter, presidentsekreterare, sekreterare m. fl.

<i>Amiralitetskollegium,</i> som, när Carlskrona blef hufvudstation för svenska örlogsflottan, ditflyttades från Stockholm, men 1776 åter flyttades till hufvudstaden, hade genom kungliga brefven den 23 Mars och 5 Maj 1791 blifvit upplöst och ett <i>general-sjömiliskontor</i> i stället inrättadt, som erhöll instruktion den 5 Maj samma år och stod under inseende af statssekreteraren för sjöärendena, biträdd af två öfverkommissarier. Dess tillvaro blef dock ej långvarig, ty det afskaffades redan tre år derefter och i stället inrättades ett <i>storamirals-embete</i> i Carlskrona för örlogsflottan, med instruktion af den 16 Augusti 1794, och ett dylikt embete i Stockholm för arméns flotta, med instruktion af den 19 Oktober samma år. Hvartdera embetet fördelades i 4 departement: militär-, sjömilis-, varfs- och artilleri- samt kameraldepartementen, med både militära och civila ledamöter, och i båda embetena var storamiralen chef. Denna institution blef dock ännu mindre varaktig, ty då hertig Carl nedlade storamiralsembetet, inrättades, genom kungliga brefvet den 7 November 1796, en kunglig komité till förvaltande af storamiralsembetet i Carlskrona och en annan till förvaltande af detta embete i Stockholm, hvilka komitéer dock redan genom kongl. brefvet den 16 Januari 1797 åter upplöstes och ersattes med en »konglig komité till förvaltande af örlogsflottans ärenden», i Carlskrona, och en dylik komité »till förvaltande af arméns flottas ärenden», i Stockholm. För båda komitéerna utfärdades samma dag instruktion och hvardera komitén bestod af en ordförande, en vice ordförande, två ombytliga militärledamöter och en öfverkommissarie. Det stannade dock ej härvid, ty genom kongl. brefvet den 23 Mars 1803 upplöstes båda dessa komitéer och i stället inrättades en gemensam styrelse för båda flottorna, kallad <i>förvaltningen af sjöärendena,</i> som skulle hafva sitt säte i Stockholm och den 1 Juli samma år träda i verksamhet. I den
för det nya embetsverket den 23 Mars 1803 utfärdade instruktion förklarades, att det skulle hos sig förena all den befattning, som i förra tider amiralitetskollegium haft i anseende till örlogsflottan samt krigskollegium till arméns flotta och som senast varit besörjd af de särskilda komitéerna; men redan efter två år inskränktes detta embetsverks myndighet till en blott ekonomisk öfverstyrelse. Det hade till chef en flaggman och var fördeladt i två departement, arbetande hvart för sig under chefens ledning, utom när gemensamma öfverläggningar funnos erforderliga. Till det första departementet hörde alla ekonomiska ärenden, som rörde örlogsflottan, jemte inseendet öfver amiralitetskrigsmanskassan, och till det andra alla, som rörde arméns flotta, jemte öfverstyrelsen öfver lots- och båkinrättningen i riket. Hvartdera departementet hade två militärledamöter och en civilledamot, med titel af amiralitets-kammarråd, samt biträddes af ett för båda gemensamt kansli- och kammarkontor. Dessutom hade detta embetsverk en advokatfiskal och ett lotsverkskontor, och hos chefen voro anstälde 2 adjutanter.

<i>Kammarkollegium</i> undergick under detta tidskifte ingen förändring. Dess instruktion af den 11 Oktober 1734 var fortfarande gällande. Dess personal utgjordes af 1 president, 1 vice president och 8 kammarråd, biträdde af ett kansli, ett referendariekontor, ett advokatfiskals-kontor, ett civil- och militie-afräkningskontor, 3 provinskontor, ett tull- och licent-kontor, ett byteskontor, ett köpegods-, reduktions- och donations-kontor, ett kammararkiv samt ett reduktionskansli.

<i>Statskontoret</i> förblef likaledes oförändradt, enligt den för detsamma den 26 Juni 1720 utfärdade instruktion. Det hade en president samt 5 statskommissarier, biträdda af ett kansli, samt ett kamererare-kontor. Under statskontoret hörde dessutom <i>Kongl. räntekammaren.</i>

<i>Bergskollegium,</i> med instruktion af den 22 Juni 1773, hade en president, en vice president, 4 bergsråd och 2 assessorer, biträdde af 1 sekreterare, 1 advokatfiskal, m. fl. Under detta kollegium hörde <i>bergslagsstaten,</i> fördelad i 12 bergslag, hvartdera med en bergmästare och åtskilliga andra tjenstemän för öfrigt, såsom bergsfiskaler, bergsfogdar, geschworner m. fl.

<i>Kommerskollegium,</i> som fått sin instruktion den 15 Juni 1774, hade en president, en vice president, 9 kommersråd och 6 assessorer, biträdde af ett kansli, ett advokatfiskals-kontor, ett notarie-kontor, ett aktuarie-kontor, ett räkenskaps-kontor samt ett diskont-kontor.

<i>Kammar-revisionen,</i> med instruktion af den 26 Juni 1720, erhöll genom kongl. brefvet den 30 April 1799 en förändrad organisation och tillika den förändrade benämningen af <i>kammarrätt.</i> Dess personal utgjordes derefter af en president, 2 kammarrättsråd och 5 assessorer, biträdde af ett kansli, ett advokatfiskals-kontor samt 5 revisions-kontor.

<i>Postverket</i> hade till chef en öfverpostdirektör, som, enligt kongl. kungörelsen den 17 Februari 1801, under kanslistyrelsens öfverinseende förvaltade svenska postväsendet så inom som utom riket samt hade
till sitt biträde ett kansli, ett kammarkontor och ett revisorskontor. Stockholms postkontor förestods af 2 postmästare; postanstalterna i landsorterna af hvar sin postmästare, med flere eller färre biträden.

<i>Tullverket</i> stod sedan 1786 under en <i>generaltulldirektion,</i> men mot slutet af året 1802 utarrenderades tullinkomsterna till ett bolag, kalladt <i>general-tullarrendesocieteten,</i> i hvilket kronan deltog med en fjerdedel och som stod under en direktion, med en af regeringen förordnad ordförande, och bestående för öfrigt af 12 fullmäktige, hvaribland 3 å kronans vägnar. De biträddes af ett kansli, ett tullfiskalskontor, ett förpassnings-revisionskontor samt ett revisionskontor för båk- och lotsräkenskaperna. Dessutom fans en <i>stor sjötullsstat</i> och ett <i>general-landttulls-kontor,</i> hvardera under en öfverdirektör, med biträde af ett kansli och flera kontor med talrika tjenstemän, vidare en <i>accis-kammare,</i> en <i>stor sjötullsrätt</i> och en <i>accisrätt</i> samt en talrik personal i landsorterna, så att tullverket egde en ganska ansenlig mängd tjenstemän.

<i>Hofstaten</i> var äfven ganska talrik. I spetsen för densamma stod en riksmarskalk, hvilket embete innehades till 1801 af grefve <i>Johan Gabriel Oxenstierna,</i> och derefter af grefve <i>Axel von Fersen.</i> Till konungens hofstat räknades, utom den egentliga uppvaktningen, äfven hof-expeditionen, hofkansliet, hof-kontoret, öfra och nedra borgrätten, hof-kleresiet, hof-läkarestaten, ceremonistaten, hof-stallstaten, hof-jägeristaten, Stockholms slottsstat, husgerådskammaren, fateburen, hofkapellet och kongl. museum. Dessutom hade drottningen, enkedrottningen Sofia Magdalena, kronprinsen, hertig Carl, hertiginnan, de kungliga prinsessorna, konungens döttrar, samt prinsessan Sofia Albertina sina särskilda hofstater, äfvensom åtskillige funnos qvar, som tillhört enkedrottningen Lovisa Ulrikas och hertig Fredrik Adolfs hofstater, så att i hofkalendern för 1809 finnas uppräknade icke mindre än 509 personer, tillhörande hofvet.

I allmänhet var under denna tid embetsmanna- och i synnerhet tjenstemannapersonalen ganska talrik, men tillika i de flesta fall illa aflönad, hvarföre också de fleste sökte förena flera befattningar, hvilket i anseende till dessas mängd äfven oftast lät sig göra, men hvaraf ock vanliga följden blef, att ingen sköttes fullt nöjaktigt. Redan vid inträdet på tjenstemannabanan sökte en och hvar få anställning i så många embetsverk som möjligt och fick derigenom visserligen en mera mångsidig kännedom om förvaltningens särskilda grenar, men utan att kunna göra sig fullt förtrogen med någondera. Man började ock nu alltmera klaga öfver aftagande embetsmannaduglighet, likasom en mer och mer tilltagande klagan förspordes öfver långsamheten i ärendenas behandling inom de särskilda embetsverken och tyngden af de former, som der voro rådande.
</chapter>
<chapter name="Statshushållningen.">
<h3>Statshushållningen.</h3>
Under senare hälften af Gustaf III:s regering hade statshushållningen utgjort den svagaste sidan af hans styrelse. Hans dåliga finanser hade ock varit en hufvudsaklig anledning till de förvecklingar, hvari, mot slutet af hans regering, både han och riket kommit. Också skyndade den nya styrelse, som inträdde efter hans död, att låta utreda de mer och mer invecklade finansförhållandena, och dervid visade sig, att vid statshvälfningen 1772 hade riksskulden utgjort 6 millioner rdr specie, men 1792 vuxit till 30 millioner, af hvilka 12 1/2 millioner voro utländsk och 17 1/2 inländsk skuld, oaktadt konungen under dessa 20 år uppburit, utom kronans vanliga inkomster, öfver 8 millioner rdr förbättring i dessa samt öfver 6 millioner dels franska, dels turkiska, dels ryska subsidier, så att han under nämnda tid utgifvit 37 millioner rdr utöfver de vanliga statsinkomsterna, af hvilken summa kriget medtagit 24 millioner. Vid hans död utgjorde statsbristen 3 millioner rdr.

Förmyndareregeringen gjorde sitt bästa att söka minska denna statsskuld och, för att för riksgäldskontoret lätta åtgärderna dertill, sökte man i möjligaste mån förbättra dess ställning. Den nya styrelsens första finansåtgärd var ock att genom en kungörelse af den 11 April 1792, med bifall till rikets ständers vid riksdagen i Gefle gjorda anhållan, förordna, att, utom manufakturdiskontens utlåningar, all diskontering med riksgäldssedlar skulle ske genom riksgäldskontoret, till förstärkning i dess inkomster; att den nya riksgäldsdiskonten skulle öppnas den 1 Juli samma år, då så väl det 1789 inrättade diskontkontor som general-assistanskontoret skulle upphöra med diskontlåns meddelande i riksgäldssedlar; att fonden för den nya diskonten skulle utgöra 240,000 rdr, hvari enskilde fingo för en femtedel deltaga medelst teckning af aktier på 100 rdr hvardera.

Under året 1792 ökades summan af riksgäldssedlarne med mer än 2 millioner rdr och utgjorde vid årets slut 10,271,000 rdr. Kursskilnaden mellan banko- och riksgäldsmyntet utgjorde då 10 procent. Bankens sedelstock förminskades deremot, så att den vid årets slut ej öfversteg 3,450,000 rdr, med en metallisk kassa af 2,872,000 rdr. Redan nu hade riksgäldssedlarne, såsom rörelsemedel, för det mesta trädt i bankosedlarnes ställe, hvilket var en nödvändig följd deraf, att statens utgifter bestredos med de förra och äfven en betydlig diskontering med dem egde rum.

Genom en kunglig kungörelse af den 23 December 1793 förklarades, att alla ifrån den 16 Mars 1792 och framgent i specie eller bankomynt gjorda eller tillgörande lån, såsom ock alla till betalning sedan samma dag afslutade eller skeende afhandlingar skulle, jemte räntan, om den ej vore annorlunda utfäst, betalas i samma slags mynt, så att långifvare eller fordringsegare icke kunde, utan eget begifvande, förpligtas att derför taga betalning i annat mynt. För öfrigt vidtogos,
för att minska statsskulden och deraf föranledda skattebördor, af förmyndare-regeringen åtskilliga mer eller mindre välberäknade åtgärder, hvilka dock alla hade det välmenande syftet att befordra nationalvälståndet. Sådana åtgärder voro förordningen till hämmande af yppighet och öfverflöd, den 1 Januari 1794, hvilken dels förbjöd, dels betydligt inskränkte bruket af sammet, sidentyger, spetsar, plymer, galoner, guldbroderier m. m., samt förbjöd så väl införsel som bruket af kaffe, fina vinsorter och utländska likörer; kungörelsen af samma dag, som dels förbjöd införsel af en mängd utländska öfverflödsvaror, dels höjde tullsatserna derå; kungörelsen af den 22 Januari samma år, angående förbud emot spanmåls utförsel till utrikes ort, till förekommande af alltför stark stegring i spanmålsprisen, hvilken kungörelse, med ökad anledning af den under året 1794 inträffade svåra missväxt, förnyades den 27 November detta år, samt förordningen af den 21 Augusti samma år, angående bränvinsförsäljningens inställande å landsbygden, innefattande tillika förbud mot all annan bränvinstillverkning å landet än husbehofsbränning.

Synnerligen mycket uträttades dock ej med dessa författningar. Förordningen mot yppighet blef föga efterlefd af de högre samhällsklasserna, och allmogen var till största delen icke i sådana vilkor, att den kunde tillåta sig någon yppighet. De bondhustrur, som ansågo sig hafva råd att bära sidenmössor eller sidendukar, betalade dock hellre skatt derför, än de bortlade dem. Förbudet mot kaffe måste redan i November 1794 återtagas, ty drycken hade kommit i så allmänt bruk, att den ej kunde undvaras. För densamma gingo dock årligen öfver 13 tunnor guld ur riket. Oaktadt förbudet mot spanmålsutförsel skedde sådan utförsel dock i smyg ganska omfattande, och spanmålsprisen voro i fortfarande stegring. Äfven förbudet mot bränvinstillverkning och försäljning blef föga noggrant iakttaget.

Klagan öfver penningebrist i statskassan blef ock för hvarje år allt större, och ehuru man nu icke kunde klaga öfver en lysande hofhållning, ökades statsutgifterna i stället genom de rikliga löner hertigen tilldelade embetsmän, som stodo väl hos honom eller hos Reuterholm, genom den mängd pensioner som beviljades, samt genom garnisonens förstärkning i hufvudstaden. I följd af allt detta hade vid förmyndareregeringens slut statsverkets skuld ökats med 627,000 rdr sedan Gustaf III:s död. Statsutredningskomitén förklarade ock, att endast genom sträng hushållning och indragning af flera nu utgående utgiftsposter kunde statsverket bära sig till dess konungen blefve myndig och kunde sammankalla ständerna, för att ordna förhållandena för framtiden — en förklaring, som icke togs väl, och i Maj 1794 blef komitén upplöst genom ett kungligt bref, som dock var affattadt i ganska nådiga ordalag.

De följande åren blef likväl ställningen fördelaktigare. Den utrikes vexelkursen föll för hvarje år, så att riksgäldskontoret kunde drifva en fördelaktig vexelrörelse och göra betydliga afbetalningar å 
riksskulden. Denna hade rikets ständer vid 1792 års riksdag garanterat till ett belopp af 29 1/2 millioner rdr, och vid 1795 års slut hade den nedgått till 28 millioner. Under följande året skedde ytterligare afbetalning derå, så att, ehuru under förmyndarestyrelsen statsverkets skuld, såsom nyss nämndes, ökats med 627,000 rdr, hade dock riksskulden minskats med omkring 2 millioner, hvilket, jemte det kända förhållande, att så väl hertigen som Reuterholm skildes fattige från riksstyrelsen, bör till deras berömmelse anföras. I följd af den neutralitet, svenska regeringen iakttog under kriget mellan sjömakterna, hade ock svenska frakthandeln stigit betydligt, så att, då denna under krigsåren 1788—1790 drifvits med endast 200 fartyg, voro under året 1795 öfver 900 härtill använda. Äfven handelsbalansen började allt mer och mer utfalla till Sveriges förmån, så att, då under de sista åren af Gustaf III:s regering i medeltal omkring 700,000 tunnor säd behöfde årligen införskrifvas, hade detta behof under åren 1792 och 1793 nedgått till omkring 250,000, och under åren 1795 och 1796 inträffade, hvad som aldrig skall tillförene hafva egt rum, att ingen eller nästan ingen spanmål infördes till Sverige.

I följd af dessa gynsamma förhållanden nedgick också kursskilnaden mellan banko- och riksgäldsmyntet, som under året 1793 stigit till 14 och 1794 till 22 procent, under åren 1795 och 1796 åter till 10 procent. Riksgäldskontorets sedelstock hade under tiden så ökats, att den, som 1793 utgjorde 11,432,000 rdr, år 1796 uppgick till 15,454,000, hvaremot bankens sedelstock undergått ytterligare förminskning.

Bland åtgärder rörande statshushållningen under förmyndareregeringen böra för öfrigt nämnas kongl. förordningen om skogarne i riket den 10 December 1793, hvarigenom man sökte befordra en förbättrad skogshushållning, samt kongl. maj:ts privilegium för ett bolag, som, mot vissa förmåner, skulle besörja Trollhätte kanals och slussverks fullbordande och framgena underhållande.

Sedan Augusti 1792, då lagmannen <i>Anders af Håkansson</i> lemnade chefskapet för handels- och finans-expeditionen, hvilket då förenades med inrikes civilexpeditionen, hade dennas chef statssekreteraren <i>Matthias Rosenblad</i> äfven varit föredragande för finansärenden; men den egentlige ledaren af finansförvaltningen under denna tid var kommerserådet <i>Carl Erik Lagerheim,</i> som varit själen i statsutredningskomitén och 1796 förordnades till chef för statskontoret samt bibehöll ledningen af finanserna äfven efter det Gustaf Adolf den 1 November 1796 sjelf tillträdt regeringen.

Den första finansåtgärd, som derefter företogs, var ett den 31 Januari 1797 utfärdadt privilegium för en diskontinrättning i Göteborg, med en fond af 100,000 rdr riksgäldssedlar, som skulle samlas genom teckning af aktier å 100 rdr. Utlåningen var inskränkt till Göteborgs och Bohus län samt staden Venersborg. Direktionen tilläts upptaga lån i riksgäldssedlar, emot 3 procent årlig ränta, och riksgäldskontoret skulle få hälften af den nya diskontinrättningens årliga vinst, sedan 6
procent ränta å aktiekapitalet och ränta för upplånta penningar samt alla förvaltningskostnader afräknats.

Under de följande åren ökades riksgäldssedelstocken ytterligare, så att den år 1799 uppgick till 16,037,000 rdr, hvaremot bankens sedelstock då nedgått till 1,313,000 och dess metalliska kassa till 1,260,000 rdr. Så väl det år 1787 inrättade general-diskont-kontoret som den 1792 tillkomna riksgälds-diskonten belånade jern och andra metaller, och det förra gaf äfven fastighetslån. Bankens lånerörelse hade deremot år från år minskats, så att summan af de fastighetslån, den beviljat, vid 1799 års slut nedgått till 2,533,300 och dess lån mot pant af guld, silfver eller andra metaller till 254,300 rdr. Emellertid och ehuru dess verksamhet var betydligt inskränkt, hade den dock nu ett behållet öfverskott af 3,530,000 rdr, dess metalliska kassa motsvarade i det närmaste dess utelöpande sedlar, och dess ställning var således ganska god. Att den var betydligt bättre än riksgäldskontorets, visade sig af den nu ständigt stigande kursskilnaden mellan bådas sedlar. Den hade under åren 1795 och 1796 nedgått till 10 procent, men steg 1797 till 14 och 1798 till 23 1/2 samt i Oktober 1799 ända till 50 procent.

Orsakerna till dessa ogynsamma förhållanden angåfvos i de »punkter», om hvilka konungen underrättade ständerna vid 1800 års riksdag. »Knappt mer än tre år äro förflutna», hette det här, »sedan kongl. maj:t trädde till rikets styrelse; men denna korta tid har varit åtföljd af en lång kedja af svårigheter — missväxt, misslyckadt sillfiske, hinder i handel och sjöfart, händelser, som ej annat kunnat än medföra skadlig inflytelse på rikets penningeverk, isynnerhet då rörelsen måst hufvudsakligen bestridas med kreditsedlar, blottstälda för de farhågor och olika omdömen, som egennyttan, hvilken i svåra tider snarast kan ernå sin vinning, vet att tillskapa och efter sin fördel förändra.» De svåra missväxterna åren 1798 och 1799 hade föranledt införsel af utländsk spanmål till ett värde af 5 millioner rdr silfver, och jemnvigten mellan in- och utförseln hade ytterligare blifvit rubbad derigenom, att två handelsflottor, lastade med svenska produkter, blifvit uppbringade af engelska kryssare. Jernexporten hade ock lidit en högst känbar minskning samt knappast hälften af den vanliga myckenheten sill blifvit saltad och tran kokad. Dessutom hade i Hamburg, »hjertat för den nordiska penningerörelsen», så många bankrutter inträffat, att allmänt misstroende och stockning i handeln uppkommit.

Frågan om riksgäldssedlarnes realisation blef ock en hufvudfråga vid riksdagen, hvars sammankallande varit hufvudsakligen föranledt af den bekymmersamma penningeställningen. Denna fråga behandlades dels af ett särskildt finansutskott, dels af hemliga utskottet, inom hvilket konungen tillkännagaf sin önskan, att bankomyntet åter måtte blifva det enda gångbara och kreditsedlarne afskaffas på ett efter omständigheterna lämpadt sätt. Så snart planen till en säker och skyndsam realisation blifvit af rikets ständer bifallen, ville konungen samtycka till
generaldiskontkontorets upphörande, på vilkor förmånliga för banken samt äfven i öfrigt på allt sätt befrämja realisationen, bland annat äfven, enligt utskottets hemställan, genom förbud mot bruk af silfver, med vissa undantag.

Hemliga utskottet uppgjorde härefter den finansplan, enligt hvilken riksgäldssedlarnes realisation eller deras förhållande till bankomyntet bestämdes, och då bankosedlarne nu hade fullt silfvervärde, bestämdes således med detsamma äfven riksgäldssedlarnes förhållande till silfvermyntet. Denna finansplan godkändes af de tre ofrälse stånden den 26 samt af adeln den 28 Maj 1800, och enligt densamma skulle banken inlösa 15 millioner rdr rgs med 12 1/2 millioner rdr banko, af hvilken summa 2/3 eller 8,333,333 1/3 rdr skulle genast utgå i bankosedlar, men för återstående tredjedelen skulle banken utgifva sedlar på »riksdaler kurant», hvilken efter hand och sist inom tio år skulle inlösas. Såsom ersättning för detta åliggande anslogos åt banken dels 4 1/2 millioner rdr silfver, som skulle anskaffas genom en allmän förmögenhetsafgift under åren 1800 och 1801; dels 300,000 rdr årligen af bevillningen under 15 år, för kurantsedlarnes inlösen, hvilket anslag skulle till motsvarande belopp utbytas mot vexlar och silfver, som inflöte i tulluppbörden; dels den rätt till diskontering, som 1792 tillades riksgäldskontoret, samt den utlåning, som sedan 1782 bedrifvits genom general-diskontkontoret, hvilket skulle upphöra med 1802 års slut. De riksgäldssedlar, som öfverstego nämnda 15 millioner rdr, ansågs riksgäldskontoret kunna infria med inflytande bevillnings- och andra medel. Dessutom skulle kontoret lemna statsverket obligationer å 150,000 rdr specie såsom ersättning för general-diskontens upphörande. Kursskilnaden mellan banko- och riksgäldsmyntet bestämdes så, att en rdr eller 48 skillingar banko skulle motsvara 60 skillingar rgs, hvilket innefattade en förbättring i riksgäldsmyntets värde, emedan detta vanligen varit lägre, så att 72 sk. rgs motsvarat en rdr banko. Också, och emedan riksgäldssedlarne ej blefvo på en gång inlösta, höll sig, under återstående delen af året 1800, kursen å dem mellan 69 och 73 sk., oaktadt den faststälda inlösningsgrunden var 60 sk.

Den 13 Juni 1800 utfärdades kongl. maj:ts påbud om den vid riksdagen beslutade allmänna förmögenhetsafgift af 4 1/2 millioner rdr silfver, att med högst 2 1/2 procent å uppskattningsvärdet utgå åren 1800 och 1801 till hälften för hvartdera året.

Samma dag utkom äfven en kunglig kungörelse, som i strid mot den af den 23 December 1793, med afseende derå, att speciemynt ur rörelsen försvunnit, förordnade, att alla, som egde fordringar i bankomynt eller specie, finge utan afseende på de förord, hvilka låntagarne sig förbehållit, under två år åtnöjas med att erhålla räntan i bankomynt; att de, som inom nämnda tid ville återfå sjelfva kapitalet, vore pligtige att mottaga betalning i riksgäldssedlar, med tillägg af den såsom realisationsgrund antagna kursskilnad; men att den gäldenär, som sjelf ville betala sin skuld i bankomynt, borde erlägga betalningen i
sådant mynt. Denna förordning innefattade en förlust för bankens borgenärer till vinst för banken, emedan den, som hade att fordra 100 rdr i bankomynt, borde efter gångbar kurs få 150 rdr i riksgäldssedlar, men erhöll enligt den faststälda realisationsgrunden endast 125 rdr.

Sedan ständerna hemstält, om icke, på det en hvar, till afbördande af förmögenhetsafgiften, helst måtte få använda dess öfverflödiga silfver, såsom den mest umbärliga delen af dess egendom, allt bruk af silfver kunde förbjudas, med undantag af hederstecken och allmänna belöningar m. m.; så förklarade kongl. Maj:t genom en författning af den 2 Augusti 1800 sig vilja låta till banken aflemna det silfver vid dess hof, som ej för den kungliga värdigheten vore nödigt, samt förbjöd från och med den 1 följande Oktober allt bruk af silfver, förgyldt eller oförgyldt, med undantag af kyrkosilfver, allmänna hedersbelöningar, skedar, gafflar, knifvar, samt åtskilliga andra uppräknade mindre pjeser, hvardera af högst 10 lods vigt. Öfverträdelse af förbudet straffades med den nyttjade pjesens förlust, angifvarens ensak.

Genom kungliga kungörelsen af den 12 Augusti 1800 underrättades allmänheten, att, enligt rikets ständers beslut, banken upptog lån i guld och silfver, emot obligationer med 4 procent ränta på 5, högst 10 år, hvilka obligationer kunde användas i betalning af förmögenhetsafgiften.

Tillika beslöts nu, på det banken skulle kunna täfla med riksgäldskontoret i lättnad för rörelsen, att utgifva bankosedlar på 16, 12 och 8 skillingar specie, inlösbara vid anfordran lika med bankens öfriga sedlar.

Den 26 Augusti 1800 utfärdades kungörelse om inrättandet af ett allmänt diskontverk genom rikets ständers bank, för hvilket fonden bestämdes till 600,000 rdr specie, deruti enskilte finge på 15 år deltaga för 200,000 rdr, medelst teckning af aktier å minst 50 rdr silfver hvardera, hvilka 50 rdr borde i banken insättas i silfver, och dessutom voro aktieegarne förbundne att på högst femton års tid och emot 4 procents årlig ränta låna banken i silfver en lika stor summa, som deras innehafvande aktier innehöllo, derest sådant af banken 2 månader förut blifvit äskadt. Härigenom uppkommo de s. k. silfversedlarne. Samma dag faststäldes äfven reglementet för riksdiskonten. Dess direktion bestod af sex ledamöter, fyra valda af bankofullmäktige gemensamt och två af aktieegarne. Utlåningstiden bestämdes till högst 6 månader, och det högsta lån, som medgafs, till 6,000 rdr specie. Räntan afdrogs med en half procent i månaden. Utlåning skedde på accepter och borgen, vexlar och aktier; men fastigheter, metaller och andra effekter voro uttryckligen undantagna från belåning i denna diskont. Teckningen för enskilta personer till deltagande i riksdiskonten skedde under sommaren 1801 och fans så begärlig, att 3,318 personer hade tecknat sig för tillsammans 313,600 rdr specie i stället för 200,000 rdr.

Den 13 Oktober 1802 beviljades på 15 års tid oktroj för en
diskontinrättning i staden Göteborg, med en fond af 200,000 rdr banko, som skulle insamlas genom subskription i verksilfver, utländska silfvermynt och aflysta svenska myntsorter, hvilka borde insättas i rikets ständers bank. Hvar aktie bestämdes till 50 rdr specie.

Sedermera utfärdades den 15 Februari 1803 och 20 Juni 1805 lika beskaffade oktrojer för diskontinrättningar i Malmö och i Åbo, endast med den skilnad, att aktiekapitalet bestämdes för Malmö diskont till 100,000 rdr och för Åbo diskont till 150,000 rdr.

Dessa tre enskilda diskonter voro ej sedelutgifvande banker. De rörde sig med anvisningar på rikets ständers bank och löpande förskrifningar, betalbara dels efter bestämd tid, dels efter föregången uppsägning; de voro underkastade kontroll af bankens ombud, och hela deras sammanlagda utlåning borde ej öfverstiga 900,000 rdr, eller dubbla beloppet af deras i banken insatta aktiekapital. Icke desto mindre kommo diskonterna i Göteborg och Malmö på obestånd, i följd af en oklok riktning af deras lånerörelse, gynnad af missbruket att kunna utfärda assignationer på banken utöfver deras der verkligen egande behållning och af lättheten att upptaga lån eller göra utlåningar, medelst löpande skuldförbindelser, hvilka kunde såsom penningar begagnas.

Den 4 November 1802 utfärdades kongl. maj:ts förordning om realisationen af riksgäldssedlarna och hvad dervid borde iakttagas. Den innefattade åtskilliga förändringar i det vid riksdagen fattade beslutet. De af ständerna antagna förutsättningar, att kursskilnaden mellan banko- och riksgäldssedlar skulle hålla sig vid 16 2/3 procent samt att 4 1/2 millioner rdr i silfver skulle genom förmögenhetsafgiften inflyta, hade icke inträffat. Den gångbara kursskilnaden hade varit vida högre, och af första årets förmögenhetsafgift hade endast 1/30 influtit i silfver och vexlar, föga öfver 1/4 i speciemynt och bankosedlar, men allt det öfriga i riksgäldssedlar. De ifrågasatta kurantsedlarne kunde medföra samma olägenheter som riksgäldssedlarne. Af dessa skäl, och då rikets ständer anhållit, att kongl. maj:t ville till realisationens befrämjande vidtaga sådana mått och steg, som med bibehållande af rikets ständers bevillningsrätt och af bankoförfattningarna funnos vara de lämpligaste och för de skattdragande lindrigaste, förordnade nu kongl. maj:t, att banken skulle inlösa 15 millioner rdr riksgäldssedlar med 10 millioner rdr banko, på det sätt att 2/3 betaltes med klingande mynt och återstoden godtgjordes med bankens obligationer på 10 år, löpande med 4 procents ränta; att realisationen skulle träda i verkställighet under loppet af året 1803; att banken skulle utgifva sedlar å 16, 12 och 8 skillingar banko till den det åstundade; att bankens obligationer skulle mottagas i all kronans uppbörd; att riksgäldssedlarna skulle i all penningerörelse gå och gälla efter den nu faststälda kursskilnaden, så att 1 1/2 rdr rgs motsvarade i rdr banko; att från realisationsdagen alla vexelslut skulle ske i bankospecie; att andra hälften af förmögenhetsafgiften eftergafs, samt att det vid riksdagen fattade beslut om kurantsedlars utgifvande skulle förfalla.

Genom realisationsgrundens förändring från 16 2/3 till 33 1/3 procent blef sålunda bankens ansvarighet för 15 millioner rdr rgs minskad från 12 1/2 millioner till 10 millioner rdr specie eller med lika mycket som den efterskänkta förmögenhetsafgiften, hvilket var en välgerning för rikets inbyggare i allmänhet, utan att bankens ställning genom denna eftergift försämrades. Denna i den ursprungliga realisationsplanen vidtagna jemkning, som hufvudsakligen var Lagerheims verk, mottogs derföre med allmän belåtenhet, så mycket mera som förmögenhetsafgiften väckt allmänt missnöje. I städerna och inom hvarje härad hade komitéer blifvit tillsatta för att uppskatta en hvars både fasta och lösa förmögenhet; men då uppskattningsgrunderna icke blifvit på förhand noggrant angifna, blef deras tillämpning mycket olika efter skiljaktiga uppfattningar hos de särskilda komitéerna och följaktligen också beskattningen mycket ojemn. En hvar såg ogerna sin bouppteckning i regeringens händer, så mycket mera som man befarade, att ett långt vidsträcktare bruk kunde göras deraf, när behofven blefve större. Man hade under riksdagen beräknat, att den uppskattade förmögenheten skulle uppgå till 225 millioner rdr specie, då 2 procent deraf skulle förslå till utgörande af 4 1/2 millioners afgift. De fleste förestälde sig dock, att uppskattningssumman skulle blifva betydligt högre och att man skulle slippa med 1 à 1 1/2 procents afgift; men utgången blef likväl en helt annan, ty det visade sig, att hela riksbouppteckningssumman icke öfversteg 200 millioner, hvilket föranledde, att man icke, såsom afsedt varit, kunde verkställa realisationen vid 1801 års början och ej ens under loppet af 1802, emedan man måste afvakta indrifvandet af den återstående förmögenhetsafgiften, som dock genom förändrad realisationsgrund fans kunna eftergifvas, såsom nyss är visadt, och den 29 Aug. 1803 tog realisationen sin början.

Banken hade vid denna tid en metallisk kassa af omkring 3 1/2 millioner rdr specie, med hvilken den skulle svara för inlösen af 8 millioner rdr banko i egna och riksgäldskontorets sedlar. Riksgäldssedelstocken utgjorde nu 17,179,781 rdr, hvaraf banken ansvarade för 15 millioner och återstoden skulle infrias af riksgäldskontoret med inflytande bevillnings- och andra medel.

Sveriges handel och sjöfart hade under dessa år lidit stor afbräck genom osäkerheten under sjökriget mellan England och Frankrike, som gjorde, att nästan inga svenska exportvaror kunde utföras, medan en ny missväxt gjorde betydlig spannmålsinförsel nödvändig, och då tillgången å denna vara äfven utrikes var knapp samt priset högt, stegrades äfven spanmålsprisen inom Sverige så, att under hösten 1800 en tunna råg i flera landsorter betaltes med 10 rdr, i stället att den två år förut gält endast 4 rdr. Man fruktade för hungersnöd under vintern i sjelfva hufvudstaden, och regeringen utverkade ett tillstånd af ryske kejsaren, att 60,000 tunnor spanmål fingo införas från Lifland, af hvilka likväl endast 20,000 tunnor ankommo, innan vintern inträffade, men hvilka dock voro en välkommen hjelp i nöden. Tillika
hade all bränvinsbränning blifvit förbjuden till den 1 Oktober 1801, men då bränvinspriset härigenom så stegrades, att vinsten af tillverkningen blef större än äfventyret för öfverträdelser af författningen, så skedde lönnbränning flerstädes i riket i ganska stor skala, särdeles som man försummat att förbjuda bränvins försäljning på samma gång man förbjöd dess tillverkning. Sveriges sjöfart på Medelhafvet stördes detta år genom ett inträffadt fredsbrott med sjöröfvarestaten Tripoli, dit 14 svenska handelsfartyg blefvo uppbragta.

Under de följande åren blefvo emellertid förhållandena förbättrade. Betydliga afbetalningar skedde på statsverkets af statskontoret garanterade skuld, så att, då denna 1801 utgjorde något öfver 2 millioner rdr, hade den 1805 nedsjunkit till ej fulla 400,000 rdr och sålunda under loppet af fyra år blifvit minskad med mer än 1 1/2 million rdr.

Till vinnande af en förbättrad och säkrare inkomst af tullarna hade en komité blifvit tillsatt för att föreslå bästa sättet att ställa denna vigtiga statsinkomst under arrende af ett enskildt bolag, till förekommande af de stora förluster statsverket fått vidkännas genom lurendrejeri ock tullförsnillning, som idkats i allt större skala. I anledning af denna komités förslag blefvo ock tullarne utarrenderade på tio år till ett bolag, som med 1803 års början öfvertog detta verks styrelse. Bolaget skulle bildas genom subskription till 3,750 aktier, hvardera beräknad till 200 rdr, hvaraf en fjerdedel skulle genast betalas; men subskribenternes antal steg till 8,950, hvarför aktiernas antal fördubblades till 7,500, men värdet bestämdes till 100 för hvardera.

I Juni 1803 afslöts en afhandling med hertigen af Mecklenburg-Schwerin, till hvilken Wismars stad och område pantförskrefs för en summa af 1,250,000 rdr hamburgerbanko. Panten skulle förblifva 100 år i hertigens hand, med vilkor att, i händelse af återlösen, 3 procent årligen skulle läggas till kapitalet och hela det deraf uppkommande kapital med ränta betalas till hertigen vid samma termins slut. Första afbetalningen, 350,000 rdr, skulle ske den 15 Augusti 1803, och den andra, till samma belopp, i Januari 1804. Båda dessa summor öfverlätos af konungen till banken. De öfriga afbetalningarna utsattes i vissa terminer inom ett och ett halft år.

Med 1802 års slut upphörde generaldiskontkontoret, som blifvit så klokt och varsamt förvaltadt, att hela dess förlust, under de 15 år det varit i verksamhet, uppgick till endast 2,640 rdr, oaktadt dess rörelse under denna tid bedrifvits med öfver 14 millioner rdr banko, samt att efter afdrag af alla räntor, kostnader och förluster staten genom denna rörelse haft en vinst af 262,725 rdr. Konungen betygade ock grefve <i>Samuel af Ugglas,</i> som allt ifrån denna inrättnings början varit dess egentlige ledare, sitt synnerliga välbehag, och han inträdde äfven sedermera såsom ordförande i direktionen af det bolag, som öfvertagit tull-arrendet.

Vid 1802 års ingång hade den under bankofullmäktiges inseende stälda riksdiskonten begynt sin verksamhet, och denna utvidgades så,
att den för densamma anvisade fond af 600,000 rdr redan den 11 Mars samma år var använd, då bankofullmäktige biföllo, att riksdiskontens direktion finge i vexelbanken upptaga en diskonträkning, hvarå direktionen egde utassignera hvad till diskontrörelsens underhållande kunde blifva nödigt. Det skedde ock så rundeligen, att utlåningssumman redan vid 1802 års slut uppgick till 1,184,000 och hade vid 1807 års slut stigit till 6,254,740 rdr.

Under krigsåren mot slutet af Gustaf Adolfs regering blef rikets penningeställning i allmänhet betydligt försämrad, men banken hade dock ingen svårare känning deraf. I Mars 1808 fick den utbetala det kreditiv af en million rdr specie, hvilket ständerna vid 1800 års riksdag medgifvit konungen att lyfta i händelse af behof; men genom indragning af subsidier från England hade bankens metalliska kassa blifvit ökad med 2,553,000 rdr, och vid 1808 års slut hade banken en metallisk kassa af 5,437,000 rdr specie. Dess sedelstock hade visserligen nu ökats till 17,526,000 rdr; men den hade ock fullgjort sitt åliggande att inlösa 15 millioner rdr riksgäldssedlar, hade af staten att fordra en million rdr för det lyftade kreditivet och hade ett behållet öfverskott af 4,098,675 rdr.

Så mycket sämre var ställningen för statsverket och för riksgäldskontoret. Det lika onödiga som oefterrättligt förda pomerska kriget hade kostat Sverige Pomern och de krigare, som der fallit, samt svenska statsverket öfver 400,000 rdr, och genom nödvändigheten att aflöna de till Sverige öfverförda pomerska regementen och civilstater uppkom för svenska statsverket en ny kostnad, som för året 1808 uppgick till 134,000 rdr i penningar och 5,157 tunnor spanmål. Dessa utgifter voro dock obetydligheter i förhållande till dem, som förorsakades af ryska kriget, och hvilka blefvo så mycket större, som allting nu måste på en gång anskaffas, emedan man icke var på något sätt beredd för detta krig. Magasin måste anläggas i flera delar af riket och arméer sammandragas vid alla rikets gränser, under det vintern afbröt förbindelsen med England och hindrade de derifrån beviljade subsidierna att i rätt tid ankomma.

Det i Mars 1808 från banken lyftade kreditiv å en million rdr förslog icke ens till den månadens utgifter, och lika otillräckliga voro de engelska subsidierna, om hvilkas tillökande underhandlingar visserligen öppnades, men hvarför engelska kabinettet ej visade mycken benägenhet, synnerligast som Gustaf Adolfs beteende först mot engelske härvarande ministern och sedermera mot de engelska hjelptrupperna icke var särdeles egnadt att ingifva välvilja hos deras regering. Den 4 Maj påbjöds en krigsgärd, uppgående till 3/4 af den hvar och en för året ålagda bevillning, hvilken krigsgärd skulle utgöras tiil halfva beloppet inom Juli och återstoden inom November månads utgång; men, innan dessa medel inflöto, måste andra tillgångar beredas. Utgifterna för April och Maj öfverstego med 2/3 million rdr den tillgång subsidierna lemnade, och en dubbelt så stor summa fordrades för Juni
månad. Riksgäldskontoret måste nu anlitas om förskott på krigsgärden, och fullmäktige beviljade en million; men det stannade ej härvid. Då inom riket nu ej funnos andra tillgångar än 750,000 rdr återstående å Wismarkska pantskillingen, hvilket ej var tillräckligt för bestridande af utgifterna under Juli månad, begärde konungen ytterligare förstärkningar från riksgäldskontoret, hvilka lemnades till nära 5 millioner rdr rgs, som bereddes genom ny sedelutgifning, ty, i stället att alla riksgäldskontorets sedlar nu skulle vara inlösta, voro, vid 1808 års slut, ännu riksgäldssedlar å 6,354,000 rdr utelöpande. Äfven denna tillgång fans dock otillräcklig, och så utfärdades, i trots af alla föreställningar, den i det föregående omnämnda förordningen af den 7 Januari 1809 om en ny krigsgärd, uppgående till fem gånger den hvar och en ålagda bevillningens belopp och hvilken skulle uppbäras i tre terminer, 3/10 under loppet af Mars, 4/10 i maj och återstoden i Juli månad samma år. Innan denna krigsgärd, hvars utgörande alla konungens rådgifvare förestält honom vara för rikets inbyggare en omöjlighet, hann blifva någon verklighet, hade Gustaf Adolf upphört att regera och författningen derom kom sålunda aldrig i tillämpning. Till den 20 Maj 1809 hade emellertid kriget kostat riket, med afdrag af de utgifter, som blifvit bestridda med engelska subsidier, en summa af 13,378,000 rdr banko.

Emellertid, om också, i följd af oefterrättligheten i Gustaf Adolfs förhållanden till främmande makter, statshushållningen vid slutet af hans regering företer en ganska mörk tafla, bör man dock ej förgäta, att mycket nyttigt äfven under hans styrelse uträttades för rikets allmänna hushållning.

<i>Jordbruket</i> blef på flera sätt befordradt. För storskiftens verkställande i Finland voro 6,000 rdr årligen anslagna, och för att befordra strömrensningar derstädes förordnades i December 1799 en särskild direktion, äfvensom det i Åbo stiftade »finska hushållningssällskapet», till befrämjande af jordbruket, handeln och slöjderna i Finland, på allt sätt uppmuntrades. Finland hade ock under de 20 åren 1777—1797 vunnit en tillväxt af minst 2,000 hela mantal, med årlig grundränta af 18,402 rdr, och från 1772 till 1795 hade folkmängden ökats med 182,820 personer.

Utom åtskilliga författningar rörande storskiften och afvittringar i Finland, Vesterbotten, Ångermanland, Medelpad, Helsingland, Gestrikland och Dalarne samt om enskifte i Skåne och Vestergötland, utfärdades den 2 Februari 1807 en allmän författning om enskiften i öfriga delar af riket. Ny förordning angående stängselskyldigheten hade ock den 9 Februari 1802 blifvit utfärdad, och i allmänhet blef svenska jordbruket genom dessa stor- och enskiften i flera hänseenden befordradt.

En ny förordning om skogarna i riket, till befrämjande af bättre hushållning, utfärdades den 1 Augusti 1805, och den 13 April 1808 utkom en ny stadga angående jagt och djurfång.

Till <i>bergshandteringens</i> befordrande utfärdades en »förordning om stångjernssmidet och jernmanufakturen i riket, den 15 Juni 1803», hvars hufvudpunkter voro, att tackjernstillverkningen skulle noga vårdas, såsom enda säkerheten för jerntillverkningens framtida bestånd; att hvarje anläggare af bergsbruk skulle visa tillgång på kol och öfriga förnödenheter, utan andra bruksegares förnärmande och till sådan myckenhet, att anläggningen kunde i alla tider fortfara; att ingen härd privilegierades för mindre än 450 skeppund årligt smide; att bruksanläggningar och tillökning i de redan varande skulle beviljas i de norra på skogstillgång rika landskapen, men endast med mycken försigtighet i de öfriga, samt att jernet skulle till sin godhet förbättras, hvarom särskild förordning utgafs. Författningen tycktes verka fördelaktigt på bergshandteringen, ty redan 1809 hade smidet blifvit ökadt med nära 100,000 skeppund, utan minskning i afsättningen. Den 19 December 1807 utgafs en förordning »till förekommande af olofligt öfversmide».

Rörande de öfriga <i>näringarna,</i> äfvensom rörande <i>handeln och sjöfarten,</i> utgåfvos äfven flera nyttiga författningar, ehuru de politiska förhållandena inverkade alltför menligt att medgifva någon rikare uppblomstring af någondera.

Den 12 Juni 1798 utkommen kungörelse angående befrämjande af klädes- och yllefabrikers anläggande så på landsbygden som i städerna, och den 12 Februari 1799 utfärdades ett »reglemente för apotekare och dem, som med apotekarekonstens lärande och utöfning sig vilja befatta».

Den 29 Oktober 1798 utgafs en ny förordning om båk- och lotsinrättningen i riket, och den 5 April 1799 ett reglemente för tjenstgöringen och ekonomien inom lotsverket samt fyr- och båkinrättningen. Den 12 December 1798 utfärdades en förordning om vissa delar rörande vexelhandeln; den 23 December 1800 ett reglemente för svenska handelssjöfarten under krigstider; den 22 December 1802 reglemente för ett dykeri- och bergningskompani; den 7 November 1806 en ny karantänsförordning; den 12 April 1808 ett reglemente, »huru förhållas bör med uppbringningar till sjös och delning af lagliga byten samt hvad i anseende till fartyg och gods, hvarå embargo är lagd, kommer att iakttagas»; den 30 April samma år ett »reglemente för enskilde kommissfarare eller kapare under varande krig mellan Sverige och andra makter», och den 24 Februari 1809 instruktion för en sjömätningskår, som hade att dels samla alla redan upprättade kartor, beskrifningar och underrättelser öfver rikets kuster och större insjöar, dels upprätta och författa nya sådana kartor och beskrifningar.

Genom en kungörelse af den 22 Maj 1805 förklarades Vestindiska kompaniets privilegium upphöra med detta års slut och Vestindiska handeln blef derefter frigifven. Delegarne hade ifrigt önskat privilegiets förlängning, men, när frågan förekom i konseljen och man erinrade konungen, att han sjelf hade aktier i detta kompani och skulle göra förlust genom dess upphörande, visade han mycken förtrytelse öfver
denna erinran och förklarade, utan att medgifva någon vidare diskussion, vestindiska handeln frigifven. Deremot gafs den 3 mars 1806 nytt privilegium »till befrämjande af svenska handelsfarten på Ostindien», hvars frigifvande ännu icke ansågs kunna medgifvas.

I Augusti 1860 öppnades Trollhätte-kanalen, som då var fullbordad af det bolag, hvilket under förmyndarestyrelsen blifvit i denna afsigt bildadt, och den 15 Mars 1806 utfärdades privilegium för ett bolag, till öppnande af en segelled mellan Mälaren och Saltsjön genom en kanalanläggning vid Södertelje.

I allmänhet vittnar den inre styrelsen under Gustaf Adolfs regering om en klok och omsorgsfull ledning, så snart denna ej stördes af konungens politiska fördomar.
</chapter>

<chapter name="Krigsväsendet.">
<h3>Krigsväsendet.</h3>
Svenska <i>landthären</i> uppgick i början af förmyndareregeringen till 52,080 man, hvaraf 5,310 officerare, underofficerare och spel samt 46,770 manskap. Dessutom fans 5,873 man ständig vargering, och manskapet tillhörande arméns flotta utgjorde 3,337 man. Vakanserna af manskap utgjorde 4,831 man och af hästar 481, effektiva hästar 6,383. Vid slutet af förmyndarestyrelsen hade denna styrka minskats till 47,799 man, hvaribland 5,643 officerare, underofficerare och spel samt 42,156 manskap. Detta senare hade sålunda minskats, medan befälet och underbefälet ökats. Vakansernas antal hade stigit till 10,562 och de vakanta hästarnes till 1,243, effektiva hästarnes till 5,651. Af den effektiva styrkan tillhörde 37,713 man fotfolket, 6,947 rytteriet, 3,498 artilleriet och 641 ingeniörtrupper. Den ständiga vargeringen utgjorde 4,162 man och skärgårdsflottans besättning 3,250 man.

I början af året 1808 utgjorde svenska landthären omkring 50,000 man och dess vargering 17,000 man, af hvilka omkring 14,500, med 4,500 man vargering, stodo i Finland och 35,500, med 12,500 man vargering, i Sverige. Dessutom befalte konungen, genom en kungörelse af den 14 Mars 1808, upprättandet af ett <i>landtvärn,</i> som skulle utskrifvas bland alla krigsdugliga ynglingar emellan 18 och 25 års ålder och beräknades utgöra en styrka af 30,600 man, fördelad i 51 bataljoner af 600 man hvardera, af hvilka Stockholms stad skulle uppsätta en, ett par af de mindre länen likaledes en hvartdera, de öfriga länen hvartdera 2 eller 3, samt Elfsborgs län 4. Detta landtvärn inberäknadt, skulle således svenska landthären uppgå till något öfver 97,000 man, och, om härtill lägges omkring 13,000 man sjöfolk, Sveriges krigsmakt i dess helhet till ungefär 110,000 man. Så stor styrka fans dock aldrig samtidigt under vapen, ty när vargeringen i Juli månad började blifva stridfärdig, hade redan armén, der förut rätt många vakanser funnos, lidit åtskilliga förluster, och när landtvärnet vid slutet af Juli kunde tåga till gränserna, hade förlusterna ytterligare ökats
Dessutom blef en stor del af landtvärnet ej färdig förr än längre fram på hösten, så att, när de svenska stridskrafterna nått sin största styrka, eller i September 1808, öfverstego de sannolikt icke 72,000 man, hvilket i alla fall var en rätt betydande styrka, som, väl använd, bort kunna gifva kriget en helt annan utgång än det fick.

Den del af denna styrka, som utgjordes af landtvärnet, fans ock snart föga vara att räkna på, emedan inrättningen var från början förfelad. Den utfärdade kungörelsen gjorde intet undantag från värnepligten för andra, än som redan på ett eller annat sätt tillhörde krigsmakten; men man insåg snart, att man omöjligen kunde anskaffa hvarken gevär, kläder eller befäl till de 60,000 man, hvartill detta landtvärn skulle uppgått, och man åtnöjde sig derföre med halfva antalet, hvarföre i en ny kungörelse af den 2 April 1808 undantag från värnepligten medgafs för alla ynglingar, med eller utan lön anstälde i rikets kollegier eller andra allmänna verk; för arbetare vid fabriker och bruk, så vida icke deras antal öfverstege rörelsens verkliga, af konungens befallningshafvande pröfvade behof; för handtverksgesäller och boktryckeriarbetare i städerna och på landet samt allmogens gerningsmän; för hemmansbrukare och torpare med jordbruk; för en dräng på hvarje halft mantal och derunder, samt för två på hvarje helt mantal, äfvensom för studenter, gymnasister, informatorer, borgare i städerna, fiskare, skeppare, styrmän och i sjömanshus inskrifne matroser. Sedermera medgafs ock genom en författning af den 21 Juni, att värnepligten ej skulle vidtaga förr än vid fylda 19 år. Landtvärnet skulle utgöra en särskild kår, som icke fick införlifvas med de andra regementena, och till befäl kommenderades en del af drabantkåren, officerarne vid adelsfanan samt alla efter afsked från något regemente eller kår i armén qvarstående officerare. Stor brist rådde emellertid på både gevär och ammunition, hvilka införskrefvos från England, och under tiden uppmuntrade man dem, som sjelfva egde skjutgevär, att begagna dessa, samt sökte förmå allmänheten att, såsom »patriotiska gåfvor», skänka till staten sina skjutgevär. Till en början sammandrogos ock ej flera bataljoner än som kunde med gevär förses.

Snart visade sig emellertid olämpligheten att af landtvärnet göra en särskild trupp, å hvilken man dessutom var nog obillig att ställa samma fordringar som å länge öfvade krigare. Då landtvärnsbataljonerna visade sig något bortkomna i de första träffningar, hvari de deltogo, ansåg konungen, efter erhållen rapport derom, hela kåren ohjelplig och behandlade den derefter med en liknöjdhet, lika obillig i sig sjelf som bedröflig i sina följder för landtvärnet. En stor del af detta, som ansågs mindre lämpligt till fälttjenst, kastades om bord å skärgårdsflottan, ehuru få deribland voro sjövane och ännu färre egde de krafter och den härdighet, som fordrades till det arbete och de besvärligheter, som der mötte dem. Härtill kom brist på tjenlig föda och tillräcklig beklädnad under den mer och mer tilltagande kölden, och följden blef den våldsamt härjande sjukdom, som efter sina offer fick
namn af landtvärnssjukan och som bortryckte ett stort antal af det unga manskapet. Hela inrättningen, så väl som det sätt, hvarpå den behandlades, hade ock väckt så allmänt missnöje, att landtvärnets upplösning skedde kort efter statshvälfningen.

För öfrigt skedde under Gustaf Adolfs regering ingen vigtigare förändring i härens organisation, ehuru flera åtgärder vidtogos och författningar utfärdades rörande särskilda delar af krigsväsendet.

Den 30 Juni 1793 utgafs en förordning angående ackorderna vid armén, innefattande åtskilliga
föreskrifter i syftning att dessa tjensteköp skulle efter hand försvinna, hvarföre vissa ackordsummor voro för hvarje grad utsatta, hvilka hvarje år skulle nedsättas med 2 procent af första årets ackordsumma. Författningen blef dock ej noggrant efterlefd, emedan flera undantag derifrån beviljades och tjensteköpen fortgingo likasom förut samt öfvade ett alltmera menligt inflytande på andan hos militären, som mer och mer uteslutande öfvergick till omtanke, huru en och hvar skulle draga mesta vinst af sin innehafvande befattning.

Den 19 Augusti 1795 utfärdades ett reglemente för tunga och lätta kavalleriet, och den 31 Juli 1796 ett för krigsakademien å Carlberg, hvilket dock redan följande året undergick flera förändringar, då inseendet öfver krigsakademien uppdrogs åt en direktion, bestående af presidenten i krigskollegium, generaladjutanten för armén och flottorna, direktören för artilleriet, generalqvartermästaren, befälhafvaren öfver arméns flotta i Stockholm samt två civilledamöter. Betydliga besparingar blefvo då ock införda i utgifterna för denna akademi, hvilka under hvartdera af de sista åren uppgått till nära 40,000 rdr banko.

I de »punkter», som meddelades ständerna vid 1800 års riksdag, gaf konungen tillkänna, att gevärsförråden blifvit förstärkta, förbättrade modeller för arméns skjutgevär antagna, förbättringar i artilleriet införda och en direktör för detsamma, med betydande lindring för statsverket, tillsatt i stället för den förre generalfälttygmästaren; att en ny reglering af fortifikationsstaten skett, lämpad efter behofvet så i fred som krigstid; att flera anstalter för arméns bättre beklädnad och öfning blifvit vidtagna samt betydlig indragning, till besparing för statsverket, anbefald i hufvudstadens garnison.

I April 1805 vidtogs en vigtig förändring i afseende å artilleriet. En artillerikomité hade blifvit tillsatt, med presidenten i krigskollegium friherre <i>Bror Cederström</i> till ordförande och i hvilken öfversten <i>Gustaf Wilhelm af Tibell</i> och öfverstlöjtnanten <i>Carl Gottfrid Helvig</i> voro de verksammaste ledamöterne. Båda hade i utländsk krigstjenst utvidgat sina militäriska kunskaper och Tibell hade under franska kriget i Lombardiet varit chef för hela rekognosceringsverket samt hunnit generalsgraden i fransk tjenst. Bland ämnen, som förekommo i komitén, var förbättring i kanoners konstruktion ett af dem, som mest sysselsatte densamma. Helvig föreslog sådana af jern, i stället för de dittills brukliga af metall, samt så konstruerade, att ansenlig besparing af krut
skulle vinnas, utan att skottens verkan eller träffsäkerhet minskades. Presidenten Cederström understödde Helvigs förslag, men direktören för artilleriet, chefen för Svea artilleriregimente friherre <i>Carl Armfelt</i> satte sig deremot och understöddes af öfversten för artilleriet i Stralsund <i>Carl von Cardell,</i> som äfven fått en plats i artillerikomitén. Rapporten af Armfelt om misslyckade profskjutningar och hvarjehanda insinuationer om mindre sakkännedom hos artillerikomitén väckte konungens uppmärksamhet, och Cederström begärde fullständig undersökning. Konungen lät nu föreläsa sig komiténs protokoll, och profskjutningar anstäldes, hvilka, när Helvig rigtade sin nya kanon, utslogo helt och hållet efter hans uppgifter och på ett sätt, som ostridigt bevisade dess företräde. Försöket aflopp således till fullkomlig seger för honom. Han fick en öfverstefullmakt och blef inspektör vid artilleriet, hvaremot Armfelt fick för felaktiga rapporter träda i 8 dagars arrest och entledigades från sitt direktörskap.

Tibell, som redan förut blifvit vicepresident i krigskollegium, blef nu tillika direktör för <i>fältmätningskåren,</i> hvilken organiserades genom kongl. brefvet den 16 April 1805 och skulle besörja allt hvad till rekognosceringar hörde samt förvara kartor och arkiv för svenska krigsväsendet.

Det år 1796 inrättade krigsmanna-sällskap erhöll 1804 en ny organisation och benämning af <i>krigsvetenskaps-akademi,</i> med ändamål att söka utbilda alla delar af krigsvetenskapen till lands och sjös samt genom utgifna skrifter sprida krigsvetenskapliga kunskaper inom armén och flottan.

Den 15 Februari 1808 utfärdades ett reglemente för fältläkarekåren, och den 10 Mars samma år tillsattes ett särskildt krigsdepartement, hvilket under krigstider skulle besörja de sammandragna truppernas förnödenheter af artilleri, beväring, ammunition, fältaflöning, proviant, fourage, beklädnad, tross, utredning och sjukhusanstalter.

De flesta förändringarna i afseende å krigsväsendet och de, hvilka tycktes mest intressera konungen, voro dock de, som rörde de särskilda truppernas uniformer. »Huru långt man dref uniforms-förändringarna och sträckte sina omsorger i den delen», heter det i en samtidas skildring<footnote><i>J. af Wingård,</i> Minnen af händelser och förhållanden under en lång lifstid. Upsala 1846, II: 8.</footnote>, »kan svårligen den närvarande generationen inom armén föreställa sig. Nästan ingen vecka förbigick, med mindre det ena regementet efter det andra fick olika order om huru långa stångpiskorna skulle vara; huru till uppgifvet tumtal och liniers längd den hårtofs skulle se ut, som borde titta ut ur läderfodralet, hvilket borde föreställa den förut med sidenband virade piskan; huru långt från nackgropen den pressade läderrosetten skulle fästas, hvilken till form och beskaffenhet var olika för de olika vapnen — till dess en vacker dag det föll konungen in att klippa af den helt och hållet, till mångens stora bestörtning, äfvensom att förbjuda puders nyttjande och friseradt
hår med lockar. Stöfvelmanschetternas höjd öfver knäskålen och huru många knappar på sidan skulle synas öfver stöfvelkragarne, hvilka också till slut voro ett löst plagg att pådraga sig och jemka i ordning, innan stöfveln pådrogs, allt till det nogaste beskrifvet, äfvensom huru långa snibbarne af armklädet skulle vara och huru beskaffad knuten — var ett ganska vidlyftigt kapitel. Det senare plagget var visserligen ett fälttecken af historisk beskaffenhet, men hvilket man icke utan annan mans hjelp, likasom stångpiske-anstalterna, kunde påsätta sig, och dock bibehölls det intill revolutionen. Sjelfva käppen, som man hade rättighet att opåtaldt bruka både uti och utom tjensten, var äfven en noga beskrifven uniformspersedel. Dess föreskrifna tjocklek och mjuka beskaffenhet kunde visserligen icke vara så utan allt skäl att hänföra till en riksvårdande angelägenhet, i anseende till dess medgifna fria bruk; men att uti generalorder beskrifva huru knappen skulle vara beskaffad samt till tumtalet huru den skulle vara virad, för att icke under kraftig brukning blifva splittrad, syntes visserligen vara någon öfverflödig omsorg för styrelsen. Af alla den tidens omsorger var dock ingen, som syntes vigtigare uppfattas af konungen sjelf och hvilken föranledde många tilltal och arresteringar, än kraghandskarnes form och beskaffenhet samt sättet, huru de skulle bäras till parad eller mindre tjenstgöring. Hörsammades icke noggrant dessa fram- och tillbakatagna föreskrifter och reformer, fick man genast träda i arrest.»

Det var i sanning icke underligt, om armén uttråkades af detta uniforms-pedanteri och dessa ständiga förändringar; men konungen egnade dock häråt långt mera uppmärksamhet än åt vigtiga organisationsfrågor och sjelfva krigföringen, hvilken ock blef derefter.

*

<i>Flottan,</i> som under Gustafs III:s regering blifvit på flera sätt omhuldad och en tid betraktades som Sveriges hufvudvapen, blef under Gustaf Adolfs mer och mer försummad, dock minst under de första regeringsåren. I de punkter, som meddelades ständerna vid 1800 års riksdag, tillkännagafs, att <i>arméns flotta,</i> som mest bidragit till fredens återställande 1790, hade af alla försvarsmedlen varit vid krigets slut i bästa tillstånd och äfven sedermera å dess särskilda stationer blifvit i sådant skick underhållen. För <i>örlogsflottan</i> hade en ny plan blifvit utarbetad, afmätt efter rikets oundgängliga behof. Sedan början af året 1798 hade 6 af de äldre linjeskeppen blifvit satta i tjenstfärdigt stånd och ett 74-kanonskepp nybygdt, samt 4 fregatter genom svår reparation gjorda tjenstbara och de öfriga i tjenstbart skick underhållna. En lastdragare af 156 lästers drägt hade blifvit nybyggd, flottans smärre fartyg, dess byggnader, brobänkar och öfriga inrättningar reparerade och underhållna, samt en bättre hushållning med flottans ekvirke införd. De båda styrelseverk, som under namn af storamiralsembetet för örlogsflottan och för arméns flotta blifvit under förmyndarestyrelsen inrättade, hade, då kostnaden för dessa embetens aflönande funnits allt för betydande, blifvit indragna och flottornas ekonomi i stället
anförtrodd åt två komitéer, äfvensom en generaladjutant för flottorna blifvit förordnad, hvilken, tjenstgörande hos konungen, egde att på flottans stationer tillse och till kongl. maj:t rapportera huru hans befallningar blifvit verkstälda.

Sedermera erhöllo, såsom i det föregående är visadt, båda flottorna år 1803 en gemensam ekonomisk öfverstyrelse i <i>förvaltningen af sjöärendena;</i> men ju mera krigiskt sinnad konungen blef, desto mera tycktes han vända sin håg från flottan till landthären. De förut anbefalda åtgärderna för örlogsflottans iståndsättande instäldes och befallning gafs att försälja en del af det för flottans behof i Carlskrona samlade virke.

Följden af de anbefalda besparingarna i kostnaderna för flottans underhåll visade sig emellertid i början af 1808 års krig, då af de 16 linjeskepp och 12 fregatter, som ännu funnos vid förra finska kriget, återstodo endast 11 skepp och 8 fregatter. Skärgårdsflottan räknade visserligen ännu 273 fartyg, men deraf voro endast 201 brukbara, af hvilka 9 galerer, en kutter, en skonert, 3 kungliga lustfartyg, 22 kanonslupar och 2 kanonbarkasser utgjorde Stockholms eskader; 12 kanonslupar, ett mörsarefartyg, 2 kanonbarkasser och 12 kanonjollar Göteborgs; 11 kanonslupar Malmö fördelning; 9 kanonslupar den förra pomerska eskadern, nu förlagd i Landskrona; 2 hemema, en turuma, en kutterbrigg, 20 kanonslupar, 49 kanonjollar och en kanonbarkass Sveaborgs eskader, samt 23 kanonslupar, 2 kanonbarkasser och 8 kanonjollar Åbo eskader.

Genom Sveaborgs kapitulation förlorades den der förlagda del af skärgårdsflottan; Åbo eskaders fartyg uppbrändes vid fiendens annalkande och likaså de 8 kanonslupar och 12 kanonjollar, som lågo infrusna i sjön Saimen, men hvilka, såsom till största delen obrukbara, icke blifvit inräknade i det här ofvan angifna antalet. Emellertid var sålunda Finland beröfvadt hela sitt sjöförsvar, innan isen ännu uppgått och något begagnande deraf kunnat ega rum. Då de delar af skärgårdsflottan, som lågo i Malmö, Landskrona och Göteborg, måste användas i sundet och mot norska skärgårdsflottan, återstodo således endast 22 kanonslupar och några gamla galerer af Stockholms eskader att i Ålands och Finlands skärgårdar strida mot den med Sveaborgs eskader förstärkta ryska skärgårdsflottan. Väl byggdes under sommaren i största hast åtskilliga kanonslupar dels för kronans räkning, dels genom enskildes frikostiga bidrag; men de voro så illa byggda, att de med möda kunde begagnas. Det oaktadt stridde dock svenska skärgårdsflottan modigt och vid några tillfällen äfven med framgång mot den vida öfverlägsna ryska.

Under kriget ökades emellertid skärgårdsflottans styrka efter hand så, att, i stället för de 91 fartyg, som återstodo efter förlusten af de finska skärgårdseskadrarna, funnos vid krigets slut 220, af hvilka 78 lågo i Norrbottens farvatten, 102 i Öregrunds och Stockholms skärgårdar, 24 i Öresund och 16 i Göteborgs skärgård. En bedröflig
erfarenhet hade emellertid till fullo ådagalagt de olyckliga följderna af skärgårdsflottans vårdslösande. Örlogsflottan, förstärkt med engelska krigsfartyg, hade, då den ryska höll sig undan eller blokerades, haft under kriget få tillfällen att utmärka sig.
</chapter>

<chapter name="Kyrkan och läroverken.">
<h3>Kyrkan och läroverken.</h3>
I stället för den otro, som dock var blandad med icke så liten vantro, hvilken röjde sig hos Gustaf III och visade sig i en viss ljumhet och liknöjdhet i religiöst hänseende, älskade både hertigen-regenten och hans gunstling Reuterholm att lägga i dagen mycken religiositet, hvilken dock äfven hos dem visst icke var fri från mysticism och vidskepelse. Den nya riktningen visade sig emellertid i det plakat, angående sabbatens tillbörliga firande, som utfärdades den 26 Februari 1793 och i hvilket förordnades, att till förekommande af oskick och otillbörliga tidsfördrif alla källare, kaffehus, näringsställen och krogar skulle vara tillslutna ifrån lördagsaftonen kl. 7 och ingen skänkning eller förtäring der tillåtas till samma tid om söndagsaftonen, äfvensom att inga krogar skulle å landsbygden tålas nära intill kyrkorna eller å kyrkovall; samt slutligen en förmaning till alla att flitigt och andäktigt bevista den offentliga gudstjensten, instämma i böner och lofsånger samt använda sön- och helgdagar till de välgörande afsigter, hvarför de voro inrättade.

Den 8 Mars 1793 hölls i Upsala en jubelfest till firande af det derstädes 200 år förut hållna möte, från hvilket lutherska lärans befästande i Sverige egentligen kan räknas. Till jubelfestens bevistande kallades rikets presterskap, och så väl den unge konungen som hertigen, hans förmyndare, infunno sig vid festen, till hvilken hertigen äfven anmodat riksdrotsen grefve Wachtmeister, rikskanslern friherre Sparre, riksmarskalken grefve Oxenstjerna samt presidenterne friherrarne Kurck och Reuterholm att sig inställa. Det nu församlade presterskapet bildade tillika ett slags kyrkomöte, der erkebiskopen Uno von Troil ledde förhandlingarna, hvilka förnämligast angingo ifrågasatt antagande af ny bibelöfversättning, ny psalmbok och kyrkohandbok. För öfrigt hade mötet haft att yttra sig om hertigens propositioner, angående bästa medlen till religionens befrämjande, skolverkens förbättring och lapparnes undervisning. Det stannade emellertid vid ett betänkande af presterskapet, innefattande en anhållan om tillsättande af komitéer till öfverseende af bibelöfversättningen, nya psalmboken och handboken, samt anstalter till förbättrade kristendomsläroböcker, kristendomens fortplantning i Lappmarken, hospitalsfondernas bibehållande till sina ändamål, äktenskapets och sedernas bevarande i nödig helgd, krogars inskränkning, i synnerhet vid kyrkorna, samt afböjande af lättsinniga anfall mot religionen och presterskapet i tryckta skrifter. Den begärda s. k. »ecklesiastikkomitén, hvars alla ledamöter tillhörde presterskapet, blef ock tillsatt af hertigen under hösten 1793.

Den neologiska öfvervägande förstånds- och sedolärande riktningen, som under Gustaf III:s regering varit rådande äfven bland presterskapet, började nu mer och mer vika för en mera allvarlig och strängt dogmatisk, hvilken den unge konungen, som erhållit en ganska allvarlig religiös bildning, äfven omfattat och hvarför han också visade sin nitälskan genom hvarjehanda offentliga handlingar, som troddes vara ett verk af hans religionslärare, ordensbiskopen doktor Johan Gustaf Flodin.

Så utfärdades redan i början af året 1798 ett bref till konsistorium i Greifswald, med befallning att tillse, det presterne blott predikade kristendom och icke filosofi eller verldslig moral, »såsom, tyvärr, i Tyskland sker», och genom cirkulärbref af den 27 December 1799 erinrades samtliga konsistorierna »att ej allenast hafva noga uppsigt, att Guds ord blifver redligen predikadt och Christi lära i dess renhet förestäld efter den lutherska bekännelsen, utan ock att vid förordnandet af de tjenstemän, som skola undervisa ungdomen och menigheten, hafva afseende på dem, som icke utmärkt sig genom grundsatser eller meningar, stridande emot den rena evangeliska läran».

Följden af detta cirkulär och i allmänhet af den ofördragsamhet, som nu rådde å samhällets höjder, blef emellertid, att den religiösa uppfattningen blef hos presterskapet mer och mer trångsinnad och att åtskilliga nyttiga skrifter, bland andra den under biskop Lindbloms inseende i Linköping utgifna »Journal för prester», måste upphöra, emedan den ådragit sig misstanka för neologi.

De <i>läsare,</i> som under det föregående tidskiftet uppträdt, synnerligast i Norrland, voro fortfarande i verksamhet, men dock utan att skilja sig från statskyrkan eller afvika från den strängt lutherska renlärigheten. Deremot uppträdde 1805 de s. k. <i>nya läsarne,</i> under ledning af en afskedad soldat Erik Stålberg från Piteå socken, som, i stället att de äldre läsarne icke erkände annan salighetsordning än en grundlig omvändelse, en lefvande tro och en daglig helgelse, påstodo, att den saliggörande tron kunde finnas äfven hos menniskor, i hvilkas hjertan kärleken till verlden och synden ännu vore obruten, samt förklarade lagen icke vidare förbindande för den, som genom tron blifvit rättfärdiggjord. De bildade ock en särskild sekt, som i inhysesmannen Lars Andersson från Sjulsmarks by i Piteå socken hade sin apostel, hvilken 1808 utfärdade ett sändebref till denna läras anhängare, med allvarlig förmaning att akta sig för all »falsk lärdom», samt under nästa tidskifte lyckades vinna anhängare äfven i andra socknar.

I allmänhet förete förhållandena inom svenska kyrkan under Gustaf Adolfs regering icke mycket af intresse. Det mest anmärkningsvärda är den angifna förändringen från den neologiska till den mera strängt renläriga riktningen.

Erkebiskop var sedan Augusti 1786, <i>Uno von Troil,</i> som i föregående del blifvit omnämnd. Han
efterträddes i Mars 1805 af <i>Jakob Axelsson Lindblom,</i> hvilken, född i Östergötland 1746, varit skytteansk
professor i Upsala sedan Februari 1781 och biskop i Linköping sedan December 1786. Såsom sådan undertecknade han, i egenskap af vice talman, under erkebiskopens anmälda sjukdomsförfall, vid 1789 års riksdag, å presteståndets vägrar, säkerhetsakten, hvarföre han blifvit mycket klandrad, emedan man påstått det hafva skett på eget bevåg och af feg undfallenhet för konungens önskan; men i sjelfva verket vägrade han på rikssalen efterkomma konungens uppmaning att underteckna denna akt, och det skedde först efter föregången öfverläggning inom ståndet samt enligt dess beslut. I Februari 1809 invaldes han i svenska Akademien, der han efterträdde Lehnberg, hvilken förut efterträdt honom såsom biskop i Linköping. Han har utgifvit en mängd smärre skrifter, synnerligast minnes- och andra tillfällighetstal, samt hade stort rykte såsom talare, hvartill hans ståtliga utseende, välljudande röst och ädla hållning icke så litet bidrogo. Såsom författare är han dock mest känd genom sin katekes och det latinska lexikon, som vanligen burit hans namn, ehuru han endast var en medarbetare i författandet deraf. Han deltog i riksdagarna 1786, 1789, 1800 samt var presteståndets talman under 1809, 1810, 1812, 1815 och 1818 årens riksdagar. Såsom biskop och erkebiskop var han ganska framstående, nitisk och driftig, med stor förmåga att sätta andra krafter i rörelse. I tillsynen öfver undervisningsverken inom stiftet hade han få sina likar, tillsatte de skickligaste lärare, besökte ofta föreläsningarna, gjorde sig underrättad om lärjungarnes framsteg och uppmuntrade alla som deraf gjort sig förtjenta. Inom Linköpings stift var han ock så älskad och vördad, att dess presterskap, vid hans afflyttning från stiftet, lät pregla öfver honom en särskild guldmedalj, såsom en gärd af sin tacksamhet och sin saknad. Han afled i Upsala den 15 Febr. 1819.

Bland biskoparne voro följande de mest framstående: <i>Magnus Lehnberg,</i> från 1805 till December 1808, biskop i Linköping, den berömde talaren, hvilken vi i det föregående omnämnt och som äfven ansågs för sin tids störste predikant, ehuru en senare tid icke stält honom lika högt i detta hänseende, som hans samtid; <i>Johan Adam Tingstadius,</i> biskop i Strengnäs från Juli 1803 till December 1827, en af de aderton i svenska akademien 1794, mest ryktbar såsom orientalist och öfversättare af gamla testamentets skrifter; <i>Johan Gustaf Flodin,</i> biskop i Vesterås från September 1800 till Februari 1808, Gustaf Adojfs religionslärare och den, som hos honom hade största inflytande i allt hvad som rörde religiösa och kyrkliga frågor; friherre <i>Ludvig Mörner,</i> som började sin tjenstemannabana såsom kadett vid artilleriet, blef derefter fänrik vid Södermanlands regemente, så student, filosofie magister och docens i romerska antiquiteterna vid Upsala akademi, så hofpredikant 1794, kyrkoherde i Ljungby och Hosmo församlingar inom Kalmar stift 1796 samt biskop i Vexiö i September 1800 och deltog i alla de följande riksdagarna ända till den 1823, då han var sitt stånds vice talman och under hvilken han dog i Stockholm den 19 Oktober 1823; troligen den störste biskop Sverige någonsin egt, hvad
längden beträffar, som höll öfver 13 fot; »men», anmärker Leopold, »var han en jätte till sin yta, så, huru stort skalet var, fylde kärnan detsamma»; <i>Petrus Munck,</i> biskop i Lund från Juni 1794 till Juli 1803, ansedd vetenskapsman, stark katederhjelte, författare till ett mycket stort antal disputationer och lärda afhandlingar, såsom biskop nitisk och orädd; <i>Olof Bjurbäck,</i> biskop i Carlstad från Juli 1803 till April 1829, skildras såsom »för sitt underlydande presterskap, sina församlingar en patriark, en far, öppen som Guds dag, nedlåtande till förtrolighet, sträng i sina fordringar om renhet i seder och nit i samhällsåligganden, öm för allt hvad som led, brinnande för allt sant och rätt, svekets och orättvisans afsvurne fiende»; <i>Carl Gustaf Nordin,</i> i det föregående omtalad, biskop i Hernösand 1805—1812 — stod ej lika högt i hertigens och i Gustaf Adolfs förtroende som förut i Gustaf III:s, men var såsom biskop fullkomligt på sin plats genom sin mångåriga erfarenhet af konsistoriela ärendens handläggning, sin noggranna kännedom om presterskapet inom stiftet samt sitt upplysta nit för de läroverk, som stodo under hans inseende, samt <i>Johan Möller,</i> biskop i Visby 1796—1805, hvilken såsom stiftsstyresman gjorde sig berömd för ordning, nit och allvar samt redan förut egde ett ganska aktadt namn såsom författare till flera religiösa arbeten, bland hvilka hans kyrkohistoria varit en mycket begagnad lärobok.

*

Kyrkans styrelse hade fortfarande vården om undervisningsväsendet. Erkebiskopen samt biskoparne i Lund och Åbo voro tillika prokanslerer för universiteten, och samtlige biskoparne hade inseendet öfver läroverken inom hvar sitt stift. Universiteten voro dock tillika icke så litet föremål äfven för regeringens uppmärksamhet, och detta var, åtminstone under förmyndarestyrelsen, icke till deras fördel.

Hertig Carl hade sjelf åtagit sig kanslersbefattningen för Upsala akademi; men då Nils von Rosenstein, som allt sedan 1785 varit kanslerssekreterare, nu ansågs allt för frisinnad, blef denna syssla i stället uppdragen åt en Gabriel Eurén, som dittills gjort sig känd endast såsom öfversättare af några Kotzebues romaner. Denna förändring väckte i Upsala mycket missnöje, och det visade sig snart huru föga den varit till akademiens båtnad. Prokanslern, erkebiskopen Uno von Troil, klagade, att alla sysslor blifvit tillsatta med de minst dertill lämpliga personer; att en mängd oordningar insmugit sig i akademiens ekonomi och att allt lutade till fall. Det väckte derföre synnerlig belåtenhet, när hertigen, efter det han nedlagt regeringen, äfven i Nov. 1796 afsade sig kanslers-embetet, hvilket man nu i Upsala ifrigt önskade, att Rosenstein måtte få öfvertaga. Det skedde likväl icke, men, såsom förut är berättadt, sökte och lyckades man i stället förmå den unge konungen att öfvertaga befattningen, och Rosenstein blef då åter kanslerssekreterare.

Akademiens både vetenskapliga och ekonomiska angelägenheter sköttes visserligen nu vida bättre än förut; men särdeles länge fick man dock ej vara i åtnjutande af den regerandes huldhet. Den franska revolutionens frihetsyra gjorde snart nog Gustaf Adolf ännu mera fiendtlig mot allt, som antydde frihetsidéer, än hans farbroder varit, och han var äfven långt mer än denne ömtålig för allt som kunde betraktas såsom på något sätt trädande hans kungliga värdighet för nära.

Ett studentupptåg i Upsala i November 1799, kort efter hans äldste sons födelse, väckte hans synnerliga förtrytelse. Man hade, med anledning af den öfver hela riket firade lyckliga tillökningen i konungahuset, författat och i ett student-dryckeslag sjungit en parodi på en julpsalm, hvilken snart i talrika afskrifter blifvit spridd kring hela landet. Konungen såg häri både ett religionens vanhelgande och en sidovördnad mot konungahuset, samt trodde sig i lärarnes villomeningar finna grunden till lärjungarnes ofog. Universitetets rektor, den allmänt aktade professorn i fysiken Zacharias Nordmark hade visserligen skyndat att beifra hvad som passerat samt på Gustavianska hörsalen med ett ganska allvarsamt strafftal tillrättavisat hela den dit kallade studentkåren; men detta tillfredsstälde ej den uppretade konungen. Han infann sig sjelf i Upsala den 5 December, denna gång ej åtföljd af Rosenstein, och lät följande dagen sammankalla det akademiska konsistoriet, hvilket han i skarpa ordalag förehöll bristande tillsyn öfver ungdomen och spridande af falska grundsatser, ålade professorerne vid strängaste ansvar att icke utbreda andra läror, än som fullt öfverensstämde med vår antagna religion, samt förklarade sig nu hvarken vilja eller kunna vara deras kansler, utan befalte dem att genast välja en ny, »till nogare uppsigt öfver akademiens göromål». Valet föll då på grefve <i>Axel von Fersen,</i> tydligen efter konungens anvisning, hvilken ansåg honom, såsom ifrig fransk rojalist, vara den lämpligaste att hålla de svenska jakobinerne i tukt. Rosenstein, hvilken konungen samma dag underrättade härom, med tillagd önskan, att han måtte »taga den oförmodade tidningen med kallsinnighet», frånträdde nu för alltid kanslerssekreterarebefattningen, som åter öfvertogs af Eurén.

Huru ytterligt ömtålig man nu var för hvad man ansåg såsom jakobinism hos den studerande ungdomen, visade sig följande året på ett sätt, som den tiden väckte mycket uppseende. Med anledning af den kungliga kröningen firades i Upsala en fest, hvarvid musik skulle uppföras. Docenten Gustaf Abraham Silfverstolpe, hans vän Marcus Wallenberg, som slutligen blef biskop i Linköping, samt några andra amatörer inom studentkåren, skulle härvid biträda; men då de kommo upp i orkestern, förklarade sig Silfverstolpe ej kunna spela det framlagda stycket, utan han och de öfrige erbjödo sig i stället att utföra ett nytt, hvilket de inöfvat. Den gamle kapellmästaren Leijel samtyckte, men blef ytterst förskräckt, då detta nya stycke befans vara en tonmålning af slaget vid Fleurus, i hvilken bland annat Marseillermarschen förekom. Han återkallade nu sitt samtycke, men då
nedlade de biträdande genast sina instrument och ville lemna salen. Utan dem kunde ingen musik blifva af, och Leijel, stäld i valet mellan ingen eller en revolutionär musik, föredrog det senare alternativet. Till alla åhörarnes stora häpnad utfördes den revolutionära tonmålningen, och ryktet derom flög snart kring land och rike. Den väckte oerhörd uppmärksamhet, åtal anstäldes mot Silfverstolpe, såsom den egentlige anstiftaren, och han dömdes till afbön, skrapa och ständig relegation från akademien.

Beträffande förhållandena för öfrigt vid universiteten, så blefvo de under frihetstiden stadgade former för akademiska tjensters tillsättande föga noggrant iakttagna under det nu inträdda nya enväldet. Så utnämndes flere professorer utan förslag, på kanslerns blotta anmälan, och sjelf tillsatte han adjunkter utan förslag. Genom ett kanslersbref från år 1800 stadgades emellertid, att vid förslags upprättande hade, när rösterna voro lika delade, tjensteålder afgörande vigt framför flera eller färre skicklighetsprof, och 1805 förordnades, att prof för sökt tjenst borde afläggas vid det universitet, der tjensten var ledig. Redan i Juli 1792 stadgades skyldighet för adjunkterne att, hvar inom sin fakultet, inträda i tjenstgöring, då professor var lagligen hindrad eller professorsembete ledigt; dock inskränktes, genom ett kanslersbref af 1801, vikariatet till endast föreläsningar och examina. För hvarje särskild vetenskap fick ej mer än en docent kallas, och endast den professor, som hade läroämne med flera förgreningar, kunde kalla högst två. En docent fick undervisa endast i sitt eget fack.

När kanslikollegium 1801 upplöstes och kanslersgillet i dess ställe inrättades, fick detta gille befallning att inkomma med förslag till nya akademiska konstitutioner, men ännu vid kanslersgillets upplösning 1809 hade något sådant förslag icke inkommit.

Kretsen af ämnen för den akademiska undervisningen var ej så strängt begränsad, som den sedermera blifvit. Redan 1790 fick, på professor Arvid Flormans framställning, Lunds universitet en läroanstalt för veterinärläkare, ehuru medicinska fakulteten förklarade sig emot denna nyhet. Genom ett kungligt förordnande af den 15 Mars 1803 blef pedagogik ett läro- och examensämne vid universitetet, och 1806 befalte konungen ordnandet af undervisning i landtbruk derstädes.

Den praktiska riktningen fullföljdes för öfrigt genom fortsatt utbildande af ämbetsexamina, som varit hufvudsakliga resultatet af frihetstidens reformsträfvanden på universitetsområdet, i syftning att af universiteten företrädesvis göra högskolor för embetsmannarbildningen. Vid sidan af denna praktiska riktning hos den utom universiteten stående styrelsen, visade sig dock hos sjelfva universitetslärarne en öfvervägande håg för kammarlärdom, hvilken röjde sig i åtskilliga egenheter, så allmänna, att de nästan ansågos oskiljaktiga från verklig lärdom. Desse kammarlärde lefde instängde inom sin bokverld, mottagande föga intryck af den yttre verlden, och förflyttade sig sällan utom universitetsstadens trånga råmärken, der de ock författningsmessigt voro fästade.
Genom ett kungligt bref af den 28 Januari 1694 voro nemligen professorerne förbjudne att lemna universitetet utan kanslerns förut inhemtade tillåtelse efter särskild pröfning af skälen, och först genom en författning af den 19 December 1796 lossades dessa band något, då prokanslern fick tillstånd att meddela tjenstledighet på högst fjorton dagar.

Den egentliga akademiska litteraturen fortfor ock under hela detta tidskifte att bära den gamla latinska drägten i hela dess tyngd. Endast vid disputationer i naturalhistoria, ekonomi och svensk vitterhet fick modersmålet begagnas, men icke ens afhandlingar i svensk historia fingo författas på svenska, äfven om sjelfva disputationsakten hölls på latin.

De s. k. exercitierna — öfningar i musik, dans och fäktkonst — erhöllo, hvad den sistnämnda beträffar, en ny lyftning vid Lunds akademi, då Per Henrik Ling der blef fäktmästare 1805 och införde gymnastik såsom en ny öfning, som med lifligt intresse omfattades; men deremot sökte dansmästaren förgäfves att åt sig få upplåten en offentlig lärosal, äfven om den vore oeldad, »ehuru så väl han som ungdomen vore nödsakad begagna tunna skor». För det akademiska kapellet visade kanslern en välvillig omsorg, men konsistoriet tyckes hafva varit mindre musikaliskt sinnadt. När kapellmästaren år 1798 anhöll att få prenumerera på »den store och i sin konst vidtberömde Mozarts då i Sverige utkommande verk», förklarade konsistorium, att det ville taga hans ansökan under pröfning, »när det först vunnit närmare kännedom och upplysning om beskaffenheten af ofvannämnde Mozarts arbeten». Det medgaf dock 1802, att kapellmästaren fick, till förhöjande af högtidligheten vid rektorsombytena, antaga — en trumpetare!

Några publika nöjen funnos för öfrigt icke i universitetsstäderna att tillgå, ty alltsedan 1759 voro alla teatraliska föreställningar der förbjudna, och detta förbud hade sedermera blifvit utsträckt till alla offentliga föreställningar, hvarföre ock Tegnér yttrat, att Lund var en akademisk bondby, der man ej såg andra spektakel, än dem studenterne improviserade på gatorna eller konsistorieledamöterne inom fyra väggar. De förra tyckas dock blifvit temligen ofta uppförda, ty ännu så sent som 1812 måste konsistorium, för att skaffa Lunds stadsbor nattro, upplifva ett gammalt påbud, att ingen student fick visa sig ute efter kl. 9 på aftonen och att hvar och en, som efter denna tid fans å något värdshus, skulle utan förskoning i proban inspärras. Följande vinter gick man ännu ett steg längre och gaf staden sin första gatubelysning, hvilken lyx dock någon tid derefter fans alltför kostsam; men så snart mörkret återtog sitt välde å stadens gator, började åter det förra oväsendet.

För öfrigt hade man vid detta universitet, under hela ifrågavarande tidskifte, att kämpa med svåra ekonomiska förhållanden. Lärarnes löner voro både till antal och belopp alltför otillräckliga och man sökte, så godt man kunde, hålla modet uppe med utdelande af titlar och förväntningsbref. Det dröjde emellertid för de flesta professorer
många år, innan de kunde erhålla full lön, och någon gång hände, att för den till professor utnämnde förbehölls adjunktslön, i händelse en sådan skulle utfalla före professorslönen. Icke desto mindre indrogs, enligt en år 1764 utfärdad författning, ända till 1799 första årets lön för hvarje tillträdande adjunkt eller annan akademisk tjensteman, till förmån för statskassan.

Studenterne åter klagade öfver ständigt tilltagande dyrhet å alla lefnadsförnödenheter, hvilket till en del föranleddes af beviljade monopolier, så att t ex. akademislagtaren hade monopolium på köttförsäljning, bryggarelaget på försäljning af öl och dricka, o. s. v., hvarföre ock studenternes samtliga nationer 1808 ingingo med en klagoskrift till konsistorium, i hvilken de, beklagande »sitt oskyldiga lidande», anhöllo om en akademi-traktörs tillsättande.

I allmänhet är det ingen glädjande föreställning man får om det akademiska lifvet denna tid genom att taga detsamma i närmare betraktande, och det var hög tid, att en förbättring inträdde, hvilket ock lyckligtvis under nästa tidskifte blef förhållandet.

Hvad de öfriga läroverken beträffar, så utfärdades för dem den 7 December 1807 en ny skolordning, enligt ett inom kanslersgillet utarbetadt förslag. Rättigheten att tillsätta lärare vid skolor och gymnasier förbehölls fortfarande åt biskop och konsistorium. Vid gymnasierna skulle icke, såsom dittills skett, lektoraten, utan endast lektorslönerna vara ombytliga, så att, om en filosofie lektor prestvigdes, kunde han, utan att frånträda detta lektorat, tillträda ledig teologie lektorslön, med præbendepastorat och andra förmåner, och öfriga lektorer under samma vilkor efter ålder i tjensten. <i>Trivial-skolorna</i> skulle hafva fem klasser, af hvilka den första skulle vara förberedande för alla lärjungarne, från hvilken de, som egnade sig åt litterära yrken, efter hand uppflyttades till den andra, tredje och fjerde eller rektorsklassen samt från denna till gymnasium; men de, som egnade sig åt näringarna, öfvergingo till den femte eller apologistklassen. Alla i städerna på statens bekostnad inrättade <i>lägre skolor</i> borde isynnerhet lämpas till deras gagn, som ämnade blifva näringsidkare, och således samma undervisningsämnen der förekomma, som för apologistklassen i trivialskolorna voro föreskrifna. Hvarje <i>gymnasium</i> skulle hafva fyra klasser och sex lektorer, nemligen två i teologi, en i latinet, en i filosofi, en i matematik och en i historia, som äfven skulle meddela undervisning i tyska eller franska språket, samt en gymnasie-adjunkt, som skulle biträda vid denna undervisning och gifva sådan i botanik och naturalhistoria m. m.

Den nya skolordningens inverkan på undervisningsväsendet hade dock ännu ej hunnit visa sig, när statshvälfningen inträffade.
</chapter>
<chapter name="Vetenskaperna.">
<h3>Vetenskaperna.</h3>
Under större delen af Gustaf III:s regering hade ett visst aftagande röjt sig inom den vetenskapliga verksamheten i Sverige, sedan de vetenskapliga storheterna voro borta. Det politiska trycktvånget, konungens förkärlek för vitterheten och aftagande allvarlighet i nationallynnet hade förenat sig att göra den vittra verksamheten vida öfvervägande den vetenskapliga.

I början af förmyndarestyrelsen visade sig emellertid hos de maktegande en viss benägenhet att lossa på trycktvångets band. Reuterholms första politiska verk var den nya tryckfrihetsförordningen af den 11 Juli 1792, genom hvilken all annan censur upphäfdes än förskrifter rörande religionen, och det lemnades en hvar fritt att skrifva eller trycka hvad han ville, med undantag af smädeskrifter och sådant, som vore stridande mot den evangeliska läran, regeringssättet, moralen och utrikes makter; dock under vilkor att hvarje författare skulle utsätta sitt namn. Boktryckaren var fri från ansvar.

Den nya tryckfrihetsförordningen mottogs med stort jubel från flera håll, och dess närmaste frukt var, såsom Adlerbeth anmärkt, att »nationen skyndade att njuta denna efterlängtade frihet ej annorlunda, än ett uppdämdt vatten rusar ur sitt stängsel, så fort öppning gifves». Framför allt röjde sig verkan deraf inom tidningslitteraturen. Den frånträdde mer och mer den öfvervägande vittra riktningen och började företrädesvis sysselsätta sig med politiska, statsrättsliga och statsekonomiska frågor.

Nya tidningar uppstodo, och bland andra uppträdde nu åter den under föregående tidskifte beryktade publicisten <i>Peter Lund,</i> i Juli 1792 utgaf en ny följd af sin förra tidning »Välsignade tryckfriheten och tryckfriheten den välsignade»; men den gjorde ingen lycka och upphörde redan i Oktober samma år.

Bättre framgång hade en annan ny tidning <i>Patrioten,</i> som i Augusti 1792 började utgifvas af Thorilds varme anhängare och beundrare <i>Lorenz Münter Philipson,</i> född i Ystad 1765, fattigläkare i Stockholm 1791, sekreterare i collegium medicum 1806, död 1851. Thorild skref sjelf några uppsatser i denna tidning, och för öfrigt tolkade Philipson och utlade på sitt sätt hans åsigter, samt utvecklade de nya revolutionära idéerna.

Kort efter Patrioten utkom <i>Medborgaren,</i> utgifven af <i>Carl Fredrik Nordenskjöld,</i> född 1756, protokollsekreterare vid utrikes statsexpeditionen 1778, död i Rostock 1828. Sedan han 1783 företagit en resa till England och noga studerat dess statsförfattning, började han, återkommen till fäderneslandet, i September 1788, utgifva en veckoskrift, Medborgaren, efter mönstret af den berömda engelska tidskriften Spectator, men kom, såsom ifrig förfäktare af de Svedenborgska lärorna, i en häftig polemik med Kellgren, och för en uppsats om »Menniskans
rättigheter» hade Medborgaren i Februari 1790 blifvit förbjuden att utgifvas. Nu, i Oktober 1792, utkom emellertid fortsättningen deraf; men redan i följande månaden blef uppsatsen om Menniskans rättigheter föremål för en hvass och qvick kritik af Kellgren. En ny polemik uppkom, hvarvid Patrioten tog Medborgarens parti; men redan i April 1793 upphörde denna tidning.

Ungefär samtidigt med Medborgaren uppträdde <i>Verldsborgaren,</i> utgifven af <i>Johan Samuel Ekmanson,</i> och i slutet af December <i>Menniskovännen,</i> utgifven af <i>Carl Johan Dahleskjöld,</i> af hvilka dock ingendera väckte något större uppseende eller hade någon lång
tillvaro.

Det hade emellertid redan visat sig, huru oförsigtigt regeringen handlat, då den, under sådan jäsning, som nu rådde i sinnena, beviljade den tryckfrihet, med tillämpning hvaraf de nya tidningarna utkommit. De nya samhällslärorna, som utgingo från Frankrike, men dittills genom trycktvånget under Gustaf III:s regering blifvit undanhållna åtminstone större delen af allmänheten, blefvo nu i alla tidningar flitigt meddelade och mottogos med berusning. De grundsatser, som proklamerades af franska konventet, omfattades med begärlighet af själafränderna i Sverige, och jäsningen i sinnena var i ständigt tilltagande.

Länge dröjde det ock ej, innan regeringen insåg sitt misstag och sökte rätta det. Den 21 December 1792 utkom en förklaring af den nya tryckfrihetsförordningen, upplifvande de i 1774 års tryckfrihetsförordning införda straffbestämmelser, med ett tillägg, hvarigenom boktryckarne åter i vissa fall gjordes till författarnes censorer. Denna förklaring väckte mycken förbittring. Philipson besvarade den med att i Patrioten införa utdrag ur Gustaf III:s bekanta anförande till rådsprotokollet den 26 April 1774, hvari skälen för en utvidgad tryckfrihet kraftigt framhöllos. Det hån, som framlyste i meddelandet af detta anförande just nu, retade de maktegande. Tidningen förbjöds, och Philipson fick befallning att ofördröjligen lemna hufvudstaden, hvilken befallning dock ett par dagar derefter återtogs, och i slutet af Maj 1793 fick han åter utgifva sin tidning, hvilken dock upphörde i Mars 1794.

Ludvig XVI:s afrättning och de alltmera upprörande tilldragelserna i Frankrike uppskrämde ytterligare de maktegande i Sverige, och så skedde nya inskränkningar i tryckfriheten. Genom en förordning af den 23 December 1793 förbjödos alla tidningar att upptaga andra underrättelser från Frankrike än sådana, som berörde kriget eller författningar angående handel, stillestånd eller fred med andra makter. Man märkte dock snart, att förbudet kringgicks genom utgifna afhandlingar, och derföre utfärdades den 17 Juni 1794 ett cirkulär till alla landshöfdingar om boktryckares förständigande, att de lika litet i ströskrifter som i tidningar finge trycka »större eller mindre delar af den nuvarande franska konstitutionen eller de förenta amerikanska staternas regeringsform eller några deröfver författade reflexioner, af hvad art och beskaffenhet de vara månde, innan manuskriptet blifvit af
justitiekanslern öfversedt och medelst hans påskrift till tryckningen frihet lemnad», hvarigenom den så mycket öfverklagade censuren, som i 1792 års tryckfrihetsförordning blifvit afskaffad, sålunda åter var införd.

Det stannade ej härvid. Sedan Gustaf Adolf sjelf tillträdt regeringen, skedde genom kungörelsen af den 26 Mars 1798 ytterligare ganska väsentliga inskränkningar i tryckfriheten, i följd hvaraf flera nya tidskrifter upphörde. Efter det kanslikollegium i Februari 1801 blifvit upplöst och tillsynen öfver tryckfriheten i stället uppdragen åt hofkansleren samt Zibet i detta embete efterträdt den humane Ehrenheim, vidtog en långt strängare uppsigt öfver tryckpressen än förut. Under konungens utrikes resa 1803 tillkom förbudet att utan särskildt tillstånd införa danska böcker till Sverige. Konungens ömtålighet för allt, som rörde religionen och den kungliga myndigheten, tilltog ock för hvarje år och trycktvånget blef allt tyngre.

Under sådana förhållanden öfvergick också tryckfrihetens tillämpning allt mera till lömska insinuationer, i stället för öppna anklagelser och försåtliga antydningar, i stället för ärligt utsagda meningar, för att undgå det stränga ansvaret inför en godtycklig lagskipning, under det man icke ville frånträda sin naturliga och äfven i sjelfva verket grundlagen medgifna rätt att fritt yttra sina tankar.

Bland de tidningar, som öfverlefde detta trycktvång, stod ännu alltid <i>Stockholms-Posten</i> i största anseende. Dess hufvudredaktör var assessorn i kommerskollegium <i>Carl Peter Lenngren,</i> men talrika bidrag lemnades af <i>Kellgren</i> ända till hans död i April 1795, äfvensom för öfrigt af Lenngrens snillrika hustru <i>Anna Maria Lenngren,</i> den redan såsom skald berömde <i>Frans Michael Franzén</i> och <i>Axel Gabriel Silfverstolpe</i> m. fl. Åtskilliga af Kellgrens mest berömda dikter infördes i tidningen under dessa år, och hans »Filosofen på landsvägen» väckte stort uppseende både för innehållet och framställningssättet. Efter Kellgrens död fortsattes Stockholms-Postens utgifvande under hela detta tidskifte af Lenngren, biträdd af advokatfiskalen <i>Lengblom</i> och sedermera af patriotiska sällskapets sekreterare <i>Carl Birger Rutström.</i>

<i>Extra Posten,</i> hvars första nummer utkom den 1 Oktober 1792, hade till hufvudredaktör <i>Leopold,</i> till dess han under hösten 1793 lemnade Stockholm. Under följande året deltog dåvarande sekreteraren i öfverståthållareembetets kansli <i>Isak Reinhold Blom</i> mera verksamt i tidningens ledning, och från och med samma år räknade den äfven dåvarande docenten <i>Johan Stenhammar</i> bland sina ständige medarbetare. Den blef emellertid utsatt för åtskilliga obehag från de maktegandes sida och slutligen indragen af en anledning, som förefaller temligen oskyldig.

Bland åtskilliga uppsatser, hvilka Leopold lemnat tidningens utgifvare, bokhandlaren Holmberg, för införande i tidningen, fans äfven en öfversättning ur Luthers skrifter om ett samtal mellan honom och den lede fienden. Den infördes utan Leopolds vetskap i Sept. 1795 under titel: »Märkvärdigt ställe hos den gudsmannen Mårten Luther»,
med angifvande af hvar detta ställe fans i tre särskilda upplagor af hans skrifter. Genast dagen efter den, då ifrågavarande uppsats influtit i tidningen, kom ett ljungande bref från regeringen till justitiekanslern Lode, med befallning att anställa laga åtal mot tidningen för dess »uppenbara smädelser emot vår sanna och heliga läras trosartiklar, i förening med sådana spefulla uttryck emot en man, hvilken den evangeliskt-lutherska kyrkan och församlingen är skyldig den oinskränktaste vördnad och erkänsla», hvarjemte tidningens vidare utgifvande förbjöds. Leopold anmälde sig såsom artikelns författare och visade, att den var till största delen öfversättning. Också slutade hela åtalet med att han i Februari 1796 dömdes att plikta 16 rdr 32 sk. banko. Men Extra Posten var emellertid indragen och utkom icke vidare. 

Den tidskrift, som derefter väckte mesta uppseende, utgafs af <i>Georg Adlersparre,</i> hvilken vi i det föregående omnämnt och till hvilken vi i nästa del få flera tillfällen att återkomma. Han hade 1793 såsom ryttmästare tagit afsked ur krigstjensten och derefter egnat sig nästan uteslutande åt litteraturen. Under året 1795 begynte han utgifvandet af en tidskrift, kallad »Läsning för landtmän», hvaraf tre häften utkommo detta och följande året; men då titeln tycktes angifva, att den företrädesvis åsyftade landtbrukets förbättring, och bidrag i olika ämnen inflöto från flera håll, beslöt utgifvaren utvidga planen och kallade nu sin tidskrift <i>Läsning i blandade ämnen.</i> Den började utgifvas 1797 och till och med 1801 hade fem årgångar uti 50 häften utkommit. Den tillkännagaf sig skola omfatta sedolära, vitterhet, vetenskaper och näringar samt vann snart stort anseende. Den hade den frisinnade karakter, hvilken tiden älskade, och huru skiljaktiga än de ämnen voro, som der behandlades, hade de dock alla samma mål, att verka för ett fritt och lyckligt samhällstillstånd.

En annan tidskrift, som likaledes väl förtjenar att särskildt omnämnas, är <i>Litteratur-tidning</i>, som från slutet af Mars 1795 utgafs af <i>Gustaf Abraham Silfverstolpe,</i> i det föregående omtalad såsom deltagare i det musikaliska uppträde i Upsala, hvilket föranledde hans förvisning från akademien. Han var född 1772, son till bankokommissarien Fredrik Silfverstolpe och yngre broder till riddarhussekreteraren Axel Gabriel Silfverstolpe, blef 1815 lektor i historien och moralen vid Linköpings gymnasium, fick 1816 fullmakt såsom kansliråd och rikshistoriegraf, lät år 1821 prestviga sig och fick följande året Söderköpings indrägtiga pastorat samt afled 1824. Han var liten och puckelryggig, men hans ansigte var uttrycksfullt, i hans ögon spelade eld och qvickhet, och hans konversation var särdeles liflig, ofta kryddad af träffande, ej sällan rätt hvassa infall.

Enligt Litteratur-tidningens program skulle den hufvudsakligen redogöra för den »utländska lärdomen», hvilket vore så mycket vigtigare, som vetenskaperna under de senare åren i utlandet gjort stora framsteg. Den skulle utkomma i fyra häften årligen. Hälften af hvarje häfte skulle utgöras af recensioner och underrättelser om nya
märkvärdiga böcker i alla ämnen, samt andra hälften af smärre filosofiska och kritiska afhandlingar, upplysningar i nyaste historien, lärda nyheter och biografier. Den utkom regelbundet under åren 1795—1797, hvilket sistnämnde år den upphörde. Den mest framstående författaren deri var <i>Benjamin Höijer,</i> men bidrag till Litteraturtidningen lemnades för öfrigt af flere framstående författare. Minst synes utgifvaren sjelf bidragit till innehållet af den tidning han utgaf.

Han upphörde ock med denna tidnings utgifvande 1797 och utgaf i stället »Journal för svensk litteratur», som utkom regelbundet till slutet af 1801 och sedermera i strödda häften. Den var icke, såsom den föregående, afsedd för mera genomförda afhandlingar, utan egnades hufvudsakligen åt den vittra kritiken, åt litterär polemik och åt populära notiser. Här började man, ehuru med en viss varsamhet, uppträda mot den rådande akademiska riktningen inom svenska vitterheten samt framställa Schiller och Shakespeare såsom högre mönster inom det dramatiska området än de franske författarne, och förberedde så den vittra strid, som i nästa tidskifte utbröt.

För öfrigt fortsatte <i>Carl Christofer Gjörwell</i> sin publicistiska verksamhet. <i>Post- och Inrikes Tidningar,</i> å hvilkas utgifvande svenska akademien fått privilegium, samt <i>Dagligt Allehanda</i> utkommo likaledes under hela detta tidskifte, och utom de här ofvan anförda utgåfvos under Gustaf Adolfs regering åtskilliga nya tidningar och tidskrifter, som dock ej ådrogo sig någon allmännare uppmärksamhet.

Hvad de särskilda vetenskaperna beträffar var nu ifrågavarande tidskifte icke gynsamt för utvecklingen af andra deribland, än som icke rönte någon inverkan af det rådande trycktvånget. Både hertig Carl och Gustaf Adolf hyste allt för stor farhåga för alla frisinnade åsigter, och den senare var allt för ömtålig för allt, som rörde den religiösa renlärigheten eller kunglighetens helgd, att tillåta någon fri forskning i de vetenskaper, som berörde dessa ämnen.

<i>Teologien</i> kunde, under sådana förhållanden, icke förete någon vetenskaplig utveckling. Den blef dock ej utan all inverkan af Kants filosofi, som nu började från Tyskland sprida sig till de öfriga europeiska länderna. De maktegande, så inom staten som kyrkan, sågo med oro dess inflytande på teologien, hvilken i Sverige ännu stod qvar å 1600-talets ståndpunkt och derföre också af de bildade betraktades med allt större likgiltighet, hvilken i viss mån äfven röjde sig hos en stor del af presterskapet, som i sina predikningar inskränkte sig till en känslosam sedlighetslära och så mycket som möjligt undvek att vidröra sjelfva dogmerna, i afseende hvarå den strängaste renlärighet måste iakttagas så i tal som skrift. Häröfver vakade med sorgfälligt nit några kyrkans styresmän och främst bland dem konungens religionslärare samt sedermera hans biktfader, biskop Flodin, hvilken betraktade hvarje tidsenlig vetenskaplig behandling af dogmerna såsom neologi eller gudsförnekelse och genom sitt enskilda förhållande till konungen lyckades hos honom inplanta samma åsigter. De uppsatser,
rörande Kants filosofi eller röjande inverkan deraf, hvilka förekommo i Läsning i blandade ämnen och Litteraturtidningen, eller i öfrigt utgåfvos, sågos således icke med blida ögon och föranledde slutligen det här ofvan anförda kungliga cirkuläret af den 27 December 1799, hvarigenom domkapitlen ålades noggrann tillsyn öfver, att i predikningar undvekos »alla nyheter så väl som verldslig moral och filosofi», och det stränga trycktvånget förekom hvarje framställning af sådana nyheter i tryckta skrifter. Den teologiska litteraturen inskränktes sålunda till några strängt dogmatiska uppsatser, de flesta i form af akademiska afhandlingar, några exegetiska arbeten, hufvudsakligen föranledda af den pågående nya bibelöfversättningen, några läroböcker samt åtskilliga predikosamlingar och skrifter i pastoral-teologi.

Så utgåfvos exegetiska arbeten af <i>Johan Adam Tingstadius,</i> af <i>Samuel Ödmann,</i> till hvars mångsidiga författareverksamhet vi återkomma i nästa del, af <i>Marcus Wallenberg,</i> född 1774, biskop i Linköping 1819, död 1833, samt af <i>Jonas Hallenberg,</i> den i det föregående omnämnde historieskrifvaren.

Predikosamlingar utgåfvos af <i>Anders Hylander</i> (född 1750, teologie professor i Lund 1806, död 1830), <i>Carl Gustaf Ekmansson</i> (f. 1744, kontraktsprost, kyrkoherde i Åby 1805, d. 1812), <i>Jakob Bonsdorff</i> (f. 1763, professer i Åbo 1807, d. 1831), <i>Per Tolleson</i> (f. 1747, kyrkoherde i Närtuna och Gottröra församlingar inom erkestiftet 1793, d. 1821), en af sin tids mest nitiska och mest omtyckta predikanter, och <i>Samuel Ödmann,</i> som i sin egenskap af seminarie-prefekt utöfvade ett ganska vigtigt inflytande på predikosättet under den följande tiden, likasom på den presterliga bildningen i allmänhet. Under nu ifrågavarande tidskifte stod emellertid <i>Lehnberg</i> hos vännerna af tidehvarfvets upplysning i högsta anseende såsom predikant eller kanske rättare såsom andelig vältalare; men hans predikningar utgåfvos först efter hans död 1809. En uppsats »Något om en andelig lärares pligter», införd i Läsning i blandade ämnen, 1800, sökte gifva nya regler för ett sant kristligt predikosätt, men var så litet i höga vederbörandes smak, att den ådrog tidskriften åtal och föranledde dess upphörande följande året.

För öfrigt utgaf <i>Johan Möller,</i> här ofvan omnämnd såsom biskop i Visby, »Läsning i blandade religionsämnen», 7 häften, 1801—1805, och ett »Sammandrag af kyrkohistorien», 1798, hvilket sedermera erhållit flera upplagor; <i>Olof Wallqvist,</i> den i det föregående omtalade verksamme biskopen i Vexiö, »Handbok i ecklesiastika befordringsmål», 1797, och <i>Christian Wåhlin</i> (f. 1761, domprost i Lund 1814, d. 1827), »Handbok i svenska kyrkolagfarenheten», 1799.

I <i>filosofien</i> fortsattes den redan under föregående tidskifte började striden mellan Lockes och Kants anhängare, och de fleste i framställningen af Gustaf III:s regering omnämnde deltagarne i denna strid fortlefde under större eller mindre del af Gustaf Adolfs regering. Den Lockeska filosofien trädde dock mer och mer tillbaka, och de filosofiska system, som uppstäldes af Kant, Fichte och Schelling, vunno allt
mera insteg vid de svenska universiteten, ehuru dessa system och synnerligast Kants, hvilket man mest kände, af de maktegande betraktades såsom farliga irrläror.

<i>Daniel Boethius,</i> född i Vesterås 1751, professor i praktisk filosofi vid Upsala universitet 1783, död 1810, var den, som först gjorde Kants filosofi bekant i Sverige dels genom sina föreläsningar, och dels genom de i Oktober 1794 utgifna »Stycken till befrämjande af rätta begrepp om filosofien, dess ändamål och närvarande tillstånd», som framkallade en skarp motskrift af den gamle filosofie professorn <i>Christiernin,</i> en ännu ifrigare anhängare af Lockes lära och som nu sökte visa, att Kants filosofi ginge ut på att omstörta teologien och göra uppenbarelsen onyttig. En häftig polemik följde. Ungdomen visade förkärlek för Kants läror och Christiernin, som 1795 var akademiens rektor, lät af sitt häftiga lynne förleda sig till åtskilliga despotiska åtgärder, hvilka framkallade ett upplopp af studenterna, då Christiernin ville ställa sig i spetsen för den akademiska vakten, hvilken han uppmanade att »hugga, sticka och skjuta» — en uppmaning, hvilken vakten dock var förståndig nog att icke efterkomma. Äfven regeringen fann Christiernin hafva gått för långt och han blef suspenderad från rektoratet.

Den mest framstående bland svenske författare i filosofi under detta tidskifte var emellertid <i>Benjamin Carl Henrik Höijer,</i> född i Vestmanland 1767 och student i Upsala 1783, der han 1788 tog filosofiska graden och följande året blef docent i praktiska filosofien. Sedermera fick han dock länge vänta på befordran, ty ehuru han genom en öfversättning af Fichtes »Föreläsningar om de lärdes bestämmelse», 1796, en afhandling »Om den kritiska filosofiens uppkomst», som 1798 belönades af svenska akademien med Lundbladska priset, en afhandling »Om den filosofiska konstruktionen», 1799, hvilken väckte sådan uppmärksamhet, att den öfversattes på tyska, samt åtskilliga disputationer vunnit mesta rykte bland de yngre idkarne af de filosofiska studierna härstädes, blef han likväl, vid tillsättandet af den filosofiska professionen efter Christiernin 1799, förbigången af en föga känd och mycket obetydande gymnasieadjunkt Högmark. Höijer hade nemligen genom sitt deltagande i den ofvannämnde juntan gjort sig misshaglig för de styrande och fick nu plikta derför. I förtrytelsen öfver den mot honom begångna orättvisan reste han följande året utrikes, uppehöll sig ett år i Paris och ett halft i Berlin samt kom, efter två års frånvaro, åter till Sverige 1802. Härefter sökte han professorsplatser i Upsala, Åbo och Greifswald, ett lektorat vid ett gymnasium och en rektorsbefattning vid en trivialskola, men alltid förgäfves, och sannolikt skulle han ej heller fått den genom Högmarks död 1808 åter ledigblifna professorsplatsen i filosofi, hvartill han åter hade första förslagsrummet, men hvars tillsättande oupphörligt uppsköts, om icke 1809 års statshvälfning mellankommit, hvarefter han redan i Mars samma år fick den länge väntade fullmakten. Han
utvecklade nu stor förmåga såsom lärare och utgaf flera afhandlingar af värde, men hans verksamhet blef dock ej långvarig, ty han afled redan i Juni 1812. Hans »Samlade skrifter» i 5 band utgåfvos 1825—1827. Såsom sjelfständig, djupsinnig och skarpsinnig forskare intog han ett högst framstående rum bland sin tids vetenskapsmän, hvilket erkändes både inom och utom Sverige. Hans föreläsningar utmärkte sig lika mycket genom snillrikhet i idéerna som klarhet i framställningssättet, hvilket vann ökadt intryck genom hans ovanligt välljudande och böjliga röst. Hans skriftspråk, bestämdt, klart och flärdfritt, var, så på svenska som på latin, erkändt såsom mönster för afhandlingsstil. Mindre omtyckt var han för sin personlighet. Hans många motgångar hade gifvit hans lynne en bitterhet, som föga mildrades, när slutligen motgångarne upphörde. Han lefde ensam och utan umgänge, stolt, tillbakadragen och med mycket hög tanke om egen öfverlägsenhet. Hans ansigte var fint bildadt, uttrycksfullt och bar snillets pregel; men häftiga lidelser och en föga sparad ungdom gåfvo åt uttrycket något hvasst och kantigt, som ej intog till hans fördel. I allmänhet var han mera beundrad än älskad eller aktad.

Öfriga lärare i filosofi och utgifvare af filosofiska arbeten under denna tid, hvilka, utom de i det föregående anförde, kunna förtjena omnämnas, voro: <i>Matthæus Fremling,</i> född i Malmö 1745, professor i teoretisk filosofi vid Lunds universitet 1782, död 1829; <i>Lars Peter Munthe,</i> född i Malmö 1752, professor i praktisk filosofi vid Lunds akademi 1785, död 1807; <i>Anders Lidbeck,</i> född i Lund 1772, bibliotekarie 1799 och professor i estetiken vid Lunds universitet 1801, död 1809; <i>Gabriel Israel Hartman,</i> född på Åland 1776, bibliotekarie vid Åbo universitet 1807, död 1809.

I <i>lagkunskap</i> utkommo under detta tidskifte få arbeten af någon betydenhet. <i>Matthias Calonius,</i> född i Finland 1738, professor i lagfarenhet vid Åbo akademi 1778, prokurator i finska regeringskonseljen 1809, sedan Finland blifvit afträdt till Ryssland, död 1817, stod i största anseendet bland den tidens svenska jurister. Ryktet om hans ovanliga insigter, rättrådighet och skarpsinnighet föranledde hans inkallande till ledamot af högsta domstolen 1793, hvilken befattning han innehade till 1800, då han återvände till sin lärostol i Åbo och hans anföranden i högsta domstolen under denna tid ansågos såsom mönster för sådana.

Juridiska arbeten utgåfvos för öfrigt af <i>Lars Tengvall,</i> född i Skåne 1746, professor i lagfarenheten vid Lunds akademi 1785, död 1809; <i>Jakob Albrekt Flintberg,</i> född 1750, titulerad lagman 1801, kommersråd 1803, död 1804, känd såsom samvetsgrann och flitig författningssamlare; <i>Lars Fredrik Lind,</i> lagman i Vesterbotten och Ångermanland, m. fl.

I Juli 1806 förordnades en komité, som, med riksdrotsen grefve <i>Carl Axel Wachtmeister</i> till ordförande, i öfrigt bestod af lagmännen <i>Gabriel Poppius, Magnus Flink</i> och <i>Wilhelm Klinteberg,</i> biträdde af
lagmannen <i>Abraham Malmborg</i> och professorn i Lund <i>Lars Tengvall,</i> att granska och utgifva en samling af gällande författningar och stadgar, som ändrade eller förklarade lagen i vissa delar eller anginge ämnen, som med dem egde närmare sammanhang, och frukten af denna komités verksamhet var den år 1807 utkomna Lagsamlingen, som fortsattes 1819 och 1831.

I <i>national-ekonomi</i> utkommo åtskilliga arbeten af <i>Magnus Blix,</i> född 1743, häradshöfding inom Stockholms län, död 1805; <i>David Schultz von Schultzenheim,</i> född 1732, ordförande i collegium medicum och arkiater 1809, död 1823; grefve <i>Eric Ruuth,</i> Gustaf III:s finansminister; <i>Carl August Grewesmöhlen,</i> f. 1753, öfverdirektör vid landtullverket i riket 1791, d. 1823, känd såsom en af de hätskaste och otidigaste bland Sveriges skriftställare; <i>Balzar Bogislaus von Platen,</i> till hvilken vi i nästa del få flera tillfällen att återkomma; <i>Emanuel Drangel, Carl Ludv. Jöransson, Magnus Orselius, Olof Linderholm, E. E. Grenander, A. Westman,</i> m. fl.

För arbeten i svenska historien var detta tidskifte med sitt trycktvång icke gynsamt, och ehuru verksamhet inom denna vetenskap icke saknades, röjer sig dock i valet af ämnen ett tydligt bemödande att undvika sådana af ömtåligare natur.

Såsom utgifvare af arbeten i svensk historia och fornkunskap böra anföras: <i>Per Tham</i> af Dagsnäs, född 1737, öfverintendent 1809, död 1820, ett original både i åsigter och skrifsätt, som på fullt allvar trodde sig kunna bevisa, att »Gylfe bodde ofvanföre och Oden midt emot Dagsnäs; att de gamle Asarne voro Ulfsparrar från Asa i Småland; att kung Frode i Halland och Långben Rese i Bohus län voro samtida med kung Smör i Westergötland; att Unaman och Sunaman voro intoleranta fähundar, hvilka Ulfsparrarne dränkte såsom ett extremum af att döpas», o. s. v.; men som med allt detta var en man med djupa antiqvariska kunskaper, ehuru han vid tillämpningen deraf blifvit ett slags gengångare från det Rudbeckska tidehvarfvet, och som tillika var en ganska verksam mecenat, genom hvars försorg flera för Sveriges historia och fornkunskap vigtiga och värdefulla arbeten kunnat utgifvas, samt uppträdde äfven sjelf såsom författare af sådana; <i>Carl Adlersparre,</i> född 1752, ledamot af kanslikollegium 1799, kansliråd 1803, död 1825, en äldre broder till vestra arméns anförare Georg Adlersparre; <i>Gustaf d'Albedyhll,</i> född 1758, svensk minister i Köpenhamn 1784—1789, död 1819; <i>Nils Henrik Sjöborg,</i> född i Skåne 1767, professor i historien vid Lunds akademi 1799—1816, död 1838; <i>Anders Fredrik Skjöldebrand, P. A. Granberg, G. A. Silfverstolpe, Christian Wåhlin,</i> m. fl.

I <i>allmänna historien</i> utgåfvos arbeten af <i>Albrecht Julius Segerstedt,</i> född 1763, lektor i Strengnäs 1795, prost 1812, död 1815; <i>Johan af Bjerkén,</i> född 1763, fältsekreterare 1808, titulerad assesor 1810, död 1823; <i>Johan Floderus, Nils Hallström, G. A. Silfverstolpe, Carl Iser, P. O. Gravander, Olof Lindberg,</i> m. fl.

I <i>kyrkohistoria</i> utkommo arbeten af <i>Aron Westén,</i> f. 1737, kyrkoherde i Arboga 1801, d. 1814, <i>N. Ch. Clewberg,</i> m. fl.

I <i>geografi</i> utgaf den här omnämnde bibliotekarien vid Åbo akademi <i>Gabriel Israel Hartman</i> 1806 en »Lärobok i allmänna geografien», som derefter erhöll många upplagor och genom sitt lefvande, åskådliga, lekande framställningssätt fördelaktigt utmärkte sig från dittills utkomna geografiska undervisningsskrifter, men också var det enda nya geografiska arbete, som under detta tidskifte utkom.

Sveriges <i>topografi</i> behandlades denna tid i flera arbeten af <i>Nils Henrik Sjöborg, Fredrik Vilhelm Radloff,</i> född 1766, provinsialläkare å Åland 1790, titulerad professor 1805, död 1838, <i>H. O. Sundelius,</i> kanslirådet <i>Johan Elers, Jöran Johan Ölers, C. Linderberg, Göran Wahlenberg,</i> född 1780, professor i Upsala 1826, död 1851, m. fl.

<i>Resebeskrifningar</i> utgåfvos af <i>Olof Agrell,</i> född 1755, konsulatsekreterare i Marokko 1789, död 1832, <i>Jonas Carl Linnerhjelm,</i> född 1758, riksheraldikus 1809, titulerad kansliråd 1812, död 1829; <i>Per Tham,</i> den här ofvan omnämnde originelle fornforskaren; <i>Erik Bergstedt,</i> född 1760, ambassadsekreterare i Paris 1790, kansliråd 1799, statssekreterare 1812, död 1829; <i>Per Olof von Asp,</i> född 1745, svensk minister i Konstantinopel 1790, död 1808; <i>Carl Israel Ruders,</i> född 1761, legationspredikant vid svenska beskickningen i Portugal 1798, död 1837, m. fl. För öfrigt öfversatte eller bearbetade och utgaf <i>Samuel Ödmann</i> ett stort antal beskrifningar om resor i främmande länder.

Geografiska kartor öfver Sverige och Finland, det största och fullständigaste kartverk, som dittills utkommit, utgafs under åren 1797—1807 och bekostades af friherre <i>Samuel Gustaf Hermelin,</i> en son af riksrådet friherre Carl Hermelin och född 1744, assessor i bergskollegium 1774, bergsråd 1781—1815, död 1820, en af sin tids verksammaste fosterlandsvänner, som icke skydde några uppoffringar för att bidraga till fosterlandets förkofran. Utom det stora kartverket, för hvars utgifvande han offrade en betydande del af sin förmögenhet, bekostade han med ännu större uppoffringar de anstalter, som gjordes för Norrlands industriella utveckling. Han anlade der flera jernbruk, torrlade och uppodlade vidsträckta kärrtrakter, som förut legat öde, byggde vägar af flera mils längd, efterskref kunnige bruksarbetare, smeder, masmästare, kolare och odlare från de södra landskapen, fäste uppmärksamheten på Gellivare jernmalmfält, lät inhysa och anlägga 130 nybyggen m. m. samt omskapade på detta sätt en stor del af dessa aflägsna trakter.

<i>Naturvetenskaperna</i> började under detta tidskifte åter vakna till nytt lif efter den domning, som mot slutet af det föregående inträdt, sedan de vetenskapliga storheterna Linné, Nils Rosén, Torbern Bergman och Scheele ej längre voro till. Nya storheter begynte nu uppstå. Vetenskapsakademien fortsatte nitiskt och framgångsrikt sin gagnande verksamhet, och genom fleres förenade bemödanden utgåfvos betydande vetenskapliga verk, såsom »Svensk botanik», som 1802—1811 utgafs
af <i>Johan Wilhelm Palmstruch</i> (född 1770, ryttmästare vid adelsfanan 1796, död 1811), som sjelf gjorde anteckningarna till de 432 planscherna i de 6 första delarna af detta verk, hvilka utkommo under hans lifstid, de tre första och början af den fjerde med text af <i>Conrad Qvensel</i> (född 1767, professor i farmaci och naturalhistoria i Stockholm 1805, död 1806) samt i det öfriga af fjerde delen och i femte, sjette och sjunde af <i>Olof Swartz</i> (född 1760, professor i botanik och naturalhistoria vid Carolinska institutet i Stockholm 1813, död 1818). Äfven en »Svensk zoologi» utgafs 1806—1818, af Palmstruch till 1811 och sedermera af <i>Gustaf Johan Billberg</i> (född 1772, kammarrättsråd 1812—1837, död 1844), med text först af Qvensel, så af Swartz och slutligen af <i>Johan Wilhelm Dalman</i> (född 1787, professor i botanik och naturalhistoria vid Carolinska institutet 1827, död 1828).

I <i>zoologi</i> utgåfvos för öfrigt flera arbeten af den i det föregående omnämnde professorn i naturalhistoria vid Lunds akademi <i>Anders Johan Retzius;</i> af <i>Carl Petter Thunberg</i> (född 1743, den yngre Linnés efterträdare såsom professor i botaniken vid Upsala akademi 1784, död 1828), ryktbar för sina vidsträckta resor och icke mindre genom det sätt, hvarpå han beskrifvit dem, för öfrigt med stora förtjenster om de naturvetenskapliga samlingarna vid Upsala universitet och äfven genom flera naturvetenskapliga arbeten, samt af den ofvannämnde <i>Conrad Qvensel.</i> Ornitologiska arbeten utgåfvos af den i det föregående omnämnde professorn <i>Anders Sparrman;</i> af den likaledes förut omtalte statssekreteraren för krigsärendena, slutligen presidenten i Wasa hofrätt <i>Johan Gustaf von Carlson;</i> af djurläkaren <i>Peter Hernqvist,</i> äfven förut omnämnd, och af <i>Sven Ingemar Ljungh</i> (född 1757, kronofogde i Norra och Södra Wedbo härad af Jönköpings län 1780, död 1828); entomologiska af <i>Gustaf von Paijkull,</i> af <i>Adolf Modeer,</i> båda förut omnämnde; af <i>Leonard Gyllenhaal</i> (född 1752, kapten 1789, död 1842); af <i>Carl Fredrik Follin</i> (f. 1764, professor i naturalhistorien vid Lunds akademi 1812, d. 1830); af <i>Carl Johan Schönherr</i> (f. 1772, titulerad kommersråd 1812, d. 1848) och af den här ofvan omnämnde <i>Carl Iser.</i>

Arbeten i <i>botanik</i> utgåfvos af <i>Adam Afzelius</i> (f. 1750, demonstrator i botanik vid Upsala akademi 1785, efter tioåriga utrikes resor, hvarunder han en längre tid vistades i Afrika, återkommen till fäderneslandet 1799, extra ordinarie professor 1812, d. 1837); <i>Johan Petter Westring</i> (f. 1753, förste lifmedikus 1809, adlad 1822, d. 1833); <i>Erik Acharius</i> (f. 1757, provinsialläkare i Wadstena 1789, titulerad professor 1803, d. 1819); <i>Samuel Liljeblad</i> (f. 1761, professor i Upsala 1802, d. 1815); <i>Göran Wahlenberg</i> (f. 1780, professor i botanik vid Upsala akademi 1829, d. 1851) samt dessutom de ofvannämnde Anders Johan Retzius, Conrad Qvensel och Olof Swartz.

I <i>kemi</i> och <i>mineralogi</i> utkommo arbeten af <i>Wilhelm Hisinger</i> (f. 1766, verksam bruksidkare samt egare till Skinnskattebergs och Baggå bruksegendomar i Westmanland, d. 1852); af den i det föregående
omnämnde <i>Johan Gottlieb Gahn;</i> af den här ofvan omtalte friherre <i>Samuel Gustaf Hermelin</i> samt af <i>Jakob Berzelius,</i> som redan nu började ådraga sig större uppmärksamhet genom utgifna skrifter i denna vetenskap och till hvilken vi i nästa del återkomma.

I <i>geologi</i> utkommo arbeten af <i>Wilhelm Hisinger</i> och af <i>Gustaf Magnus Schwartz</i> (f. 1783, professor i fysik och teknologi vid Vetenskapsakademien 1809, öfverdirektör vid teknologiska institutet i Stockholm 1826—1845, d. 1858).

I <i>bergsvetenskap</i> utgåfvos arbeten af <i>Olof Åkerrehn,</i> berömd mekaniker (f. 1754, d. 1812); <i>Erik Thomas Swedenstjerna,</i> öfvermasmästare, direktör (f. 1765, d. 1825); <i>Carl David af Uhr</i> (f. 1770, öfvermasmästare 1805, adjungerad ledamot i bergskollegium 1817, d. 1849); <i>Carl Johan Lidbeck</i> (f. 1744, öfvermasmästare 1796, d. 1817) samt friherre <i>Samuel Gustaf Hermelin.</i>

Såsom författare i <i>medicin</i> uppträdde under detta tidskifte <i>Johan Gustaf Acrel,</i> på sin tid en af Sveriges mest ansedde läkare (f. 1741, professor i praktisk medicin vid Upsala akademi 1788, d. 1801); <i>Sven Anders Hedin,</i> likaledes en mycket anlitad läkare och den flitigaste författare af skrifter i medicin (f. 1750, medicinalråd 1813, d. 1821); <i>Adolf Murray,</i> mest känd såsom anatom (f. 1751, professor i anatomi vid Upsala universitet 1776, d. 1803), samt den här ofvan omnämnde lektorn i Strengnäs <i>Albert Julius Segerstedt.</i>

I <i>fysik</i> utkommo åtskilliga afhandlingar af <i>Zakarias Nordmark</i> (f. 1751, professor i fysik vid Upsala akademi 1787, d. 1828), samt läroböcker af <i>C. P. Ohrling</i> och <i>D. L. Kinmanson.</i>

I de <i>matematiska vetenskaperna</i> utgåfvos några afhandlingar af <i>Jöns Svanberg,</i> som likväl först under nästa tidskifte vann sitt vetenskapliga rykte, samt för öfrigt läroböcker i <i>geometri</i> af <i>G. A. Nycop,</i> 1801, <i>Mårten Enander,</i> 1806, och <i>G. Odendal,</i> 1807; i <i>trigonometri</i> af <i>L. Silfverstolpe,</i> 1806, och <i>C. E. Kjellin,</i> 1807; i <i>algebra</i> af <i>O. H. Forssell,</i> 1801 och sedermera i flera upplagor; i <i>aritmetik</i> af <i>Johan Gräns,</i> 1801, <i>A. Wappengren</i> 1803, <i>D. E. Pihlgren,</i> 1804, och <i>Hans Jakob Seseman,</i> ett original, som kallade sig aritmetices magister, hvarför han skulle blifvit af Gustaf III förklarad, och i synnerhet gjorde sig känd genom sina rimmerier, täflande med Haqvin Bagers, medelst hvilka han sökte inskärpa sina aritmetiska regler, samt länge syntes vandrande på Stockholms gator, med fickorna fulla af aritmetiska läroböcker, dem han gjorde sitt bästa att afyttra åt dem han mötte (f. 1751, d. 1819).

I <i>krigsvetenskap</i> utgåfvos arbeten af <i>Carl von Cardell,</i> född i Pomern 1764, öfverste och generaladjutant 1802, chef för Vendes artilleriregemente 1807, generalmajor 1813, generalfälttygmästare 1816, friherre 1818, generallöjtnant 1820, död 1821, nyskapare af svenska artilleriet, med hvilket han ock under 1813 års krig vid flera tillfällen utmärkte sig; <i>Mårten Sturtzenbecker,</i> f. 1760, informationsofficer vid ingeniörkåren 1790, slutligen öfverstelöjtnant i armén, d. 1836; friherre <i>Fredrik Boije,</i> född 1773, löjtnant vid Vestgöta kavalleri
1781, öfverstelöjtnant 1814, kammarherre hos drottningen 1816, död 1857, m. fl.

I allmänhet rådde under detta tidskifte en lifligare verksamhet inom de praktiska vetenskaperna än under det näst föregående, och om den också icke egentligen uppmuntrades af regeringen, motverkades den åtminstone icke genom trycktvång och politisk skuggrädsla, såsom förhållandet var inom åtskilliga af de öfriga vetenskaperna.
</chapter>

<chapter name="Vitterheten.">
<h3>Vitterheten.</h3>
Gustaf III:s tidehvarf hade för svenska vitterheten varit det mest lysande, den dittills egt, och dess idkare eller älskare sågo icke utan oro mot de nya förhållanden, som inträdde vid den vitterhetsidkande och vitterhetsälskande konungens död. Den nye regenten var icke känd såsom någondera, och hans gunstling, med vissa anspråk att vara vältalare, ehuru i en stil, som ej godkändes af den klassiska smakens förfäktare, hade dock hufvudsakligen gjort sig känd såsom ordensvurm och mystiker. Den frihetsvänliga riktning, som röjde sig i hans första politiska åtgärd, tryckfrihetsförordningen af den 11 Juli 1792, varade ock, såsom i det föregående är visadt, icke länge. Den öfvergick både hos honom och hos hertigen till ett, genom tilldragelserna i Frankrike och det lifliga deltagande de här väckte, mer och mer ökadt misstroende mot hvarje yttring af frisinnade åsigter, äfven om de icke voro på något sätt revolutionära, och man misstänkte jakobinism öfver allt. Gustavianerne Rosenstein, Kellgren, Leopold och de fleste, som tillhört Gustaf III:s vittra omgifning, hade omfattat de nya statsrättsidéerna, utan att derföre frånträda sin tillgifvenhet både för monarken och monarkien; men tillgifvenheten för den förre var nu icke längre någon förtjenst och tillgifvenheten för den senare misstänktes ej vara uppriktig. Särskildt var Rosenstein, den unge konungens lärare, misshaglig för de nu maktegande. Man kände hans frisinnade tänkesätt, och man fruktade det inflytande han både nu och framdeles kunde utöfva på sin lärjunge. Han var svenska akademiens ständige sekreterare och akademiens fleste ledamöter voro gustavianer, hvilket gjorde, att denna Gustaf III:s älsklingsskapelse icke stod särdeles väl hos den nya styrelsen, och det så mycket mindre, som den underlät att genom Reuterholms inväljande vid uppstådd ledighet söka vinna hans bevågenhet.

I Februari 1794 afled en af akademiens ledamöter, historieskrifvaren Olof Celsius. Man visste eller trodde sig åtminstone veta, att Reuterholm gerna ville blifva hans efterträdare, men stämningen inom akademien var afgjordt emot honom. Innan man hunnit förena sig om valet af Celsii efterträdare uppstod en ny ledighet genom förre riksrådet grefve Fredrik Axel von Fersens död den 19 April. Ingendera af de lediga platserna ville man dock se intagen af Reuterholm,
och då valet skedde den 12 Juni, utsågs dåvarande professorn i österländska språken <i>Johan Adam Tingstadius</i> till Celsii efterträdare och dåvarande hofjunkaren <i>Axel Gabriel Silfverstolpe,</i> medarbetare i den ännu af Kellgren utgifna Stockholms-Posten, att efterträda Fersen.

I Februari 1795 höll Tingstadius sitt inträdestal, som icke gaf anledning till någon anmärkning; men annorlunda blef förhållandet med Silfverstolpes, som hölls den 4 Mars. Då han hade att tala öfver Fersen, begagnade han tillfället att uttrycka sin tillgifvenhet för den statsförfattning, som störtades genom 1772 års statshvälfning, och sitt ogillande af förenings- och säkerhets-akten, i afseende hvarå han yttrade: »Vi kunna ej glömma, huru grefve Fersen vid ett annat riksmöte, under förenta sinnens bifall, var själen i de förklaringar öfver grundlagen, som syntes nödiga för medborgares säkerhet och kraften af rikets ständers röst; huru, vid det stormiga riksmöte, han sist bevistade, hans medborgerliga språk och hans billiga betydenhet i frågor, som rörde rikets ständers gemensamma rätt, förde honom med heder i ett fängelse, det flere riksdagsmän med honom delte och ett ännu större antal skulle hafva varit färdigt att dela.»

Ett så öppet uttaladt klander af Gustaf III:s förfarande under 1789 års riksdag och af den grundlag, efter hvilken Sverige nu styrdes, väckte oerhördt uppseende och gaf Reuterholm en välkommen anledning att gifva luft åt sitt agg mot svenska akademien. Man antog, att akademien eller åtminstone dess sekreterare utöfvade ett slags censur öfver de tal, som der höllos, och redan samma afton, vid konungens souper, vände sig hertigen till Rosenstein med förebråelser för Slfverstolpes »impertinenta» tal, samt sade till honom, att salig kungen ej med sin stiftelse åsyftat något tillhåll för jakobinism; att Rosenstein, som styrde akademien, vore ansvarig för hvad der förekommo, och att han och hans vänner åsyftade att bereda regeringssättets fall. Följande dagen infordrades Silfverstolpes tal, som lemnades till riksdrotsen för åtals anställande; men denne fann talet icke gifva anledning dertill. Den 7 Mars uppsattes emellertid och den 12 utfärdades ett kungligt bref, medelst hvilket svenska akademien tills vidare suspenderades, och samma dag lades beslag å akademiens handlingar. Dock fick akademien bibehålla sin stat, så att de pensioner, som voro några dess ledamöter beviljade, fortfarande utgingo. Post- och inrikes tidningar, å hvilkas utgifvande svenska akademien hade privilegium, stäldes nu under justitiekanslerns uppsigt; men de tre akademiens ledamöter, Rosenstein, Adlerbeth och Nordin, som mot 1,000 rdr årligen arrenderat tidningen, bibehöllos dock vid detta arrende. Silfverstolpe afsattes från sin hofjunkare- och handsekreterare-befattning hos enkedrottningen; men som detta skedde henne oåtspord, lät hon honom behålla lönen. Man hade äfven velat begagna detta tillfälle att skilja Rosenstein från sin lärarebefattning hos konungen, men genom dennes fasthet misslyckades försöket och Rosenstein behöll sin plats, ehuru hertigen förklarat, att han skulle förlora den.

Svenska akademiens suspension blef dock ej långvarig, ty kort efter det konungen blef myndig, lät han Rosenstein förstå, att akademien kunde den 20 December 1796 på vanligt sätt fira sin högtidsdag och återtaga sin verksamhet.

Den egnades fortfarande åt vården om <i>svenska språket.</i> Utarbetandet af en svensk språklära och en svensk ordbok hade redan vid akademiens stiftelse blifvit densamma ålagdt; men det gick mycket långsamt med båda delarne.

Först trodde man sig kunna utan synnerlig svårighet åstadkomma en svensk grammatik genom att derför lägga till grund Anders Botins »Svenska språket i tal och skrift», med några tillägg och förbättringar; men det visade sig snart nog, att detta ej lät sig göra, och man insåg äfven, att stadgandet af stafningssättet, hvarom man ännu var långt ifrån att vara ense, måste föregå både språkläran och ordboken. I flera år sysselsatte sig ock Leopold med forskningar rörande svenska språkets rättskrifning, och när dessa voro afslutade 1801, uppdrogs, på Rosensteins förslag, åt Leopold att författa språkläran, hvarmed han trodde sig kunna blifva färdig inom ett år och hvarvid han fick till sitt biträde expeditionssekreteraren Johan David Flintenberg; men han invecklades snart i ortografiska tvister, som så upptogo hans tid, att arbetet ännu vid slutet af detta tidskifte var ofullbordadt.

Hvad ordboksarbetet beträffade, hade, redan vid öfverläggningarna om akademiens stiftande, både Schröderheim och Rosenstein framstält sina betänkligheter mot att lemna utarbetandet af ett verk, som fordrar största enhet i behandlingen, åt ett samfund af vexlande ledamöter, med skilda åsigter; men Gustaf III, som ansåg en svensk ordbok, efter mönstret af den franska akademiens, blifva en prydnad för sitt vittra tidehvarf, stod fast vid sitt beslut, och i Februari 1787 beslöts, att ledamöterne skulle till utarbetande sig emellan genom lottning fördela alfabetets bokstäfver; dock blefvo, med konungens begifvande, riksråden Höpken, Fersen och Hermanson från deltagande i detta arbete befriade. Under hela våren fortgingo öfverläggningarna om ordboken, och förslag till ordens utarbetande uppsattes och granskades, äfvensom sjelfva grunderna afhandlades. Konungen var nästan alltid närvarande vid dessa öfverläggningar och deltog lifligt deri. Olämpligheten af den vidtagna arbetsfördelningen blef dock alltmera synbar. De fleste ledamöterne hade så många andra bestyr, att de föga medhunno utarbetandet af sina andelar i ordboken. Så afbröts arbetet först af kriget och sedan af konungens död, och först i Januari 1793 blef det åter upptaget; men då endast två bokstäfver nu voro färdiga, blef, på Oxenstiernas förslag, i November 1793 arbetet uppdraget åt en enda person, <i>Johan Stenhammar,</i> akademiens amanuens, mot ett årligt arvode af 200 rdr. Hans arbete blef likväl ofta afbrutet af sjuklighet och upphörde vid hans död 1799. Särskilda ledamöter hade emellertid äfven arbetat å ordboken; men i Februari 1808 åtog sig Leopold detta
arbete mot årligt arvode af 280 rdr. Någon frukt af detta åtagande hade dock vid nu ifrågavarande tidskiftes slut ännu ej visat sig.

Under tiden hade arbetet med akademiens stafningslära äfven fortgått, och Leopold, som fått sig uppdraget att utarbeta densamma, förklarade i November 1798 sig vara färdig dermed. Rosenstein, Adlerbeth och Silfverstolpe utsågos att, jemte författaren, granska detta arbete, och under våren 1799 granskades det i akademien, hvarmed fortsattes till dess i December 1801 afhandlingen trycktes i akademiens handlingar, med ett företal af Rosenstein, hvari orsakerna till skiljaktigheten i stafningssättet anfördes, redogörelse för de af akademien antagna grunder lemnades samt underrättelse meddelades om de författare, som förut behandlat samma ämne. Leopold hade utgått från den åsigt, att om man ville gifva stadga åt stafningssättet, borde man söka en allmän och varaktig öfverensstämmelse, hvilken man lättast skulle vinna genom att hålla sig till bruket. Hvarest en sådan öfverensstämmelse redan fans, borde den respekteras; men der bruket vacklade, borde en allmän stafningsgrund afgöra mellan de olika stafningssätten. Såsom hufvudregel uppstälde han, att det verkliga uttalet borde öfverallt af skrifningen uttryckas, der icke bruket kräfde en afvikelse. För öfrigt röjde den nya stafningsläran föga anspråk att reformera, utan sökte blott stadga bruket, hvilket ock beredde densamma en stor och skyndsam framgång. Det akademiska stafningssystemet var ock i betraktande af språkvetenskapens dåvarande ståndpunkt ett i sitt slag ganska förtjenstfullt verk.

Efter Kellgrens död stod <i>Leopold</i> högst i anseende bland de svenska vitterhetsidkarne. Ingen saknade Gustaf III så djupt som han. Den kärlek och beundran, han egnat den snillrike konungen under hans lifstid, öfvergick efter hans död till ett slags dyrkan, hvilken Leopold under hela sin återstående lefnad egnade hans minne. Hvarje år firade han årsdagen af hans död såsom en sorgedag och förde med sig i grafven öfvertygelsen, att Gustaf III var en af de störste män, som lefvat. Hans väns och välgörares död var ock för Leopold ur alla synpunkter, äfven den rent ekonomiska, en svår och oersättlig förlust. Hela hans årliga inkomst i löner och pensioner utgjorde 850 rdr, som icke voro tillräckliga för hans lefnadskostnader, sedan han gift sig, och för att förbättra sin ekonomiska ställning måste han, såsom han sjelf yttrade sig, »tillgripa den jemmerligaste af alla utvägar, som här i Sverige kunna uttänkas, den att, såsom Boileau säger, grunda sitt kök på sin penna».

Vi hafva förut omtalat, huru han från Oktober månads början 1792 blef hufvudredaktör af Extra Posten, hvars utgifvare dock var boktryckaren Holmberg och Leopold i sjelfva verket icke annat än en af honom aflönad medarbetare i tidningen, med ett arvode, som ej synes varit särdeles frikostigt. Flera Leopolds bidrag både på vers och prosa gåfvo ock tidningen ökad spridning, men inbringade icke åt författaren så mycket, att han ansåg sig kunna stanna i Stockholm, utan
flyttade under hösten 1793, på sin väns, biskop Lindbloms inrådan till Linköping, der lefnadskostnaderna antogos vara ringare än i hufvudstaden, hvilket Leopold likväl icke fann vara förhållandet, och i allmänhet var Leopold under hela sin långa lefnad sällan fri från penningebekymmer.

Under sommaren 1795 flyttade han åter till Stockholm, der han sedermera stannade. Under dessa år hade han i Extra Posten infört flera af sina bästa dikter, såsom »Till sällheten», »Predikaren», som mottogs med sådant bifall, att man allmänt lärde sig den utantill, de qvicka satirerna »Hvem har rätt» och »Det svåraste miraklet», den satiriska sagan »Dröm och det endast», den behagfulla berättelsen »Den vackra bedjerskan», ett mästerstycke i sitt slag, den täcka fabeln »Nässlan och törnrosen», m. fl., utom en mängd prosaiska uppsatser, vittnande om hans mästerskap i den lekande, skämtsamma stilen så väl som i den mera allvarliga och upphöjda.

Mesta uppseendet bland alla hans dikter från denna tid väckte dock hans »Svenska Parnassens klago- och svanesång till Per Enebom, eterns son och englars tillkommande broder, annars nu så länge auktor till kärleks- och religionssånger, poesi på prosa, dedicerad till våra ädla ynglingar», införd i Extra Posten den 31 Januari 1795.

<i>Per Ulrik Enbom,</i> hvars rykte hufvudsakligen genom denna Leopolds visa på ett för honom föga smickrande sätt kommit till efterverlden, hade 1794 utgifvit »Kärleks- och religionssånger», skrifna på prosa i en uppskrufvad, sentimental stil, ett slags härmning af Thorilds deklamatoriska manér, i hvilka han bland annat kallat sig »eterns son och englars tillkommande broder», hvilket föranledde de anförda uttrycken i titeln å Leopolds visa, samt den bekanta versen deri:

<poem>»Per Enebom, som englars bror
Får du ej bättre seder,
Gör du visst aldrig, som jag tror,
Familjen mycken heder.»</poem>

Kellgren hade låtit sända Enboms »Kärleks- och religionssånger» till Leopold, som då ännu var bosatt i Linköping, anmärkande att denna diktsamling vore synnerligen lämplig för kritisk behandling af just honom. Leopold åtnöjde sig dock att i Extra Posten införa en parodi, kallad: »Egenkärleks- och konfusionssånger, nytt profstycke af den slags poesi, som skrifves längre än den läses, innehållande auktors samtal med sig sjelf under en poetisk morgonstund». Detta skämt lemnade Enbom obesvaradt, men lät i Extra Posten för Januari 1795 införa en mycket skarp artikel: »Till redaktörerne af Stockholms-Posten», i hvilken äfven Leopold omnämndes och der det hette, om hans Oden: »Denna tragedi, hvilken utropas af så många för ett verkligt mästerstycke, är endast ett fuskarverk, fullt af poetiskt prål, men tomt på poetiskt väsende», och äfven mot den nu döende Kellgren förekom der ett utfall. Rosenstein gjorde i bref Leopold uppmärksam på Enboms artikel och anmärkte, huru han icke skonat
Kellgren ens på dödssängen. Leopold svarade med öfversändande af Eneboms-visan, om hvilken han skref i sitt svar till Rosenstein: »Det är en störtning af min indignation och, som Kellgren sagt förträffligt om Bellmans visor, alldeles helgjuten. Den har ej kostat mig två minuter öfver den tid, jag behöft att sätta den på papperet. Jag jemför mig ej derföre med Bellman. Det är han, som borde sjunga Per Enbom. Det behöfs ock blott ett ord, och han gör det».

Visan, skrifven på en allmänt känd melodi, fans af alla så qvick och roande, att den spreds med otrolig hastighet och sjöngs öfverallt, på offentliga ställen så väl som i enskilda samqväm inom alla samhällsklasser. Den arme Per Enbom, som sålunda fick en ryktbarhet, hvilken han aldrig kunnat ana, svarade först med en i Extra Posten införd artikel »Till vismakaren i Extra Posten», hvilken icke var egnad att upphjelpa hans sak och lät sedan såsom bihang till Extra Posten trycka en lång försvarsskrift för sitt författarskap i allmänhet, hvilken icke hade bättre framgång. Han fortfor emellertid att gifva allmänheten nya prof på sitt författarskap, men hade slutligen råkat i stor fattigdom, och det var nu Leopold, som vid flera tillfällen räckte honom en hjelpsam hand, med en grannlagenhet, hvarför Enbom särskildt tackade honom. Enbom dog, fattig och förgäten, 1810.

När svenska akademien, efter förmyndareregeringens slut, fick fortsätta sina förhandlingar, tog Leopold, såsom här ofvan är visadt, en verksam del i dess arbeten och lemnade äfven flera bidrag till Georg Adlersparres tidskrift »Läsning i blandade ämnen». Gustaf Adolf tycktes vilja gifva honom ett slags upprättelse för att den föregående styrelsen syntes hafva förgätit honom. Han blef 1798 riddare af nordstjerneorden och fick 1799 titel af kansliråd. Leopolds skaldesång »Det slutande århundradet», med anledning af kronprinsens födelse, innebar ock en gärd af skaldens tacksamhet. I sjelfva verket var han likväl alltför mycket vän af yttrandefrihet och upplysning att rätt finna sig i det nu rådande trycktvånget. Också förfäktade han i flera uppsatser och synnerligast i den uti Läsning i blandade ämnen införda om »Svenska tryckfriheten, försök att bestämma dess nuvarande lagliga gränser», yttrandefriheten så kraftigt, som dåvarande förhållanden medgåfvo, samt förberedde de åsigter i detta hänseende, som efter statshvälfningen 1809 gjorde sig gällande, hvartill han ock verksamt bidrog, enligt hvad i nästa del skall visas, då vi få tillfälle att framställa nya sidor af Leopolds litterära verksamhet och äfven öfverskåda denna i dess helhet.

Bland de öfriga mera framstående skalderne från Gustaf III:s tidehvarf lefde ännu Gyllenborg och Oxenstjerna; men deras verksamhet var dock i aftagande. Deremot uppträdde nu i sin fulla snillekraft en skaldinna, som under föregående tidskifte meddelat allmänheten förstlingarna af sitt författarskap.

<i>Anna Maria Malmstedt,</i> dotter till extra ordinarie professorn Magnus Malmstedt och dess hustru Märta Florin, var född i Upsala den
<img>ANNA MARIA LENNGREN.</img>

18 Juni 1754. Af fadern hade hon fått i arf ett godt hufvud och ett skämtsamt lynne; af modern ett öfvervägande sinne för hemmets trefnad och behag; af båda en varm och oskrymtad gudsfruktan. Fadern besörjde sjelf den vettgiriga dotterns undervisning och lärde henne bland annat latin, så att hon kunde biträda honom vid rättandet af studenternes krior. I föräldrahemmet sammanträffade hon äfven med åtskillige unge män, som sedermera gjorde sig kända inom svenska vitterheten, bland andra Leopold. Vid 17 års ålder skref hon en satir på vers, »Tékonseljen», hvari redan, ehuru ännu outvecklade, framträda åtskilliga drag af hennes egentliga skaldegåfva. För öfrigt författade hon 1776, på hertig Carls anmodan, en öfversättning af det franska sångspelet Lucile, hvarefter följde några andra öfversättningar af franska teaterstycken samt 1778 en från latinet, »Dido till Aeneas», af Ovidius. År 1780 upptogs för första gången en dikt af henne i Stockholms-Posten, en sång med anledning af kronprinsens födelse.

Detta år trädde hon äfven i en annan förbindelse med Stockholms-Posten genom sitt giftermål med Kellgrens medarbetare i denna tidning, dåvarande sekreteraren i kommersekollegium, sedermera kommerserådet Carl Lenngren, hvarefter hon såsom <i>fru Lenngren</i> vann ett skalderykte, täflande med de främsta storheternas inom vår vitterhet. Under de första åren af sitt äktenskap tycktes hon emellertid vilja använda sin skaldegåfva endast till att sprida glädje inom mannens vänkrets, likasom hon begagnade sin rika uppfinningsförmåga att göra sitt hus så trefligt och angenämt, sitt bord så godt och samqvämen så glada som möjligt. Ett den tiden mycket omtyckt sällskapsnöje var sjungandet af bordvisor, och den, som kunde åstadkomma någon ny sådan, beredde sig alltid en triumf för tillfället. Det hände nu flera gånger, att hon öfverraskade sin man med en dylik, uttänkt medan hon gick i sitt hushåll och sedan kastad på papperet, för att af honom föredragas vid deras nästa bordsamqväm. Dessa hennes bordvisor flögo ock snart kring hela riket, men erkändes icke af henne sjelf. »Hon gömde», såsom Franzén yttrat, »sin lyra under sitt sybord. I hennes boningsrum syntes aldrig en bok, aldrig ett skriftyg. Knappt af dem, som hörde till hennes hus, träffades hon med pennan i handen».

Hos henne samlades emellertid allt hvad Stockholm hade utmärkt i vittert hänseende. Kellgren, Rosenstein, Gyllenborg, Leopold, Adlerbeth, Lehnberg, Kraus, Franzén, Blom tillhörde hennes förtroliga aftonkrets, der hon gaf fritt lopp åt sitt lynne och med sina qvicka infall, sina fina och träffande anmärkningar skattade ymnigt till den rikedom af sådana, som gjorde dessa kretsar så angenäma. I större sällskap var hon en vanlig värdinna, artig och förekommande, men utan att röja minsta anspråk på någon slags öfverlägsenhet. Utom hus kom hon sällan.

Ända till 1792 förekommo i Stockholms-Posten endast få stycken af henne, och dessa voro till största
delen öfversättningar eller
imitationer; men då från denna tid Kellgren af tilltagande sjuklighet mer och mer hindrades från att verksammare deltaga i tidningens redaktion, blefvo hennes bidrag allt flera. Redaktionsbestyret föll nu allt tyngre på hennes man och, såsom god hustru, ville hon äfven häri vara honom till hjelp. Unider åren 1792—1798 skrefvos hennes flesta och bästa dikter. De väckte genast stor uppmärksamhet, men man trodde länge Kellgren vara författaren, och först efter hand blef det bekant, att man för dem hade att tacka fru Lenngren, som dock gjorde allt för att undgå det lysande rykte, som nu tillföll henne. Hennes namn var dock ej offentligen nämndt förr än Gyllenborg på svenska akademiens högtidsdag den 20 December 1797 uppläste sitt »Ode till fru Lenngren». Härefter betraktade akademien henne såsom sin osynliga ledamot. Det sattes äfven i fråga att hos konungen begära en ändring i akademiens stadgar, hvarigenom en plats i densamma skulle kunna lemnas henne, men hon var allt för blygsam att icke undanbedja sig en dylik hyllning. Akademiens handlingar blefvo emellertid alltid henne tillsända, och då de på akademiens stat af Gustaf III uppförda pensioner att tilldelas utländske författare år 1800 indrogos, för att tillfalla inländska, blef en af dem å 150 rdr specie, på akademiens förslag, tillerkänd fru Lenngren. Slutligen reste äfven svenska akademien hennes grafvård å Clara kyrkogård i Stockholm.

Under åren 1797 och 1798 träffades hon af två svåra sorger. En brorsdotter, hvilken hon, sjelf barnlös, upptagit som fosterdotter, vid hvilken hon med den varmaste tillgifvenhet var fästad och som äfven genom sina intagande egenskaper spred glädje i hennes hem, blef efter en svår nervsjukdom obotligt sinnessvag, och fru Lenngrens fader, professor Malmstedt, föll under hemvägen från ett besök hos henne i vattnet och drunknade. Hennes sinnesstämning i följd af dessa olycksfall röjde sig i de bekanta dikterna »Kyrkogården», »Hymn» och »En blick på grafven», och från denna tid blefvo dikter af hennes hand allt mera sällsynta.

De sista åren af hennes lefnad voro för henne svåra pröfvoår. En smärtsam sjukdom, kräfta i bröstet, gjorde hennes dagar allt tyngre; men hon bar sitt lidande med sådan sjelfbeherskning, att endast hennes man och hennes läkare voro vittnen till hennes plågor och hennes tålmodighet. Med orubbad sinnesstyrka underkastade hon sig ock en smärtsam operation, som dock ej häfde det onda. Den 8 Mars 1817 var hennes dödsdag.

Förträfflig såsom maka, var hon äfven ett mönster såsom hustru och för sina tjenare snarare en moder än en herskarinna. I blandadt sällskap noggrant afvägande orden och försigtig ända till slutenhet, var hon i den närmare vänkretsen lika öppenhjertig som pålitlig, och likasom hon der förhöjde glädjen, visade hon sig lika beredvillig att i sorgens boning sprida tröst och hjelp. Hennes utseende kunde ej kallas skönt, men det gaf ett intryck af stilla behag, »hvarvid den
alltid enkla och alltid vårdade drägten sammanstämde med anlete och gestalt till en angenäm helhet», anmärker en af hennes biografer.

Först efter hennes död utkom 1819 en samling af hennes dikter under den af henne sjelf bestämda titeln »Skaldeförsök». Leopold yttrade om dessa: »Fru Lenngren har skänkt oss poem af ett nytt allvarsamt slag, hvari hon kanske blott är jemförlig med de största skalder hos oss eller åtminstone mindre synbart öfverträffar dem. Sådana äro t. ex. »En blick på grafven», »Hymn», »Adams och Evas morgonsång», m. fl. Men samma mästerhand har ock tecknat en mängd större och smärre taflor af satirisk natur eller lefvande naiv skönhet, hvarmed i hela Europas litteratur ingenting finnes eller kanske någonsin skall finnas jemförligt. När Ludvig XIV frågade Boileau hvem han ansåg för det största bland då lefvande snillen i Frankrike, svarade han utan betänkande: Molière. Om någon gjorde mig samma fråga, skulle jag svara: Kellgren, fru Lenngren och Tegnér äro Sveriges största skalder; men hvem af dem må böra hållas för störst, det må Apollo sjelf säga; jag vågar det icke. Hvad jag vet är, att alla våra öfriga stora skalder finna hos andra nationer åtminstone sina likar, om ej sina mästare, då fru Lenngren ensam säkerligen ej funnit eller skall finna någondera. Hennes beröm skall fortfara och tillväxa, så länge svenskt språk talas och skrifves, eller blott läses och förstås».

Att svenska allmänheten tyckt detsamma, vittnar den tionde upplagan af fru Lenngrens dikter, som utkommit sextio år efter hennes död. Ingen svensk skalds diktsamling har varit så ofta omtryckt, och inga af hennes samtidas dikter hafva så litet åldrats som hennes. De bära fortfarande icke allenast snillets pregel, utan äfven dess eviga ungdom.

I början af detta tidskifte uppträdde <i>Frans Michael Franzén</i> och gjorde sig snart erkänd såsom en skald af första ordningen; men då han under nästa tidskifte utvecklade nya sidor af sin litterära verksamhet, få vi tillfälle att i nästa del till honom återkomma och då lemna en öfversigt af denna verksamhet i dess helhet.

<i>Thorild</i> hade varit en af dem, som med stort jubel mottagit Reuterholms tryckfrihetsförordning, men blef sjelf, såsom i det föregående är visadt, ett af de första offren för sättet att tillämpa denna. Den 22 Februari 1793 dömdes han till fyra års landsflykt, och den 7 Mars lemnade han Stockholm, åtföljd af en polisbetjänt ända till sundet. Den 1 April var han i Köpenhamn, der han dock ej stannade länge, hvarefter han flyttade till Hamburg och så till Lübeck.

Under senare hälften af året 1794 utgaf Thorild sin nya samhällslära, »Rätt eller alla samhällens eviga lag», hans mest betydande vetenskapliga arbete. Det röjer onekligen en högsint anda och varm hänförelse för sanning och rätt, likasom det äfven är rikt på snillrika, blixtrande tankar; men det är ock lika rikt på de sällsammaste paradoxer, och när han slutligen kommer till användningen af sina teorier på det praktiska lifvet, röjer sig häri en allt för märkbar öfvergång från det sublima till det löjliga.

Thorilds revolutionärt och republikanskt sinnade vänner i Sverige, som funno, att han i detta arbete brutit med både revolutionen och republiken, samt förkunnade motsatta läror mot dem, för hvilka han så mycket ifrat, kände sig besvikna i sin väntan. Hans fiender tego, och allmänheten såg i detta arbete ett nytt bevis för hans brist på hållning och lust för parodoxer. När sålunda boken icke på långt när väckte det uppseende eller vann den afsättning, han påräknat, blef Thorild mycket förgrymmad och förklarade publiken för »en åsna, men likväl ännu egande den proteiska förvandlingskraft att kunna ge sig menniskoform».

Ännu två andra skrifter af Thorild utkommo 1794 — »Sjelfständigheten», en dikt, innefattande en uppmaning till svenska folket att taga vara på sitt oberoende, med anledning af den nu upptäckta Armfeltska sammansvärjningen och det stöd denna ansågs hafva från Ryssland, samt »Harmonien eller allmän plan för en upplyst och äkta kärleksförening», en väl skrifven uppsats, med flera vackra tankar, ehuru icke heller fri från besynnerligheter.

Ingendera af dessa skrifter väckte någon större uppmärksamhet; men hans samhällslära, riktad mot de republikanska idéerna och hans »Sjelfständigheten», mot Armfelts sammansvärjning, begagnades af den mot Thorild nu välvilligt stämde Reuterholm att öfvertyga hertigen om hans oskadlighet och utverka hans benådning. Han fick tillåtelse att begifva sig till Greifswald och blef i Nov. 1795 utnämnd till blibliotekarie vid därvarande universitet, med titel af professor.

Här tillbragte Thorild sin återstående lefnad samt utgaf flera arbeten på tyska och latin, af hvilka det förnämsta var hans år 1799 utkomna »Archimetria», innefattande en systematisk framställning af hans filosofi, kring hvilket arbete de öfriga latinska afhandlingarna ordna sig såsom utläggningar, fortsättningar eller tillämpningar.

Thorilds förhållande till sina embetsbröder vid universitetet tyckes icke alltid varit det bästa. Hans ömtålighet och den ton af öfverlägsenhet, han tog sig, synas hafva sårat flera och invecklat honom i åtskilliga tvister. Med åren tyckas dock de bättre sidorna hos honom trädt allt mera i dagen.

Under Gustaf Adolfs långa vistande i Greifswald 1806 hade ock Thorild sina sista ostördt glada dagar. Flera af konungens omgifning, Wetterstedt, Stenbock, Jakob De la Gardie, Brinckman, besökte honom, visade honom mycken uppmärksamhet och funno sig intresserade af hans umgänge. Följande året besattes Greifswald af fransmännen, och Thorild måste, ehuru trångbodd, mottaga inqvartering. Från denna tidpunkt blef han icke mera densamme som förut. Hans känslighet var sårad, hans litterära verksamhet störd, hans lynne fördystradt. Äfven hans helsa började aftaga. I medlet af September 1808 lades han på sjuksängen af en nervfeber, som natten till den 1 Oktober slutade hans dagar. I grannskapet af Greifswald, vid den lilla landtkyrkan Neuenkirchen, står på en grafkulle, öfverskuggad af en lind, en
enkel minnesvård med följande af honom sjelf författade inskrift: »<sp>O viva, viva Divinitas! meæ animæ anima! Tibi fui, Tibi sum. Thorild</sp>».<footnote>»O lefvande, lefvande Gudomlighet! min själs själ! Din var jag, din är jag. Thorild».</footnote>

»Thorild», yttrar hans senaste biograf<footnote><i>Ljunggren,</i> Svenska vitterhetens häfder. Lund  1877. II: 210.</footnote>, »var i grunden en ädel natur, full af lågande nit för slägtets lycksalighet. Med ett klart förstånd och en liflig fantasi förenade han en stark och lättrörlig känsla; men likasom alla känslomenniskor var han i sina handlingar och sitt uppträdande oberäknelig, och hans förstånd fördunklades och vilseleddes af hans gränslösa högmod och ej mycket ringare fåfänga. Den sjelfviskhet, som så ofta hos honom framskymtar, bär dock en förunderlig pregel af naivitet. I känslan af så väl sin egen storhet, som vigten och högheten i de tankar och planer till mensklighetens lycka, hvilka fylde hans själ, förblandade han, omärkligt för honom sjelf, sitt personligt egna med de sublima målen för hans tanke och handling. Af denna sjelf-illusion synes han nästan hemtat ett slags moralisk trygghet, ty äfven vid handlingar, hvilkas sedliga halt icke är tvifvelaktig, finna vi sällan hos honom någon tvekan om hans fulla rätt. För öfrigt felades det Thorild sjelfbeherskning och sjelfkritik. Hans stil lemnar en ganska trogen bild af hans personlighet; den är ojemn och nyckfull, slår lätt öfver från allvar i burleskt, är ena ögonblicket hänförande, djupt rörande eller upplyftande, nästa ögonblick gäckande, grof, otidig — ingen svensk författares skrifter erbjuda ett rikare förråd på oqvädinsord, flertalet fullkomligt originela —  ömsom förvånas man öfver tankarnes djupsinnighet, ömsom häpnar man öfver de bizarra infall, som med öfvertygelsens hela värma framställas och försvaras.»

Bland vitterhetsidkarne af andra ordningen under detta tidskifte ådrog sig <i>Axel Gabriel Silfverstolpe</i> mesta uppmärksamhet. Han var född i Augusti 1762. Föräldrarne voro bankokommissarien Fredrik Silfverstolpe och Eleonora Katarina Leijonhufvud, en syster till presidenten friherre Axel Gabriel Leijonhufvud, en varm vitterhets- och musikälskare, efter hvilken systersonen blef uppkallad. Redan vid 17 års ålder sändes han till Upsala och kom, efter der inom kort tid aflagd examen, 1779 till Stockholm, der han då anstäldes vid riddarhuskansliet samt 1782 i krigsexpeditionen. Redan två år derefter uppträdde han, vid 22 års ålder, såsom talare vid krossandet af ett adligt vapen och har sedermera ytterligare elfva gånger hållit tal vid dylika tillfällen. Sedan svenska akademien blifvit stiftad, var han ock en bland de förste som täflade om dess vältalighets-pris, samt erhöll 1787 aceessit för ett »Äreminne öfver Birger Jarl» och 1791 stora priset för ett »Äreminne öfver Sten Sture den yngre». Följande året täflade han äfven om akademiens skaldepris. Konungen hade sjelf bestämt ämnet: »Skaldebref till dem, som söka ett odödligt namn»; men ehuru detta ämne varit trenne gånger utsatt, hade akademien icke
ansett sig kunna belöna de inkomna skrifterna, hvarföre ett fördubbladt pris blifvit utfäst 1792. Detta tilldelades en af de aderton derom täflande, Blom; men Silfverstolpe, som likaledes var en bland dessa, tillerkändes det vanliga stora priset. Han hade sålunda nu äfven uppträdt såsom skald och det skedde ytterligare genom flera i Stockholmsposten införda dikter med sådan framgång, att när 1794 en plats i akademien blef ledig efter riksrådet grefve Fersen, Silfverstolpe utsågs att intaga densamma.

Vi hafva i det föregående omtalat, hvilket oerhördt uppseende Silfverstolpes inträdestal väckte och huru det föranledde akademiens suspendering samt hans afskedande från de befattningar, han 1792 erhållit såsom enkedrottningens hofjunkare och handsekreterare. Redan 1789 hade han, som då hörde till de missnöjde riddarhus-ledamöternes antal, tagit afsked från sin kopistbefattning i krigsexpeditionen. I Februari 1795 antogs han emellertid af riddarhusdirektionen till riddarhussekreterare, och på denna plats stannade han under sin öfriga lifstid. Efter Gustaf Adolfs tillträde till regeringen återfick Silfverstolpe i December 1796 sin fullmakt på tjensten hos enkedrottningen, men erhöll för öfrigt under hans regering ingen utmärkelse. Likasom sin yngre broder, Gustaf Abraham, hade han gjort sig känd för allt för frisinnade tankesätt att icke ses med misstroende af maktens dåvarande innehafvare. Efter statshvälfningen 1809 hörde han till dem, som nitiskt arbetade att lägga grund till det nya statsskicket, deltog, såsom medlem af konstitutions-utskottet, i utarbetandet af de nya grundlagarne samt egnade särskildt sin omsorg åt tryckfrihetsförordningen; men då de öfrige 1809 års män uppstego till statens högsta värdigheter, stannade Silfverstolpe qvar på sin plats och eftersträfvade ingen annan, nöjd med den allmänna aktning han åtnjöt af alla samhällsklasser och alla partier. De enda utmärkelser, som tillföllo honom, voro nordstjerneorden 1810 och kammarherretiteln 1811. Såsom ledamot af komitén till uppfostrings- och undervisnings-anstalternas förbättrande, hvartill han kallades 1812, bidrog han verksamt till Lancaster-metodens införande. Han var sjelf sina barns lärare, skötte äfven flera slägtingars uppfostran och använde mycken omsorg på utgifvandet af tjenliga undervisningsböcker. Redan 1790 hade han blifvit ledamot af vitterhets-, historie- och antiqvitets-akademien, 1793 af musikaliska akademien och 1798 af vetenskapsakademien.

Han afled i September 1816, allmänt aktad som en ärans man, rättrådig i handlingssätt, oförvitlig i sin vandel, orubblig i grundsatser, oförfärad, öppen och redbar, men derjemte varsam och human, varm vän af fosterland och frihet.

Under Gustaf Adolfs regering lemnade Silfverstolpe talrika bidrag till Adlersparres tidskrift »Läsning i blandade ämnen» och utgaf 1801 första delen af sina »Skaldestycken», som på ett för författaren högst smickrande sätt anmältes af Leopold i Stockholms-Posten. Den nio år senare utkomna andra delen rönte deremot af den nya vittra skolans
förfäktare ett föga vänligt mottagande. Flera af hans dikter hafva dock af mera oveldiga granskare blifvit tillerkända ett verkligt poetiskt värde, och i synnerhet vunno hans många godmodiga, qvicka och roande berättelser, Djurkretsen, Stor eld ur liten rök, Käringsaga, Den snåle presten, Resan inkognito, m. fl., på sin tid stort bifall samt lärdes flitigt utantill, äfvensom åtskilliga af hans visor allmänt och länge sjöngos.

En särskild del af Silfverstolpes författareverksamhet ägnades åt försöket att införa en förbättring i svenska språkets skriftecken och stafning. De grammatikaliska arbetena i svenska akademien ledde hans tankar på åstadkommandet af en strängt vetenskaplig stafningsmetod, grundad derpå, att »ögat måste se jemt det, som örat hör, när språket rätt talas», hvarföre han yrkade att för hvart ljud borde finnas ett särskildt tecken. Med tillhjelp af accenter skapade han af de gamla vokaltecknen nya sådana, inskränkte vissa konsonantteckens bruk och påfann ett par nya, samt åstadkom på detta sätt en för ögat högst besynnerlig skrift. På hans begäran afgaf svenska akademien sitt utlåtande öfver hans förslag, sedan först yttrande deröfver inhemtas af Rosenstein, Adlerbeth och Leopold, hvilken sistnämndes var ett verkligt mästerstycke i konsten att på det artigaste sätt uttrycka ett ogillande. Silfverstolpe ansåg likväl för en medborgerlig pligt att allmängöra sitt förslag, hvilket han utgaf 1811 under titeln »Försök till en enkel, grundriktig och derigenom oföränderlig bokstafveringsteori för svenska språket» — ett försök, som dock vann intet insteg hos allmänheten.

<i>Isak Reinhold Blom,</i> Silfverstolpes medtäflare om svenska akademiens skaldepris 1792, var född samma år som han, 1762 i Oktober. Fadern, Jonas Blom, var då kapellpredikant och blef sedermera kyrkoherde. Sonen blef, efter aflagd juridisk examen i Upsala 1783, anstäld i Svea hofrätt och sedermera i poliskammaren, befordrades 1793 till sekreterare vid öfverståthållare-embetets kansli, blef rådman i Stockholm 1797, fick lagmanstitel 1808, utsågs af Stockholms stad till riksdagsman och var ledamot af konstitutions-utskottet 1809, blef justitieråd och riddare af nordstjerne-orden samma år, deltog från 1811 i lagkomiténs arbeten, blef 1815 kommendör af nordstjerne-orden, erhöll 1818 af Upsala akademi hedersdiplom såsom juris doktor samt afled i Maj 1826.

Han var tidigt en af Leopolds varmaste beundrare och skref 1790 sin första offentliggjorda dikt, en »Sång till författaren af Oden», hvilken infördes i Stockholms-Posten och förvärfvade honom i Leopold en trofast vän för lifstiden. Han biträdde ock Leopold vid redaktionen af Extra Posten och hade, under hans frånvaro i Linköping, ledningen af denna tidning.

Det dubbla pris, som 1791 tillerkändes honom af svenska akademien för hans »Skaldebref till dem, som söka ett odödligt namn», fästade på honom allmänhetens så väl som akademiens uppmärksamhet. Leopold sökte ock både 1792 och 1795 bereda honom inträde i
akademien, hvilket lyckades 1797, då han enhälligt invaldes i ledigheten efter Elis Schröderheim, hvilken han ganska lyckligt skildrade i sitt inträdestal. Som skald var Leopold Bloms förebild, och i allmänhet finner man föga ursprunglighet i Bloms dikter, men de röja dock ganska lyckade bemödanden att sätta sig in i den oratoriska, epigrammatiska och antitetiska poesi, hvilken den tidens smak föredrog.

<i>Johan Stenhammar,</i> född i Juni 1769 i Ed inom Kalmare län, der fadern, Adolf Stenhammar, var kyrkoherde, slöt sig lika troget till Kellgren, som Blom till Leopold. I Upsala, der han blef student vid 18 års ålder, studerade han företrädesvis filosofi, historia samt de klassiska och de österländska språken, fick 1789 företaga en längre utrikes resa, hvarifrån han hemkom i December 1790, tog följande året magistergraden såsom primus och blef docent 1792. En »Sång öfver grefve Baltzar Horn», som stupade i slaget vid Hogland, belönades af svenska akademien och fäste på Stenhammar akademiens uppmärksamhet. Enligt hvad redan är berättadt, uppdrogs åt honom utarbetandet af akademiens ordbok, och han antogs till dess amanuens, med årligt arvode af 200 rdr specie. I slutet af 1793 flyttade han till Stockholm, der han i Kellgren fann en beskyddare, som med mycket intresse omfattade honom och hvilken han egnade den varmaste tillgifvenhet och beundran. Han började ock nu införa ett par dikter i Stockholms-Posten, men vans sedermera af Leopold för Extra Posten, hvarvid det vänskapliga förhållandet till Kellgren förblef orubbadt. För en »Sång öfver segern vid Svensksund» vann Stenhammar 1793 svenska akademiens stora pris och fick det ånyo året derpå för ett »Skaldestycke om religionens nödvändighet för samhällens bestånd». För öfrigt införde Stenhammar från slutet af 1793 till September 1795, då Extra Posten indrogs, flera dikter och äfven uppsatser på prosa i denna tidning samt lemnade åtskilliga poetiska bidrag till »Läsning i blandade ämnen» under åren 1797 och 1798. Kellgren hade på sin dödsbädd uttalat en önskan att få Stenhammar till efterträdare i svenska akademien, och denna önskan uppfyldes, då Stenhammar vid akademiens återinträde i verksamhet den 4 Februari 1797 enhälligt valdes att intaga den plats, som blifvit ledig efter Kellgren. Stenhammars egen helsa var likväl då redan bruten, så att han icke i Mars 1798 kunde i dess helhet uppläsa sitt inträdestal. Han hade nu ingen annan inkomst än den pension, han erhöll af akademien, men blef innan årets slut utnämnd till lektor vid Linköpings gymnasium, hvilken befattning han dock aldrig fick tillträda, ty innan dess afled han i Stockholm den 31 Januari 1799. »Ståndaktig under plågorna», berättar Adlerbeth, »munter midt i sitt lidande, dog han densamma som han lefvat och vände icke ett sorgset ögonkast tillbaka till den verld, der han skulle begråtas».

Alla omdömen om Stenhammar sammanstämma i, att han var ovanligt älskvärd och afhållen af hvar och en, som kände honom. Hans skaldegåfva sattes högt af hans samtid, och både Kellgren och
Leopold hyste om honom stora förhoppningar. Hans dikter antyda dock brist på mognad och stundom en sträfvan att åstadkomma mera, än krafterna medgåfvo; men öfver hans välljudande verser hvilar dock ett mildt behag. Han åsyftade företrädesvis att i sin skaldeverksamhet vara filosofisk, skingra fördomar och framhålla sanningar. För öfrigt röjer sig i hans skrifter, att han egde ett ganska mångsidigt kunskapsförråd och var förtrolig med icke blott den franska, utan äfven den engelska och tyska vitterheten.

<i>Michael Choræus,</i> född i Värö socken i Finland 1774, uppfostrad af en aflägsen slägting, domprosten Fant i Vesterås, filosofie magister i Åbo 1797, docent derstädes 1799, teol. lektor vid Carlbergs krigsakademi 1812, der han väckte sådant uppseende som predikant, att guvernören slutligen måste bestämma antalet af dem, som skulle vinna tillträde till kyrkan, död i Juli 1806, förtjenar äfven en särskild uppmärksamhet bland skalderna under detta tidskifte. Redan 1799 hade han af vetenskaps- och vitterhets-samhället i Göteborg erhållit dubbelt accessit för ett skaldestycke, »Yppigheten», och fick 1800 högsta priset för ett, kalladt »Trollhättan». Svenska akademien gaf honom 1799 ett mindre pris för ett »Poem till teaterns sångguddinnor», och 1802 ett större för hans »Ehrensvärd, skaldesång». Dessa sånger äro alla i den vanliga akademiska smaken, ehuru lyckade försök deri; men mera egendomlig är Choræus i sina smärre stycken, »En tanke på min graf», »Bortresan», »Sommarnatten», »Enkans visa», m. fl., röjande en mild, elegisk stämning och en omisskänlig djupare skaldebegåfning. Hans »Samlade skaldestycken» utgåfvos 1815 af Franzén, med en af honom författad mästerlig lefnadsteckning af den hädangångne skalden.

En skaldinna, föga bemärkt af sin samtid, men mycket prisad af den vittra skola, som uppträdde i början af nästa tidskifte, var <i>Ulrika Carolina Widström,</i> dotter af hoflakejen Peter Forsberg och född i Stockholm 1764 samt 1790 gift med violinisten i kungliga hofkapellet Sven Widström, efter hvars död 1812 hon flyttade till Mariestad, der hon försörjde sig med barnundervisning och der hon afled i Februari 1841. Hon utgaf 1799 några »Erotiska dikter», utmärkta af en varm, innerlig känsla, ett oskuldsfullt behag och en harmonisk versbildning, samt förtjenta af långt större uppmärksamhet, än som då tillföll dem. Hennes »Samlade vitterhetsförsök» utgåfvos af C. J. Lenström 1827, med en lefnadsteckning af Franzén, och omnämdes å svenska akademiens högtidsdag samma år, då akademien beslöt tillsända henne sin guldmedalj, åtföljd af en skrifvelse, uttryckande akademiens tänkesätt.

Såsom skalder uppträdde för öfrigt under detta tidskifte: grefve <i>Clas Fredriksson Horn,</i> född 1763, major vid fortifikationen 1783, från hvilken befattning han tog afsked i följd af tilldragelserna vid 1789 års riksdag, dömd till döden för delaktighet i sammansvärjningen mot Gustaf III 1792, men hvilket straff af nåd förvandlades till landsflykt, hvarefter han under namnet Claesson lefde i Köpenhamn, der han dog
1823; <i>Erik Peter Älf,</i> född i Linköping 1765, primus vid magisterpromotionen i Lund 1787, docent i lärdomshistorien derstädes 1789, prestvigd 1792 och död 1793; friherre <i>Carl Bleckert Lybecker,</i> född 1768, löjtnant i armén, hvarifrån han erhöll afsked 1796, död i Aug. samma år; <i>Carl Johan Lindegren,</i> född 1770, filos. magister i Upsala 1791, derefter anstäld i kanslikollegium, men utan att der vinna befordran, sekreterare i teaterkansliet 1796, men afskedad derifrån för oordentlig lefnad 1801, död i Maj 1815, utgifvare af tidningen Colporteuren 1798, i hvilken en af honom författad saga på vers, »Borgmästaren och oxarne», vann mycket bifall, likasom flera af hans känslosamma visor flitigt sjöngos, hvarföre han ock ansåg sig kunna utgifva sina »Samlade arbeten», 3 delar, 1805—1807, hvilka dock snarare nedsatte än ökade hans författarerykte; <i>Lorens Peter Bagge,</i> född 1775, anstäld vid svenska regeringen i Pomern 1812, hofråd 1813, död 1840; <i>Bengt Johansson Kjellander,</i> Kellgrens systersson, född 1781, filos. magister i Upsala 1803, medicine doktor 1810, öfverläkare vid Göta kanal 1811, död 1816, m. fl.

Större uppmärksamhet vunno och förtjenade de mot slutet af Gustaf Adolfs regering uppträdande skalderne <i>Johan David Valerius, Johan Olof Wallin</i> och <i>Esaias Tegnér,</i> hvilkas skaldeverksamhet dock vann sin egentliga utveckling under nästa tidskifte, och i framställningen af dess vitterhet skola vi till dem återkomma.

*

Sveriges dramatik led mycket genom Gustaf III:s död. Den omfattades visserligen äfven af den nya styrelsen med välvilja; men det lifliga intresse, han egnat densamma och genom sin djupa kännedom om de sceniska fordringarna visste i så hög grad göra fruktbärande, var försvunnet, ehuru så väl de båda kungliga teatrarne som den komiska nu hade kunnige, erfarne ledare.

Vid Gustaf III:s död var Gustaf Maurits Armfelt förste direktör för de kungliga teatrarne, men efterträddes redan från April månads början 1792 af ståthållaren på Drottningholms m. fl. kungliga lustslott friherre <i>Clas Rålamb.</i> Den egentelige styresmannen var dock kanslirådet <i>Abraham Niklas Edelcrantz,</i> andre direktör sedan 1783, hvilken vi i det föregående omnämnt bland de vittre författarne under Gustaf III:s tidehvarf och som äfven skrifvit för teatern.

Gustaf III hade den 16 Mars 1792 bevistat en representation af den franska skådespelartruppen å Bollhusteatern och derifrån begifvit sig till maskeraden, der han träffades af Anckarströms skott. Vid hans död upphörde både de franska och de svenska skådespelen på denna teater. Den franska truppen afskedades den 21 April, och då man nu beslutat bollhusets rifvande, flyttades dramatiska teaterns representationer till operans scen, då de åter begynte i November samma år, men fingo 1793 en särskild skådeplats, hvartill den s. k. Arsenalen å den
plats, der nu Carl XII:s bildstod är rest, inreddes. Den nya »dramatiska teatern» invigdes den 1 November detta år med Gustaf III:s dram »Den svartsjuke Neapolitanaren» samt ett af Edelcrantz författadt tillfällighetsstycke »Alcides' inträde i verlden», med musik af kapellmästaren Hæffner. För öfrigt utgingo fortfarande de bidrag Gustaf III anvisat till så väl operans som dramatiska teaterns underhåll, och sedan Gustaf Adolf sjelf tillträdt regeringen, inköptes 1798 »komiska teaterns» privilegium, sedan konungen ur sin handkassa betalt den skuld, hvari denna teaters föreståndare Carl Stenborg råkat. Tillika förordnades, att derefter »aldrig några inrättningar af enskilda personers spektakler uti Stockholm måga finnas eller tillåtas». Dock hade redan i November 1795 skådespelaren vid de kungliga teatrarne Abraham De Broen af förmyndareregeringen erhållit privilegium att inrätta en teater å Djurgården, hvarest årligen från den 1 Maj, till den 1 Oktober skulle få uppföras komedier, dramer och operetter, men icke sådana som gåfvos å teatrarne i staden, och intet stycke fick der gifvas, som icke af direktionen öfver de kungliga spektaklerna var genomsedt och gilladt. Det dröjde likväl ända till i Juni 1801, innan Djurgårds-teatern öppnades.

Den välvilja, Gustaf Adolf i början visat den svenska dramatiken, aftog likväl mer och mer i samma mån, som hans lynne blef mera dystert. Vid ett galaspektakel å stora operan i Januari 1803, då operan »Anakreon på Samos» uppfördes, fann konungen detta stycke icke motsvara sina ömtåliga begrepp om sedlighet och den kungliga värdighetens helgd, utan ansåg sig böra göra de inbjudne utländska beskickningarna en ursäkt för sin teaterdirektörs — denna plats innehades sedan Augusti 1798 af öfversten friherre <i>Jonne Hugo Hamilton</i> — »brist på smak och omdöme». För att ytterligare lägga i dagen sitt missnöje, lät han detta år införskrifva en fransk teatertrupp, som från Juli 1803 uppträdde vexelvis å stora operan eller dramatiska teatern. Dess verksamhet blef ej långvarig, ty då i en fransk opera, som af konungen bevistades, förekom berättelse om en prinsessa, som, öfverfallen i skogen och plundrad af stråtröfvare, blifvit i mindre fullständig beklädnad fastbunden vid ett träd, fann konungen detta så anstötligt, att truppen afskedades i Maj 1805.

<i>Abraham Niklas Edelcrantz,</i> som både under det Rålamb och Hamilton varit förste direktörer haft den egentliga ledningen af de kungliga teatrarne, blef i Oktober 1804 förste direktör; men det var hvarken lätt eller behagligt att under dåvarande förhållanden föra styrelsen öfver de kungliga teatrarne, Dramatiska scenens verksamhet lemnades visserligen ostörd, ehuru utan all uppmuntran; men mot operan visade sig konungen mer och mer afvog. I September 1806 aflät han från Bäckaskog till teaterdirektionen en skrifvelse, i hvilken förklarades, att stora operan skulle indragas, »till vinnande af en betydlig besparing för konungens handkassa». Dock bibehöllos några af personalen, jemte en del af kapellet, för att kunna gifva operetter; men de flesta
sångarne och sångerskorna så väl som kören, baletten och större delen af kapellet, afskedades med tillgodonjutande af ett halft års lön. Det stannade dock ej ens härvid, utan den 16 Mars 1807, årsdagen af maskeraden i operahuset, der skottet aflossades mot Gustaf III, förordnades genom ett kungligt bref, att operahuset skulle rifvas, grunden planeras i likhet med torget och Gustaf II Adolfs bildstod flyttas till den sålunda bildade platsen. Verkställigheten uppdrogs åt en komité, men denna gick så långsamt till väga och konungen fick så mycket annat att tänka på, att rifningen uppsköts från ena året till det andra och slutligen fick byggnaden en användning mera efter konungens sinne, då den 1808 uppläts till sjukhus för dem, som ledo af landtvärnssjukan.

Medan på samhällets höjder så mycken ovilja röjde sig mot en art af den dramatiska konsten och så ringa deltagande för de öfriga, hade derunder Gustaf III:s tidehvarf hos allmänheten väckta intresse för denna konst icke svalnat, ehuru det efter hand antog en ny riktning. De högstämda, retoriska sorgespelen i den franska och svenska akademiska stilen började mer och mer förlora publikens bevågenhet, hvilken i stället mer och mer egnades »det borgerliga dramat», som framstälde en trogen bild af det hvardagliga lifvets fröjder och lidanden och således kunde lättare uppfattas af alla samhällsklasser samt omfattas med samma intresse äfven på mycket olika bildningsstadier.

Ett par af storheterna från Gustaf III:s tidehvarf fortsatte emellertid sin dramatiska verksamhet i den förra stilen. <i>Leopold</i> lemnade i sin Virginia, sorgespel, på alexandriner i 5 akter, hvilket gafs första gången i Juni 1803 och under de följande 30 åren ytterligare 24 gånger, ett motstycke till sin Oden, likasom denna rikt på vackra poetiska ställen och mera dramatiskt än denna, men äfven vittnande, att sorgespelet icke var rätta fältet för Leopolds litterära verksamhet. Han skref för öfrigt för scenen »Suppliken eller pjesen på stund», ett tillfällighetsstycke på vers i anledning af konungens och hertigen-regentens återkomst från en resa i landsorterna 1793, i den lätta, behagfulla stil, som i så hög grad utmärker hans berättande skaldedikter, samt för öfrigt två från franskan öfversatta stycken, »Den talande taflan, operaparade i 1 akt», gifven nära 50 gånger under åren 1799—1828, samt »Metromanien eller versvurmen», komedi på vers i 5 akter, gifven 12 gånger under åren 1808—1818, båda vittnande om hans stora välde öfver språket.

<i>Gudmund Göran Adlerbeth,</i> skref under detta tidskifte två sorgespel, på alexandriner, Ingjald Illråda, i 5 akter, gifven 10 gånger under åren 1799—1807, och Chelonid, äfven i 5 akter, gifven 3 gånger i början af året 1803.

Den akademiska riktningen tillhör äfven »Fale Bure», dram i 4 akter af grefve <i>Jakob De la Gardie,</i> född 1768, svensk minister i Wien 1799—1801 och i Madrid 1813—1815, general 1826, landtmarskalk vid 1834 års riksdag, död 1842. Fale Bure gafs i Maj 1795, dock
ej under De la Gardies, utan under Thure Wennbergs namn, samt har till tydligt syfte att inskärpa
konungska tänkesätt och orubblig trohet mot öfverheten under en tid, som just utmärkte sig för
motsatsen.

Det borgerliga dramat hade under detta tidskifte sin flitigaste bearbetare inom svenska dramatiken i den ofvannämnde <i>Carl Johan Lindegren,</i> som redan 1795 uppträdde med två stycken inom denna diktart, »Den blinde älskaren», komedi i 2 akter, som från Februari 1795 till Mars 1806 gafs 20 gånger, samt »Den försonade fadern», som under åren 1795—1823 gifvits 74 gånger. Under åren 1800—1808 gåfvos sedermera flera originalstycken af Lindegren, som för öfrigt för dramatiska scenen öfversatte ett stort antal utländska stycken. Hans egna äro rika på känslosamhet och falsk pathos samt tillhöra en lyckligtvis för länge sedan öfvervunnen dramatisk ståndpunkt.

Såsom flitig öfversättare af dramatiska arbeten utmärkte sig äfven <i>Didrik Gabriel Björn,</i> född 1757, skådespelare å nya svenska teatern 1785, hvarifrån han 1788 öfvergick till dramatiska teatern, var syssloman derstädes 1790—91, och blef derefter regissör vid komiska teatern, men lemnade Stockholm 1794 och bosatte sig såsom boktryckare i Linköping, samt afled 1810. Han har för svenska scenen öfversatt eller bearbetat icke mindre än 57 stycken.

Äfven riddaredramat, som genom Goethes Götz von Berlichingen denna tid vann så mycket insteg på de tyska och danska skådebanorna, inkom nu i Sveriges dramatiska litteratur genom »Herman von Unna», dram i 5 akter, som 1795 utgafs af <i>Anders Fredrik Skjöldebrand,</i> den i det föregående vid flera tillfällen omnämnde deltagaren i 1809 års statshvälfning och till hvilken vi i nästa del återkomma. Stycket öfversattes 1800 och 1802 både på tyska och danska och uppfördes med stor framgång på Köpenhamns teater, men uppsattes icke här förr än i April 1817, då det vann mycket bifall och gafs till Mars 1842 öfver 40 gånger. Ett föregående af Skjöldebrand författadt dramatiskt arbete, »Riddare-ordet», dram i 5 akter, uppfördt i April 1794, hade deremot icke gjort någon lycka.

*

Den fosterländska riktning, hvilken Sveriges vitterhet erhållit under Gustaf III:s tidehvarf och för hvilken han nitiskt verkat, fortfor äfven under det följande tidskiftet. Den röjde sig i Oxenstiernas Skördarne och Disa, i fru Lenngrens och i Franzéns dikter, båda vittnande om större ursprunglighet, än man finner hos de flesta storheterna under den föregående tiden. På det glada, alltför ofta lättsinniga lifvet under Gustafs dagar följde nu en helt annan tidsstämning. Franska revolutionen, mordet å Gustaf III, de blodiga dåden mot den franska konungafamiljen, skräckväldet i Frankrike, den franska republikens strid mot det öfriga Europa — allt detta verkade allvarligt på sinnena och skapade en ny tidsanda. Af »upplysningstidehvarfvets» låg dock ännu alltför mycket qvar, att man med ens skulle kunnat öfvergå till en djupare religiös sinnesstämning, men man trodde sig i moralen finna
ett surrogat derför. Den sedelärande, didaktiska poesien hade ock nu sin gyllene tid, och den uppfattning af poesiens väsende, att den måste vara i högre mening gagnande, var temligen allmän. Skämtet och qvickheten läto visserligen ännu höra sig och hördes med stor framgång i fru Lenngrens, Leopolds, Silfverstolpes m. fl. dikter, men i de flesta fall med en »sens moral», likasom till sitt rättfärdigande. I allmänhet gjorde skalderne och vitterhetsidkarne till sin uppgift att föra tidsandans talan och försvara upplysningens grundsatser, hvilka tillika underkastades förnyad granskning.

Under fortgången af detta tidskifte började det franska inflytandet på vår litteratur småningom efterträdas af ett tyskt, hvilket icke kan sägas hafva varit mera till dess fördel. Om det förra röjde alltför mycken retorisk kyla, framträdde i det senare en pjunkig känslosamhet, som ännu mindre ligger i svenska lynnet, men hvilken man gjorde sitt bästa att bibringa detsamma. Sedan Goethe gifvit tyska allmänheten sin Werther, uppstod en Werthers-feber, som rasade icke blott i Tyskland, utan äfven började gripa omkring sig i Sverige, der äfven en Werthers-litteratur uppstod, till hvilken flere af de här ofvan omnämnde känslosamme skalderne skattat och hvartill sjelfve revolutionshjelten Georg Adlersparre lemnat ett bidrag i ett på alexandriner författadt »Werthers bref till sin vän». För vår dramatiska scen öfversattes flitigt Kotzebues och åtskilliga andra tyska författares ännu mera gråtmilda stycken, och äfven tyska romaner, så väl känslosamma som riddare- och röfvarehistorier, hvilka senare blifvit lika anslående genom Schillers Röfvarebandet som de förra genom Goethes Götz von Berlichingen, började nu inkomma i svenska litteraturen.

En förändrad riktning i svenska vitterheten tycktes sålunda förestå; men om den skulle leda till en förbättring eller till en försämring, kunde vid slutet af detta tidskifte icke med säkerhet bedömas. Dock hade nya öfverlägsna snillen redan börjat framträda, som läto hoppas det förra <footnote>1) Jfr <i>Hammarsköld,</i> Svenska vitterheten. Stockh. 1833, s. 468—504; <i>Dahlgren,</i> Anteckningar om Stockholms teatrar. Stockh. 1866; <i>B. E. Malmström,</i> Grunddragen af svenska vitterhetens historia. Örebro 1867, 1868, III, IV, <small>1</small>; samt <i>Ljunggren,</i> Svenska vitterhetens häfder. Lund 1877, 1878, II, III, hvilket sistnämnda arbete hufvudsakligen varit följdt i ofvanstående öfversigt af svenska vitterheten under tidrymden från 1792 till 1809.</footnote>.
</chapter>

<chapter name="De sköna konsterna.">
<h3>De sköna konsterna.</h3>
För dessa var nu ifrågavarande tidskifte ännu mindre gynsamt än för vitterheten. De mera framstående konstnärerna blefvo allt sällsyntare eller funno ringa trefnad i Sverige. <i>Målare- och bildhuggare-akademien</i> fortsatte emellertid sin verksamhet, och intresset för konsten tycktes, åtminstone i början af detta tidskifte, vara rätt lifligt, ty
akademien räknade år 1800 omkring 400 lärjungar, hade 9 professorer och katalogen öfver dess exposition detta år upptog 129 nummer. Akademien utdelade tre första pris och två andra samt sände stipendiater till Italien och Frankrike, men man klagade öfver, att frukterna af dessa stipendiaters konstnärliga sträfvanden inskränkte sig till några laverade vyer af Pæstum, Posilippo, Foligno och andra berömda italienska orter.

<i>Målarekonsten</i> var emellertid den af de bildande konsterna, som flitigast idkades. Den hade också äfven under detta tidskifte åtskilliga idkare, hvilka, om de ock ej gjorde sig berömde såsom store mästare, likväl alltid vunno ett aktadt namn såsom konstnärer.

<i>Adolf Ulrik Wertmüller,</i> född i Stockholm 1749 och son till apotekaren Johan Ulrik Wertmüller, hade tidigt blifvit antagen till elev vid akademien och erhöll 1772 ett litet resestipendium, med hvilket han i Maj samma år lemnade Sverige och vistades sedermera utrikes öfver 20 år. De första åren uppehöll han sig i Frankrike, men reste 1775 till Italien, hvarifrån han dock efter någon tid återvände till Frankrike, der han på 1780-talet stod i högt anseende såsom porträtt- och historiemålare, inkallades 1784 till ledamot af franska konstakademien och föredrogs af Marie Antoinette framför alla den tidens porträttmålare. Efter några resor i Spanien och Nordamerika, sedan revolutionen utbrutit i Frankrike, återkom han 1797 till Sverige, men lemnade det åter 1800 och flyttade till Amerika, der han afled i närheten af Filadelfia 1812. Han var som porträttmålare en af de mest framstående Sverige egt, hvarom bland annat hans porträtt af Marie Antoinette, med sina båda barn, i vårt nationalmuseum vittnar, hvilket äfven eger några af hans historiemålningar, Ariadne på Naxos, en Ariadne i half figur, Amor som Bacchus, David med slungan och Armfelt i skytisk drägt (karusell-kostym).

<i>Jonas Åkerström,</i> född i Mars 1759 i Helsingland, der fadern var bonde, elev vid målare- och bildhuggareakademien 1784, hvars stora pris han vann 1789 för en historiemålning, »Meleager utgående i striden», som väckte stort uppseende och beredde honom, medelst ett anslag ur konungens handkassa och tillskott af enskilde, medel att resa till Paris och Rom, der han förde ett så utsväfvande lif, att det lade honom i grafven redan i November 1795. Hans »Venus, Anchises och Amor» finnes å vårt nationalmuseum. Andra bekanta mytologiska målningar af honom äro Bacchus och Ariadne, Paris och Oenone, Prokris och Cephalus, mot hvilka man dock anmärkt, med erkännande af flera förtjenster, ett visst slappt och sliskigt manér och en icke fullt korrekt teckning.

<i>Carl Fredrik von Breda,</i> född i Stockholm i Augusti 1759, son till den aktade konstkännaren Lukas von Breda och sonson till porträtt- och historiemålaren med samma namn, var lärjunge af den i föregående del omnämnde porträttmålaren Lorens Pasch och hade med Åkerström täflat om akademiens pris, då detta med blott en rösts
pluralitet tillerkändes denne. I förtrytelsen häröfver reste Breda till London, der han i åtta år studerade under ledning af den berömde engelske målaren Josua Reynolds, hvars kraftfulla manér han tillegnade sig. Efter hemkomsten till fäderneslandet invaldes han 1796 enhälligt af akademien till professor i teckning och blef 1812 adlad. Han gjorde sig berömd såsom en af våra mest framstående porträttmålare, så väl genom koloriten som den genialiska uppfattningen och återgifvandet af de afbildade originalens karakter och själslif. Särskildt berömda äro hans å kongl. slottet befintliga porträtter af de fyra talmännen vid riksdagen i Örebro 1810 samt en historierad familjetafla, föreställande drottning Fredrika Dorothea Wilhelmina, omgifven af sina tre barn. Han hade äfven fått uppdrag att utföra Gustaf Adolfs och Carl XIII:s kröningstaflor, men innan han kunde erhålla tillräckligt stort rum för den förras utförande, kom statshvälfningen emellan och arbetet blef aldrig ens börjadt. Samma brist på utrymme mötte äfven för den senare taflans målande, och då denna brist afhjelptes genom upplåtandet af bildhuggare-ateliern vid Beridarebanan i Stockholm efter Sergels död, måste likväl den halffärdiga duken åter nedtagas, då denna atelier, till följd af ett äldre löfte, uppläts åt skulptören Byström, vid dennes hemkomst från Italien 1816. Dessa motgångar och den obenägenhet, hvarom de tycktes vittna, tärde på den finkänslige konstnärens sinne och inverkade äfven på hans helsa, hvilken mer och mer försvagades. Han afled i December 1818.

<i>Per Emanuel Limnell,</i> son af en målare vid skeppsvarfvet i Carlskrona och den adertonde i ordningen af nitton syskon, var född i Carlskrona 1764 och kom, efter en på mångfaldiga pröfningar och försakelser rik barndom och ungdom, 1783 till Stockholm, der han fick anställning vid kungliga teaterns dekorationsverkstad. Här blef han bemärkt af Desprez, under hvars ledning han började måla dekorationer och på hvars inrådan han flitigt begagnade akademiens modellskola samt arbetade sig så upp till en eftersökt och aktad konstnär. Han blef 1803 ledamot af akademien och 1812 professor i teckning. Flitig dekorationsmålare utförde han äfven några taflor i olja, men i synnerhet ett mycket stort antal aqvareller, föreställande scener ur operor, röfvare- och riddaredramer, dekorerade rummen i Rosendals slott och kupolen i Skeppsholmskyrkan, utförde en mängd arkitekturstycken samt var i allmänhet en af våra mest produktiva konstnärer och dog nära hundraårig 1861.

<i>Jakob Axel Gillberg,</i> född i Vestmanland 1769 och son till den i det föregående omnämnde kopparstickaren Jakob Gillberg, gjorde sig känd såsom miniatyrmålare och sökte under sju års vistelse i Holland, Flandern, Frankrike och England utbilda sig i denna konstart. Vid hemkomsten 1798 blef han professor vid akademien, hvilken befattning han innehade till sin död 1845. Mot hans målningar i allmänhet har man anmärkt ett visst stelt och torrt manér.

<i>Per Nordqvist,</i> född omkring 1770, utmärkte sig bland akademiens
elever så, att han af Gustaf Adolf 1801 erhöll ett reseunderstöd för att kunna besöka Frankrike och Italien. I Paris studerade han under historiemålaren Regnault, men egnade sig företrädesvis åt landskapsmålningen, och en stor utsigt af S:t Cloud väckte i synnerhet uppseende. Under hösten 1804 kom han till Rom, men ådrog sig der en elakartad frossfeber, som i förening med ett bröstlidande slutade i Neapel hans lefnad i November 1805. Hans arbeten, ehuru vittnande om rik begåfning, röja dock tillika en ännu icke fullt utbildad konstnär, som i synnerhet i afseende å färgens behandling lemnar mycket öfrigt att önska.

<i>Per Krafft,</i> son till den förut omnämnde porträttmålaren med samma namn, var född i Stockholm 1777 samt inhemtade målarekonsten först under ledning af sin far, derefter såsom elev vid akademien och slutligen i Paris under den ryktbare franske målaren David. Återkommen till Sverige 1806 och vice professor vid akademien 1809 målade han några historiska taflor, såsom slaget vid Hogland, Gustaf IV Adolfs arrestering, Carl Johans kröningstafla, Kronprinsens och kronprinsessans förmälning, m. fl., hvilka dock egentligen äro en sammanställning af porträtter. Såsom porträttmålare var han för öfrigt mycket produktiv, men hans porträtter, om ock röjande säker teckning och ett kraftigt manér, lyckas på sin höjd återgifva dragens likhet, men ingenting af originalens själslif, och han påstods dervid gått tillväga ungefär på samma sätt, som en hans samtida porträttmålare, som gjort till sin specialitet att måla prester, men för att åstadkomma dem till så billigt pris som möjligt, hade kaftanen och hela eller halfva figuren färdig på förhand och sedermera ditsatte hufvudet efter omständigheterna. Krafft lyckades emellertid på sitt porträttmåleri samla en vacker förmögenhet, utan att hans konstnärsverksamhet tyckes varit i någon högre grad ansträngande, ty han hade uppnått den höga åldern af 87 år, då han dog i December 1863.

<i>Skulpturen</i> var inom Sverige under hela detta tidskifte fortfarande ganska lyckligt representerad af <i>Johan Tobias Sergel,</i> men också af honom ensam. Först mot slutet af denna tiderymd böljade <i>Erik Gustaf Göthe</i> göra sig bemärkt såsom skulptör; men då hans konstnärsverksamhet egentligen utvecklade sig först under följande tidskifte, skola vi i nästa del till honom återkomma.

<i>Byggnadskonsten</i> låg under detta tidskifte nere ännu mer än de öfriga sköna konsterna. Äfven de hoppgifvande unge arkitekter, hvilka tillfälle bereddes att i Italien utbilda sina konststudier, såsom Tempelman, Piper, Sillén och Sundvall, fingo vid återkomsten föga tillfälle att praktiskt tillämpa sina konststudier, utan måste åtnöja sig att endast producera ritningar. <i>Olof Samuel Tempelman</i> (föda 1744, död 1816), hade dock fått 1790 uppföra façaden med de tunga refflade doriska kolonnerna å förra mynthuset, numera kanslihuset, vid Mynttorget i Stockholm. <i>Fredrik Magnus Piper</i> åter, född 1746, hofintendent 1780, vice preses i målare- och bildhuggareakademien 1795, direktör för
undervisningen i byggnadskonsten 1799, t. f. öfverintendent 1803, död 1824, fick endast åstadkomma ritningar och ordna Haga-parken i engelsk stil. <i>Gustaf af Sillén,</i> född 1752, löjtnant vid fortifikationen 1792, ledamot af målare- och bildhuggareakademien 1796, hofintendent samma år, död 1825, hade 1784 uppgjort ritningar till ett stort kungligt lustslott, som skulle hafva utseende af en riddareborg, men dock innehålla alla till en kunglig boning hörande beqvämligheter och prydnader, fick 1786—1793 företaga en konstresa till Italien, hvarunder han hemsände ritningar till en kyrka å Skeppsholmen, byggd efter mönstret af Pantheon i Rom, samt tillika ett långt bref om byggnadskonsten i Sverige, men fick efter hemkomsten här ej annat tillfälle att praktiskt visa sin kännedom om denna konst än genom inredningen af Rosersbergs slott och uppförande af några byggnader derstädes. <i>Carl Fredrik Sundvall</i> (född 1754, död 1831) blef under nu ifrågavarande tidskifte äfven inskränkt till uppgörande af ritningar, men fick under det följande gifva sådana till Carolina rediviva i Upsala, hvilken byggnad ock uppfördes, ehuru med sådana förändringar ifrån Sundvalls ritningar, att han ej ville vidkännas densamma. Den storartade, ljusa, luftiga trappuppgången och de präktiga boksalarne vittna emellertid fördelaktigt om hans smak och konststudier. Äfven Stjernsunds vackra slott är af honom uppfördt.

För öfrigt egnade sig den här ofvan omnämnde snillrike dekorationsmålaren <i>Jean Louis Desprez</i> äfven åt byggnadskonsten, och ett vackert prof af hans verksamhet derinom är Upsala orangeribyggnad, som under åren 1788—1807 uppfördes af den ur hans skola utgångne <i>Jakob Magnus Nordencreutz,</i> född 1763, major vid fortifikationen 1792, öfverstelöjtnant i armén 1801, fortifikationsbefälhafvare i Landskrona 1805, död i Upsala 1834. Äfven <i>Carl Christofer Gjörwell,</i> son till den förut omnämnde flitige publicisten och född 1766, stadsarkitekt i Stockholm efter hemkomsten från vidsträckta utrikes resor, hofarkitekt 1803, titulerad professor 1808, död 1837, tillhörde Desprez' skola. Ehuru han redan under nu ifrågavarande tidskifte gjorde sig bemärkt som arkitekt, blefvo dock hans förnämsta arbeten, Garnisonssjukhuset i Stockholm, Drottningens paviljong vid Haga och den slottslika hufvudbyggnaden vid Bondeska godset Säfstaholm i Södermanland, uppförda först under den följande tiden.

Såsom <i>gravörer</i> gjorde sig kända <i>Anton Ulrik Berndes,</i> född 1757, hvilken i Sverige införde mezzotinto- eller svartkonstmaneret, död på 1830-talet, samt <i>Christian Didrik Forssell,</i> född 1777, hvars konstnärliga verksamhet dock egentligen utvecklade sig först under det följande tidskiftet och vi få i nästa del tillfälle att till honom återkomma. Särskildt såsom kart-gravör utmärkte sig <i>Erik Åkerland,</i> född 1754.

<i>Musiken</i> rönte visserligen icke under detta tidskifte från de högste i samhället samma uppmuntran som under det föregående, men omfattades emellertid med allt lifligare intresse af den större allmänheten,
och antalet af musikaliskt bildade personer blef allt större, om ock fortfarande röjdes stor brist på framstående inhemske tonsättare.

Den mest produktive bland dessa var <i>Olof Åhlström,</i> född 1756 inom Vårdinge socken i Södermanland, der fadern var bonde. Då sonen tidigt röjde ovanliga musikaliska anlag, läto föräldrarne honom erhålla undervisning af församlingens organist; men denna undervisning fann han snart otillräcklig och begaf sig vid sexton års ålder till Stockholm, der han vann inträde vid musikaliska akademien och 1777 förordnades till organist i Maria församling, hvilken befattning han innehade till 1792, då han utbytte den mot en dylik i Jakobs församling. Tillika hade han 1779 blifvit anstäld i krigskollegium, der han slutligen 1805 blef krigsråd. Hans embetsmannaverksamhet gjorde likväl intet afbrott i hans musikaliska, hvilken han alltid betraktade såsom sin hufvudsakliga, hvarföre han ock, äfven sedan han 1824 begärt och erhållit afsked från sitt krigsråds-embete, bibehöll organistbefattningen ända till sin död i Augusti 1835. Han anlade det första nottryckeri i Sverige 1789 och utgaf derifrån flera värdefulla arbeten, hvaribland de mest omfattande voro »Musikaliskt tidsfördrif», innehållande piano-kompositioner, kantater, ouvertyrer, m. m., hvilket han fortsatte från 1789 ända till 1834, samt »Skaldestycken satta i musik», 18 delar, 1795—1823, innehållande många hans egna kompositioner, af hvilka flera vunno stort bifall och sjöngos med stor hänförelse i alla den tidens sällskapskretsar, och hvarigenom han gjorde Kellgrens, fru Lenngrens och Franzéns dikter till en folkpoesi, som lefde på samtidens läppar så väl som i dess hjertan. För öfrigt har han komponerat musiken till operorna Frigga af Leopold, gifven 8 gånger, 1787—1792, Tanddoktorn af Nordforss, gifven 86 gånger, 1800—1855, samt De begge Crispinerne, som gafs 3 gånger 1862. För öfrigt har han författat och utgifvit Sonater för klavér med accompagnement af viol, Klavér-duetter m. m., biträdde, såsom ledamot i komitén för kyrksången, vid utarbetandet af den koralbok, som utgafs 1820, samt öfversåg melodierna till Bellmans sånger, innan de utgåfvos på trycket, och försåg dem med klavér-accompagnement. Han var gift med en syster till kommerserådet Lenngren och derigenom slägt med skaldinnan, i hvars musikaftnar han gerna och lyckligt deltog. För öfrigt ansågs han på sin tid för Sveriges störste orgelspelare samt har komponerat melodierna till N:is 376 och 449 i nya psalmboken.

<i>Per Frigel,</i> född i Kalmar 1750, filosofie magister i Upsala 1776, ledamot af musikaliska akademien 1778 och dess ständige sekreterare 1796, sekreterare i statskontoret 1785—1809, död vid 92 års ålder 1842, har gjort sig känd och aktad såsom kompositör af en mängd koraler och kantater, af en opera, Zoroaster, som dock ej varit uppförd, af musiken till Wallins kantat Guds lof och till Samuel Ödmanns oratorium. Försonaren på Oljoberget, m. fl.

<i>Johan Wikmansson,</i> född i Stockholm 1753, kamererare vid nummerlotteriet 1778, organist i Storkyrkoförsamlingen 1781, död 1800, vann
stort rykte såsom violoncellist och orgelspelare, samt har komponerat åtskilliga på sin tid mycket berömda viol-qvartetter.

<i>Johan Christian Fredrik Hæffner,</i> född i Chur-Hessen 1759, anstäld såsom organist vid tyska kyrkan i Stockholm 1780 och vid kungliga teatern såsom sångmästare 1783, kapellmästare 1794, musikdirektör vid Upsala akademi 1808, tillika organist vid domkyrkan 1826, död 1833, har haft en stor förtjenst om studentsången i Upsala, som af honom kallades till lif och hvilken han äfven riktat med flera egna kompositioner, som ofta sjungits och ännu sjungas med hänförelse. För öfrigt har han satt musiken till operan Electra, som gafs tio gånger 1787—1791, och Renaud, som uppfördes elfva gånger 1801, 1802, till prologen »Alcides' inträde i verlden» af Edelcrantz, hvarmed dramatiska teatern invigdes 1793, samt till lyriska monologen »Lydia och Arist» af Walerius, äfvensom han komponerat svenska messan, Preludier till melodierna i svenska choralboken, musiken vid åtskilliga promotionshögtidligheter i Upsala, utgifvit Svenska folkmelodier, samt redigerat musiken till Geijers och Afzelii Svenska folkvisor. Jemte dåvarande hofrättsrådet Erik Gabriel von Rosén och Åhlström utarbetade han vår nuvarande psalmboks koraler, hvilken nya koralbok i 2 delar utkom 1820 och 1821, sedan den redan 1819 blifvit af psalmkomitén antagen och godkänd.
</chapter>

<chapter name="Konungahuset.">
<h3>Konungahuset</h3>
<i>Gustaf Adolf</i> röjde ända från barndomen ingenting af den snillrikhet, som i så hög grad utmärkt Gustaf III. »Hans begrepp», säger en samtida författare, som nära kände honom <footnote><i>Adlerbeth,</i> Anteckningar, III: 258.</footnote> »var, innan han fattat fördomar, riktigt och sundt. Det var ej egentligen förstånd han saknade, men förståndet saknade vidd. Deraf kom, att han i många ämnen fälde sanna omdömen, att han uttryckte sin mening både skriftligen och muntligen redigt och klart; att han uppgjort för sig sjelf ett regeringssystem, som han oafbrutet följde, nemligen att vara på sin vakt mot favoriter och att aldrig gifva löften. I dessa omständigheter torde man ock igenkänna frukter af den i många afseenden goda uppfostran han fått, äfvensom i andra fall verkningarna röjde sig af hvad som i bildningsvägen blifvit förfeladt.»

Han hade i <i>Nils von Rosenstein</i> haft en lärare med vidsträckta kunskaper och de bästa föresatser att söka skärpa sin lärjunges förstånd, öfva honom till arbetsamhet, vänja honom vid sparsamhet och ordentlighet samt i allmänhet ingifva honom en hög tanke om sina pligter såsom en rättrådig, upplyst och välvillig konung. Gustaf III motsatte sig icke heller, att sonen fick af Rosenstein bibringas mera frisinnade åsigter, än fadern omfattat och tillämpade. »Rosenstein», 
sade han, »må gerna
bilda honom till filosof. När han blir konung, kommer han nog ifrån filosofien» — en förutsägelse, som ock i allo gick i fullbordan.

Om Gustaf III i detta hänseende berömvärdt sörjde för sonens uppfostran, skadade han honom, å andra sidan, så mycket mera genom den ståt och etikett, hvarmed han omgaf honom ända från vaggan, såsom i det föregående är omtaladt. Sällan eller aldrig fick han leka med jemnåriga, och när det skedde, iakttogs äfven här skilnaden i rang så noga, att prinsen väl insåg huru mycket han stod öfver alla andra. Högmod blef således tidigt hos honom inplantadt, och då hans lynne var af naturen trögt, följde snart håglöshet för arbete, hvilket han på sin höga ståndpunkt tyckte sig ej behöfva underkasta sig, och en mer och mer tilltagande envishet, emedan, då han skulle blifva allas herskare, borde ock alla böja sig efter hans vilja.

I dåvarande öfverhofpredikanten, sedermera biskopen <i>Johan Gustaf Flodin</i> hade prinsen fått en religionslärare, hvars inverkan på honom ej blef fördelaktig. Flodin gjorde nemligen allt för att hos honom inskärpa en sträng, ofördragsam renlärighet, som väl öfverensstämde med hans tungsinta lynne. Skriftens ord, att all öfverhet är af Gud, att Gud gifver stundom folken konungar i sin vrede, att man måste lyda äfven de genvördige o. s. v., fäste sig djupt i prinsens sinne och gåfvo ytterligare stöd åt hans begrepp om konungamaktens rätt till blind lydnad. Hans tidiga inträde i frimureriet och den håg för det mystiska, hemlighetsfulla, man sökte bibringa honom, bidrogo ytterligare att vända hans håg åt andliga mysterier och grubbla deröfver.

Under Gustaf III:s utrikes resa 1791 hade kronprinsen fått del i regeringen, med rättighet att säga sin tanke i alla förekommande mål och afgörande röst, om meningarna voro lika delade. När han, efter konungens återkomst, fann sig från regent åter nedflyttad till undersåte, röjde sig hans harm häröfver i en tungsint håglöshet och misstänksamhet mot alla, med hvilka han kom i beröring. I ännu högre grad visade sig denna sinnesstämning efter Gustaf III:s död. Han kunde endast med mycken möda af sin dåvarande guvernör, grefve Nils Gyldenstolpe, öfvertalas att mottaga kronan, och äfven sedermera under loppet af hans regering, midt under de mest öfverspända begrepp om konungars företräde framför andra dödlige, röjdes vid åtskilliga tillfällen hos honom en ledsnad vid denna höghet och en önskan att få afsäga sig den tunga bördan. Bland annat finnes ännu en af honom uppsatt akt, hvari han afsade sig regeringen till förmån för sin son och såsom anledning härtill uppgaf: »Jag skulle anse mig fela emot mig sjelf och emot de heliga förbindelser jag ingått, om jag längre sökte fortfara i rikets styrelse, då jag hvar dag känner mig mera oskicklig att uppfylla ett så vigtigt kall, i anseende till den sinnesförfattning, uti hvilken jag genom ett af sorger förtärdt hjerta blifvit försatt och som ej med ord står att beskrifva». Konceptet till denna akt, skrifvet med hans egen hand, fans bland hans papper på Haga 1809, men
man vet ej med säkerhet hvilket år denna akt blifvit uppsatt, ehuru det synes tillhöra ett af åren 1803, 1804 eller 1805.

Under hösten 1792 gick hans svårmod så långt, att man började frukta hans förnuft vara rubbadt. Generaldirektören Akrell och flere andre ansedde läkare förklarade ock i ett protokoll, som då fördes öfver en konsultation rörande den unge konungens helsa, att han hyste vissa fixa idéer, som icke voro förenliga med ett sundt förstånd. Bland annat skall han varit fullt öfvertygad, att Carl XII:s själ öfverflyttat i hans person, och flera af hans följande handlingar tyckas visa, att han fortfarande trodde härpå.

Hans helsa förbättrades emellertid och under de följande åren af sin minderårighet gaf han vid åtskilliga tillfällen lofvärda prof af förstånd och ståndaktighet. Dessa egenskaper visade han äfven efter anträdet till regeringen samt gjorde sig både omtyckt och aktad genom rättrådighet, oveld, ordning, sparsamhet och betänksamhet. Man lofvade sig mycket godt af en sådan konungs styrelse; men de lofvande utsigterna varade dock ej länge. Redan under Norrköpings riksdag visade sig hvilka höga begrepp han hyste om sina konungsliga rättigheter och huru han icke skydde våldsamma medel för att bryta den frihetsanda, som röjde sig synnerligast hos adeln. Ännu mera försämrades förhållandet genom hans resa till Ryssland, der kejsar Pauls nyckfulla despotism, som likväl städse vann den mest blinda lydnad, slog synnerligen an på Gustaf Adolfs sinne. Det visade sig ock vid hans återkomst till Sverige i det här ofvan omtalta uniformspedanteriet, som så mycket besvärade hans omgifning och väckte så mycken förargelse inom armén. Sjelf blef han ock alltmera trumpen och svårmodig. All glädtighet försvann från hans hof, och man vågade knappt börja något samtal i hans närvaro.

Ännu värre blef det under och efter resan till Baden. Han omgafs der af franska emigranter, som lifligt framhöllo de gamla förbindelserna mellan Bourbonerna och svenska konungahuset samt smickrade hans högmod med utsigten att uppträda såsom Europas räddare från revolutionen. Upprörd af mordet å hertigen af Enghien och öfvertygad genom Jungs förklaring af uppenbarelseboken, att Napoleon var den deri förkunnade antichrist, trodde sig Gustaf Adolf genom sjelfva sitt namn uppmanad att uppträda såsom kristenhetens räddare och mensklighetens hämnare. Hans förstånd var alltför inskränkt att inse huru mycket han saknade den store Gustaf Adolfs egenskaper och huru helt annorlunda förhållandena voro nu än då, och för öfrigt var det för honom en trosartikel att till storverk icke behöfdes annat än att dertill vara af Gud utsedd. Medan han så rufvade öfver de storverk, han skulle uträtta, blef han alltmera dyster, nyckfull, våldsam och envis, alltmera kall och frånstötande i sitt sätt både mot sina närmaste och alla andra.

Efter återkomsten till Sverige tycktes han hafva förlorat äfven den kärlek till sitt folk, han under de första regeringsåren visat. Han gjorde
ingen hemlighet af det företräde han gaf tyskarne framför svenskarne, hvilka han fann styfsinta, ovilliga och omedgörliga. När belöningar ifrågasattes, anmärkte han vanligen, att den dertill föreslagne blott gjort sin skyldighet, men bestraffningarna skärpte han ofta. Smädliga utlåtelser mot öfverheten, hvilka Gustaf III föraktat, så att han oftast förbjudit deras upptagande vid domstolarne, blefvo nu strängt beifrade, och äfven sådana utlåtelser, hvaremot ingen annan kunde finna något att anmärka, föreföllo honom förgripliga. Också granskades med yttersta noggrannhet alla utkommande skrifter, och konungen tycktes fattat en verklig afsky för böcker. Sjelf läste han inga andra än bibeln och tjenstgöringsreglementet.

Genom allt detta hade han mer och mer förlorat sitt folks tillgifvenhet, och då härtill kommo de för alla tryckande och sjelfva rikets bestånd hotande följderna af hans oefterrättliga politik, samt den alltmera allmänna öfvertygelsen om hans olämplighet att längre innehafva tronen, förklaras häraf, huru sammansvärjningen mot honom kunde vinna så stor omfattning och så länge fortgå, utan att någon underrättade honom om dess tillvaro eller gjorde något försök att försvara honom.

Sedan han den 13 Mars 1809 upphört att regera, fördes han under följande natten till Drottningholm och derifrån, några dagar derefter, till Gripsholms slott, der han tills vidare skulle förblifva. Drottningen och de kungliga barnen stannade på Haga, till dess de den 6 Juni, samma dag som Gustaf Adolfs farbroder utropades till konung i hans ställe, fingo tillåtelse att äfven begifva sig till Gripsholm.

I början af Augusti skref den nye konungen Carl XIII ett bref till ständerna och uppmanade dem att gifva ett anständigt underhåll åt den furste, som i 17 år burit Sveriges spira, samt underhandlade tillika med kejsar Napoleon om tillåtelse för Gustaf Adolf att få resa till Schweiz och der förblifva. Ständerna läto anställa en bouppteckning å f. d. kungliga familjens egendom, hvars värde i fastigheter och kapital fans uppgå till 684,119 rdr 13 sk. 11 rst. banko, deraf årliga räntan utgjorde 36,168: 34. 6. Årliga underhållet bestämdes emellertid till 66,666: 32, och statsverket fick således årligen tillskjuta omkring 30,500 rdr, hvaraf 10,000 skulle tillfalla f. d. konungen, en lika summa hans gemål och det öfriga deras barn. Så snart någon af föräldrarne doge, skulle dess lott indragas, men tillskottet till de kungliga barnen utgå så länge någon af dem lefde. De kungliga personernas kapital, så väl som bouppteckningsvärdet af fastigheterna, skulle icke utan konungens och ständernas gemensamma bifall och samtycke få lyftas eller föras ur riket, men lösegendomen fritt få disponeras och vid afresan ur riket medtagas.

På Gripsholm tillbragte Gustaf Adolf sina dagar ganska bekymmerslöst, upptog mycket kallt underrättelsen, att ständerna bekräftat hans afsättning, och uttryckte endast sin förundran öfver, att de från tronen utestängt hans son. För öfrigt talade han endast om de ljufva
dagar han ämnade tillbringa i Christiansfelt, det herrnhutiska institutet i Holstein, der »han väntades af en krona, mera lysande än den han nedlagt». Hela sommaren och hösten förgingo emellertid, utan att han kunde få lemna Gripsholm, der han för öfrigt nu hade sällskap af gemål och barn samt behandlades med all aktning. Han yttrade dock ofta sin otålighet att få lemna Sverige, och en fregatt låg äfven färdig i Carlskrona att öfverföra honom och hans familj till Tyskland, men ingenting kunde afgöras, innan svar kommit från Napoleon, och dermed dröjde från den ena månaden till den andra. Slutligen kom dock den väntade tillåtelsen, och den 6 December 1809 reste Gustaf Adolf med sin gemål och sin son från Gripsholm, följd några dagar senare af de kungliga prinsessorna.

Öfversten friherre Carl Henrik Posse reste först med prins Gustaf till Carlskrona, dit f. d. konungen och hans gemål följdes af generalmajoren Anders Fredrik Skjöldebrand, som sedermera var den kungliga familjen följaktig under dess resa genom Tyskland. Det var likväl ingen lätt sak att få Gustaf Adolf så långt som till Schweiz, der man ville han skulle stanna. Redan i Hamburg förklarade han sig ej resa längre, och det var endast med biträde af dervarande franske ministern Bourienne och hotelse af fransk fångenskap, man kunde förmå honom att fortsätta resan. Längre än till Brucksal i Baden, drottningens moders residens, dit den kungliga familjen anlände i slutet af Januari 1810, kunde man dock ej få honom. Man hade hos Napoleon begärt anvisandet af ett visst område, hvilket f. d. konungen ej skulle få lemna, innan de nya förhållandena inom Sverige blifvit tillräckligt befästade; men Napoleon hade gifvit det betecknande svaret: »Bah! låt f. d. konungen resa hvart han behagar. Han skall allestädes rättfärdiga statshvälfningen i Sverige». Detta inträffade ock, åtminstone i Baden, der man snart ledsnade vid den anspråksfulle och besvärlige gästen samt innerligen önskade blifva honom qvitt. Han förmåddes ock längre fram på året att bosätta sig i Basel; men när han der i slutet af Juni fick underrättelsen om den till svensk kronprins valde Carl Augusts död, reste han till Berlin för att söka verka för sin sons erkännande såsom svensk tronföljare. Konung Fredrik Wilhelm vägrade dock att mottaga honom och gjorde allt att förmå honom så snart som möjligt lemna de preussiska staterna.

Härefter reste Gustaf Adolf omkring i norra Tyskland, till dess han i början af September fick underrättelse, att franske marskalken Bernadotte blifvit vald till svensk kronprins, hvilket så förbittrade honom, att han genast afskedadé alla svenskar, som ännu voro i hans tjenst, och ville nu begifva sig öfver till England, men fann förbud härför i de preussiska hamnarne, hvarföre han begaf sig inom ryskt område, der han vänligt mottogs på kejsar Alexanders befallning och fick tillfälle att gå ombord på ett engelskt krigsfartyg, som i Oktober 1810 förde honom till den vid Vinga sund utanför inloppet till Göteborg liggande engelskt flottan. Här mottogs han med stora
hedersbetygelser, och hans ankomst till närheten af svenska kusten väckte en viss oro hos svenska regeringen; men engelske amiralen gjorde ingen svårighet att söka aflägsna honom från engelska flottan, och i November seglade f. d. konungen till London, der han äfven af engelska regeringen rönte ett vänligt mottagande. Dock yttrade engelske ministern för utrikes ärendena lord Wellesley till svenske ministern i London friherre Rehausen sin förundran öfver, att man kunnat bibehålla Gustaf Adolf så länge på Sveriges tron.

Han stannade sedermera fyra månader i England och sammanträffade derunder flera gånger med Ludvig XVIII, som ännu alltid förgäfves väntade att återkomma till Frankrike, hvars konung han kallade sig, och som nu blef i tillfälle att återgälda Gustaf Adolf den gästvänlighet, han förut af honom rönt. Slutligen ledsnade dock Gustaf Adolf vid vistandet i England och afseglade i slutet af Mars 1811 till ön Helgoland, hvarifrån han sökte tillåtelse att begifva sig inom danskt område, men hvilket vägrades. Med sin vanliga envishet lät han dock häraf ej afhålla sig, utan begaf sig i en öppen båt, rodd af tolf Helgoländare, i Juli 1811 öfver hafvet till kusten af Sleswig och stannade derefter flera veckor i Tönningen, der han bemöttes med all aktning, men tillika hölls under bevakning af danska officerare.

Först i September 1811 kunde han förmås att lemna danska området och begaf sig nu till Basel, hvarifrån han den 3 Oktober utfärdade en handling, genom hvilken han åt sin »förra gemål» drottning Fredrika Dorothea Wilhelmina, öfverlemnade att bevaka sin och sina barns rättmätiga och enskilda egendomsrätt i Sverige och äfven göra anspråk på hela den enskilda förmögenhet han sjelf der egde. För egen del vägrade han envist att mottaga några penningar från Sverige, oaktadt han ofta befunnit sig i den svåraste penningeförlägenhet; men genom detta öfverlåtande till drottningen gjorde han åtminstone slut på den förlägenhet, hvari äfven hon och hennes barn ofta råkat och till hvars afhjelpande hon nödgats försälja större delen af sina juveler.

Gustaf Adolf hade nu, alltsedan ett kort sammanträffande i Altenburg i början af September 1810, icke sett sin gemål eller sina barn. I Basel arbetade han ifrigt på tillvägabringandet af laglig skilsmessa, och ehuru både drottningen och hennes mor gjorde allt att förekomma densamma, funno de sig slutligen föranlåtna att ingå derpå, och den 17 Februari 1812 blef akten derom formligen utfärdad.

Under våren 1812 lemnade han Basel och besökte derefter flera delar af Tyskland, ingenstädes stannade han någon längre tid, samt återvände slutligen till Basel, der han längst dröjde.

Sedan Ludvig XVIII till slut verkligen blifvit Frankrikes konung, ville Gustaf Adolf 1815 besöka honom i Paris, men hvilket afböjdes, och han klagade icke utan skäl, att han nu med köld och likgiltighet bemöttes af dessa Bourboner, för hvilka han i forna dagar kämpat så oförväget samt äfventyrat både sin krona och sin ätts framtid. Han
bortlade nu den dittills burna titeln »grefve af Gottorp» och kallade sig i stället öfverste <i>Gustafsson,</i> såsom bättre öfverensstämmande med hans genom eget förvållande mer och mer inskränkta tillgångar.

Nu började han ock sysselsätta sig med författareskap och tycktes tills vidare vilja taga sin hand från politiken. Först utgaf han i Schweiz på fransyska författade »Betraktelser och anekdoter rörande 1808 års krig mellan Sverige och Ryssland», så en »Parallel, i form af kritiska och resonerade anmärkningar vid Gustaf IV Adolfs biografi», införd i en fransysk samling af lefvernesbeskrifningar, samt derefter en äfven på franska författad skrift, kallad »Betraktelser rörande mina första krigsbedrifter», hvilka båda uppsatser utkommo 1829 i svensk öfversättning under titel: »Historiska erinringar af öfverste Gustafsson», innehållande tillika hans »Vederläggning, adresserad till generalen grefve de Ségur», i anledning af några yttranden i dennes »Napoleons och stora arméns historia»; »Fyra bref till grefve de Las Casas» i anledning af uttryck i dennes »Memorial de S:t Hélène», samt »Betraktelser öfver en oinskränkt tryckfrihet», likaledes öfversatt från en af Gustaf Adolf på franska skrifven uppsats. På detta språk skref han äfven en vetenskaplig afhandling »Om norrskenet», hvilken han i Januari 1815 insände till franska institutet.

Nya planer begynte likväl nu sysselsätta honom. Redan i början af 1815 lemnade han allmänheten förtroende af en sådan, som afsåg en pilgrimsfärd till den heliga grafven i Jerusalem, dit han skulle åtföljas af en skara »Svarta riddare», som skulle samlas i Triest och bära en af honom uttänkt fantastisk drägt. Turkiske sultans tillstånd fordrades emellertid, men detta vägrades, och från Wien lät man Gustaf Adolf förstå, att Triest ej kunde blifva samlingsplatsen för hans Svarte riddare, men icke desto mindre begaf han sig dit och fann sig snart omgifven af omkring 40 äfventyrare, med hvilka han inskeppade sig å ett gammalt af honom i Triest inköpt fartyg, och, i trots af fortfarande vägran från Konstantinopel, stälde kosan åt Österlandet. Han kom dock ej längre än till staden Patras i Grekland, der hans »riddare» fordrade att utbekomma den sold, han lofvat dem, och då han härtill var urståndsatt, öfvergåfvo de honom, hvarmed hela företaget gick om intet.

Han var nu åter i svårt penningebetryck och vände sig derföre i Augusti 1815 till Carl Johan med en framställning om snart utbekommande af så väl den enskilta egendom, han i Sverige egde vid sin afresa derifrån, som af det arf, hvilket tillfallit honom efter hans i Augusti 1813 aflidne moder, enkedrottningen Sofia Magdalena. Kronprinsen svarade honom välvilligt, och på hans förslag beslöts vid 1815 års riksdag, att f. d. kungliga familjens förmögenhet skulle kontant utbetalas, hvilket skedde med 577,133 rdr hamb. banko, hvaremot den förut anslagna underhållssumman upphörde.

Efter sin misslyckade pilgrimsfärd återvände Gustaf Adolf till Basel, men redan följande året hade han ett nytt förslag å bane. Hans
son, prins Gustaf, fylde den 9 November 1816 sitt sjuttonde år och då ville fadern med stor högtidlighet förklara honom myndig, hvarvid prinsen borde bestämdt gifva till känna, huruvida han vidhöll sina arfsanspråk på svenska tronen eller föredrog att uppgifva dem, hvilket skulle bekräftas genom en formlig akt. Prinsen skulle möta sin fader i Darmstadt och derifrån såsom »prins af Sverige», åtföljd af en afdelning utaf stadens militär samt af Darmstadts och Badens rytteri, hålla ett högtidligt intåg i Frankfurt. Förslaget mötte likväl svårigheter från alla håll och strandade helt och hållet mot prinsens bestämda vägran att låna sig dertill, i följd hvaraf en brytning härefter inträdde mellan far och son.

När Carl XIII aflidit i Februari 1818, lät Carl Johan derom underrätta Gustaf Adolf, hvilken besvarade denna uppmärksamhet med ett bref, hvari han lyckönskade Carl Johan till uppstigande på Sveriges tron. Sedermera hördes här ingenting vidare om f. d. konungen förr, än han i Januari 1821 öfverraskade svenska och norska regeringen med begäran om norsk medborgarerätt. Inlagan öfverlemnades till norska stortinget, med en erinran om det i Sverige utfärdade förbudet mot all gemenskap med förra kungliga familjen, samt lades af stortinget till handlingarna, hvilket beslut meddelades Carl Johan i en skrifvelse af den 2 April 1821, i hvilken stortinget försäkrade konungen så väl om sitt som om norska folkets »oaflåtliga och uppriktiga tillgifvenhet för hans maj:t och dess kungliga hus».

Gustaf Adolf fortsatte sedermera sitt kringirrande lif, men sjönk mer och mer i glömska. Den sista tiden af sin lefnad tillbragte han i S:t Gallen i Schweiz, der en svensk resande med honom sammanträffade under hösten 1836 och har lemnat följande skildring af hans yttre vid denna tid: »Det var en lång, smärt gestalt, med hela främre delen af hufvudet kal, nacken och sidorna höljda af ett tunnt, gråblandadt, ursprungligen kastanjefärgadt hår. Han hade stor, något tjock, i öfrigt välbildad näsa, stora utstående läppar, af hvilka den öfre betäcktes af en kort mustasch utaf ungefär samma färg som håret. Hans blick var stel och tom, hans rörelser styfva och afmätta, hufvudet något framåt lutadt och halsduken tätt sluten intill halsen. Han bodde då i två små rum på ett temligen tarfligt värdshus, hade en kyparegosse till enda uppassare, gick sällan ut och hade till hufvudsaklig sysselsättning att läsa gamla tidningsluntor, företrädesvis skildringar af krigshändelserna 1807, 1808 och 1809, samt några romaner, lånade från läsesällskapet. Större delen af dagen var han tungsint och folkskygg, men ofta om qvällarna bullrande upprymd — en inverkan af den svenska nationaldrycken, som allt för ofta af honom anlitades. För öfrigt visade han en stark, afgjord motvilja för allt svenskt, och den svensk, som ville förmå honom till något slags meddelande, måste noga dölja sin nationalitet. Äfven om sina närmaste ville han icke höra talas och undvek all slags beröring med dem. Hvarje slags understöd från någon af dem, hvarom han fick någon
kunskap eller aning, tillbakavisade han på det bestämdaste; men hans äldsta dotter, storhertiginnan af Baden, hade dock lyckats genom hemlig öfverenskommelse med egaren till det värdshus han bebodde, få hans lefnadskostnader der nedsatta till ett vida lägre belopp än det verkliga, hvarigenom hans knappa tillgångar blefvo tillräckliga derför. Skilnaden ersattes af henne» <footnote>Jfr <i>Arfvidsson,</i> Nord och Söder, Stockh.  1843, s. 106—120.</footnote>.

I S:t Gallen slutades ock Gustaf Adolfs lefnad den 17 Februari 1837. Den hade varit rik på vexlingar, i de flesta fall vållade af honom sjelf. Af naturen begåfvad med godt, om ock inskränkt förstånd, lät han detta mer och mer omtöcknas af allahanda griller. Äfven hans goda egenskaper blefvo genom sin öfverdrift skadliga både för honom sjelf och hans folk. Hvarken som regent och ännu mindre efter sitt fall förmådde han bära motgången, stötte ifrån sig alla, som sökte visa honom deltagande, och blef slutligen en dyster, tungsint enstöring, glömd af alla och sökande äfven att glömma sig sjelf.

<i>Fredrika Dorothea Wilhelmina,</i> Gustaf Adolfs gemål, var född den 12 Mars 1781 och den fjerde i ordningen bland arfprinsens af Baden Carl Ludvigs och dess gemåls Amalia Fredrika af Hessen-Darmstadt döttrar. Två af hennes äldre systrar voro förmälda, den ena, Fredrika Wilhelmina Carolina, sedan Mars 1797 med dåvarande hertigen af Zweybrücken, 1799 kurfurste och 1806 konung af Baiern Maximilian Josef, och den andra, Lovisa Maria Augusta, efter sin förmälning kallad Elisabeth Alexiewna, sedan Oktober 1793 med dåvarande storfursten, 1801 kejsaren af Ryssland Alexander I. Deras yngre syster, prinsessan Fredrika, hade tidigt fäst sitt hjerta vid den unge hertigen af Enghien, den siste ättlingen af den Condéska grenen utaf franska konungahuset, hvilken, såsom i det föregående är berättadt, slutligen på Napoleons befallning blef tillfångatagen å badiskt område, förd till Vincennes och der skjuten i Mars 1704. Prinsessan Fredrika hade ofta sett honom vid hennes föräldrars hof och en ömsesidig tillgifvenhet fästade dem vid hvarandra; men den landsflyktige prinsens ställning var ännu allt för osäker och prinsessan äfven allt för ung att en äktenskaplig förbindelse dem emellan kunnat ännu ifrågasättas. Då anmälde sig Sveriges unge konung Gustaf Adolf såsom friare, och prinsessans föräldrar gjorde nu allt att förmå henne antaga ett så lysande anbud. Hon gaf ock slutligen vika för deras föreställningar, och förmälningen firades, såsom förut är berättadt, den 31 Oktober 1797.

Början af deras äktenskap var ingenting mindre än glad, och fortsättningen blef det ej heller. Konungen, stel, sluten och ytterst mån om sin värdighet, kunde ej ingifva sin unga gemål några varmare känslor, och hon, med hjertat ännu fästadt vid en annan, finnande sig i det land, hvars drottning hon blifvit, främmande för allt och för alla, och visst icke minst för sin gemål, syntes ytterst nedstämd och besvärad. Hennes sätt mot sin gemål var ock så kallt och främmande,
att han i harmen flyttade från henne ut till Haga, der han i djupaste enslighet tillbragte flera månader.

Drottningens lif var under tiden icke mera angenämt. Hon fann sig mycket olycklig och blotta åsynen af hennes gemål ingaf henne fruktan. Fåfängt sökte hennes hofdamer skingra den sorg och oro, hon ständigt röjde, de framkallade endast nya yttringar af huru mycket hon saknade föräldrahuset och huru lifligt hon önskade dit återvända. Så förgingo flera månader, hvarunder de, som voro de unga makarne uppriktigt tillgifna, gjorde allt för att öfvertala konungen att genom ett mildt och kärleksfullt bemötande söka vinna drottningens hjerta, medan, å andra sidan, drottningens mor, som med henne underhöll en trägen brefvexling, allvarligt bemödade sig att göra henne vänligare stämd mot sin gemål. Hon lyssnade också till föreställningarna härom och visade allt mera nöje öfver de bevis af sin tillgifvenhet, hvilka konungen nu oftare än förut gaf henne. Så inträdde efter hand ett ganska godt förhållande mellan båda makarne, ehuru deras lynnen voro allt för olika, att någon innerligare förtrolighet kunde mellan dem uppstå. Den sextonåriga drottningen var i mycket barn ännu, och då hon, efter den nya vändning hennes äktenskap tagit, kände sig lyckligare än förut, öfvergick hennes glädtighet icke sällan till en yrhet, hvilken den stele, trumpne konungen fann högst opassande <footnote>Vid ett tillfälle företog man sig i drottningens förtroliga aftoncirkel att åskådliggöra den antika berättelsen om kolossen på Rhodus. Dennes representant var en glad, med långa ben försedd hofman, som stälde sig med en fot på hvardera af två kommoder, hvarefter drottningen med sina damer förestälde skepp, som det ena efter det andra seglade fram under kolossen. Det högljudda skrattet hördes af konungen, som oväntadt inträdde. Man tänke sig hans häpnad öfver den syn, som här mötte honom! Kolossen och damerna skyndade att sätta sig i säkerhet; men drottningen fick en ganska allvarsam föreställning för sitt deltagande i ett så föga konungsligt upptåg.</footnote>.

Den vackra, intagande, hjertegoda drottningen blef emellertid allt mera allmänt afhållen och började äfven finna sig allt bättre i sitt nya fädernesland, der hon, blifven mor för två söner och tre döttrar, äfven gladdes af sina barns sällskap och deltagandet i deras uppfostran. För öfrigt hade hon, under det kungliga parets besök i Tyskland åren 1803 och 1804, glädjen att en längre tid åter få vistas i fädernehemmet. Den tilltagande dysterheten i hennes gemåls lynne och de allt oftare förekommande utbrotten af hans häftighet beredde henne dock flera sorger, och ju bekymmersammare de politiska förhållandena blefvo, i följd af konungens envisa fasthållande vid vissa åsigter, ju mera nedstämdt och ojemnt hans lynne derunder blef, desto mera led ock drottningen deraf.

När Gustaf Adolf den 13 Mars 1809 blef arresterad, var drottningen på Haga. Underrättelsen om hvad som händt väckte hos henne största bestörtning och tillika den häftigaste smärta, emedan hon var öfvertygad, att man skulle beröfva den afsatte konungen icke blott kronan utan äfven lifvet. Hertiginnan af Södermanland skyndade ut till
Haga, för att lugna henne, och lyckades äfven öfvertyga henne, att åtminstone ingen fara hotade hennes gemåls lif. Drottningen och hennes barn stannade sedermera i Haga, till dess de i Juni 1809 fingo begifva sig till Gripsholm, hvarifrån hela f. d. kungliga familjen i December samma år afreste till Tyskland, såsom här ofvan är berättadt.

Under det kringirrande lif, Gustaf Adolf förde, stannade drottning Fredrika med sina barn för det mesta först hos sin mor i Brucksal, sedermera i Carlsruhe och på Scheidenhard, en landtgård tillhörig storhertigliga Badiska familjen, tagande en verksam del i sina barns uppfostran samt allmänt aktad och värderad, medan hennes gemål blef det allt mindre. I Februari 1812 hade, såsom redan är berättadt, formlig äktenskapsskilnad dem emellan skett, hvartill drottningen dock ej gifvit någon anledning.

Hon fortfor ock att äfven efter deras skilsmessa, och så mycket än de många underrättelserna om hans besynnerligheter tyngde på hennes själ, följa honom med sina deltagande omsorger. För att kunna det hade hon dragit försorg om att alltid hafva i hans närhet en pålitlig person, som sörjde för de behof, han sjelf allt för mycket förbisåg. Det var icke lätt att utföra detta uppdrag, synnerligast när det gälde hans penningeangelägenheter, dem han ej sjelf förstod att vårda, men kunde icke tåla, att någon annan ville dervid vara honom behjelplig. Man lyckades likväl genom hemlig öfverenskommelse med ett schweiziskt bankirhus, hos hvilket han hade statspapper deponerade, låta honom tro, det hans inkomster mer och mer förbättrades, än genom kursens stigande och än genom dess fallande. Efter drottningens död öfvertog sonen detta kärleksverk och lyckades att, i trots af många svårigheter, bibehålla denna hemliga omvårdnad så länge fadern lefde.

Sjelf vårdade drottning Fredrika med så klok omvårdnad sin egen och sina barns förmögenhet, att denna år från år ökades. Hon hade dervid verksamt biträde af sin sons guvernör, baron <i>de Polier-Vernaud,</i> en rik, fint bildad fransysk schweizare, slutligen österrikisk grefve, som vann hennes synnerliga förtroende och, enligt en uppgift, skall i ett kapell i Schweiz blifvit vid henne vigd, ehuru deras äktenskap aldrig blef offentligen tillkännagifvet. Denna uppgift har dock af andra blifvit motsagd och i de anteckningar rörande drottning Fredrika, som utgifvits af en bland hennes tyska hofdamer, försäkras, att hon, oaktadt flera henne erbjudna tillfällen till giftermål både inom, och under hennes rang, dock aldrig upphört att vara fästad vid sin olycklige gemål, hvars födelsedag hon fortfor att fira så länge hon lefde. Hon afled i Lausanne den 23 September 1826.

Hennes och Gustaf Adolfs barn voro: <i>Gustaf,</i> född den 9 November 1799, <i>Sofia Wilhelmina,</i> född den 21 Maj 1801, <i>Carl Gustaf,</i> storfurste af Finland, född den 2 December 1802, död den 10 September 1805, <i>Amalia Maria Charlotta,</i> född den 22 Februari 1805, och <i>Cecilia,</i> född den 22 Juni 1807.

<i>Gustaf,</i> vid sin födelse Sveriges kronprins, fick till hofmästarinna grefvinnan Hedvig Armfelt, till guvernör riksrådet friherre Malte Ramel, och hade redan vid fem års ålder en hofstat, bestående, utom guvernören, af två kavaljerer, grefve Rutger Wrangel och friherre Axel Lagerbjelke, båda kaptener vid gardet, två kammartjenare och en hofmästare, samt omgafs äfven i öfrigt af samma ståt, som från första barndomen omgifvit fadern. Hans lärare var från 1806 professorn Nils Fredrik Biberg.

När fadern blifvit afsatt den 13 Mars 1809, lemnades det till en början oafgjordt, om prins Gustaf skulle fortfarande erkännas för Sveriges kronprins eller möjligen blifva dess konung och en ny förmyndareregering inträda med hertig Carl till regent. Denna ovisshet upphörde dock, när riksdagen den 10 Maj beslöt icke blott Gustaf Adolfs, utan äfven hans sons uteslutande från all rätt till Sveriges tron. Prinsen följde derefter sin mor till Gripsholm, der han endast under lektionstimmarne besöktes af sin lärare Biberg, men var för öfrigt alltid omgifven eller rättare bevakad af två officerare, som hvar fjerde timme, dag och natt, bytte om vakt.

Modern egnade, sedan, efter deras ankomst till Tyskland, sonen mera uteslutande kommit under hennes vård, en synnerlig omsorg åt hans uppfostran. Sedan han från Gripsholm kommit till Carlskrona, hade, i stället för Biberg, en regementspastor Carl Holm blifvit antagen till hans lärare; men denne återvände till Sverige redan i Oktober 1810 och fick till efterträdare en tysk professor Rinck, hvilken i sin ordning, när prinsen hunnit den ålder, att han mera behöfde en guvernör än en lärare, efterträddes af den nyss nämnde baron Polier, en rikt bildad, fin verldsman och tillika en högst aktningsvärd man, som bibehöll sitt inflytande hos prinsen långt in i hans mannaålder. Tillika fick denne såsom lärare i militära ämnen en öfverste Lassalaye, och åt dessa ämnen, så väl som åt svenska språket och litteraturen, egnade prinsen mycket intresse. På hans moders begäran hade hennes svåger, kejsar Alexander, 1814 åtagit sig att vara prinsens öfverförmyndare.

Både modern och prinsen sjelf synas ännu hafva smickrat sig med hoppet, att han kunde återvinna sina anspråk på Sveriges tron. Efter sin konfirmation 1816 antog han ock titeln prins af Sverige och kallades så allmänt inom Baden, erhöll egen uppvaktning, eget bord, egna ekipager och uppträdde i allo såsom en furstlig person. Han hade likväl nu bortlagt den s. k. svenska drägten, så väl som serafimerorden, och bar i stället malteserriddarnes drägt, hvilken orden han fått i sin spädaste barndom af kejsar Paul, likasom Andreas-orden af Alexander. Hos Alexander sökte ock modern på allt sätt verka till sonens fördel och lyckades äfven få ett löfte om hans anställande i ryska armén under 1815 års fälttåg mot Napoleon; men af undseende för Carl Johan återtog Alexander detta löfte. Vi hafva här ofvan omtalat, huru fadern, som dittills ej tyckts det ringaste bekymra sig om
sin son, likväl ville, när denne fylt sitt sjuttonde år, med stor högtidlighet förklara honom myndig och tillika få af honom ett bestämdt uttalande, om han afstod från sina anspråk på Sveriges tron eller icke, men huru sonen icke efterkom hvarken faderns uppmaning att infinna sig hos honom i Frankfurt eller att afgifva den fordrade förklaringen, samt huru fadern betraktade detta såsom en brytning dem emellan.

Prinsen studerade, under antaget namn af »grefve af Itterburg» efter ett af modern inköpt förfallet slott, vid universitetet i Heidelberg 1818 och reste 1819 till England, der han med mycken uppmärksamhet mottogs både på hofvet och af aristokratien, samt tillbragte vintern i Edinburg och återvände först sent på hösten 1820 till Baden. Han önskade få deltaga i franska expeditionen till Spanien 1823, men fick afslag. I stället företog han en resa till Italien, der han vid de särskilda hofven rönte det vänligaste mottagande, likasom äfven i Wien, der han inträffade under återresan och der han ingick i österrikisk krigstjenst samt antog nu titeln »prins af Wasa», hvilken han sedermera bibehöll. Han steg hastigt i grader och hade nyss blifvit öfverstelöjtnant vid ett i Milano stationeradt österrikiskt ulanregemente, då han måste skynda till moderns dödsbädd i September 1826. Följande året blef prinsen öfverste för ett österrikiskt infanteriregemente, och i Juni 1828 förlofvades han med prinsessan Mariana, en dotter till konung Wilhelm af Nederländerna; men denna förlofning bröts följande året, såsom det troddes genom svenskt inflytande. I stället förmälde sig prinsen 1830 med sin kusin prinsessan Louise af Baden. Han var nu generalmajor i österrikisk tjenst och brigadbefälhafvare i Wien, der han från denna tid bosatte sig, samt blef 1836 fältmarskalk-löjtnant och divisionsbefälhafvare.

Inom Sverige ådrog sig prinsen af Wasa vid ett par tillfällen en större uppmärksamhet. En friherre Johan Fredrik Ernst von Vegesack, f. d. major, blef 1832 tilltalad för ett bref, hvilket han från Berlin skrifvit till majoren friherre Anders Gustaf von Düben, hvaraf framgick, att han af prins Gustaf önskade penningehjelp och rekommendation till inträde i preussisk tjenst, samt att båda besökt prinsen. I brefvet förekommo ock några uttryck, tydligen beräknade att kunna af Düben uppläsas för prinsen, som deraf borde bevekas att lifligare intressera sig för brefskrifvaren. »Ingen annan hjelp finnes för Sverige», stod der bland annat, »än att få prinsen på tronen, men sådant kan ej gå utan uppoffrande af penningar.» Häraf gjordes nu en högmålsprocess, och båda friherrarne dömdes i Mars 1833 till landsflykt, men inbegrepos i den allmänna amnesti för politiska brottslingar, som den 21 Oktober 1834 utfärdades på årsdagen af Carl Johans landstigning å svensk jord.

Efter Carl Johans död tillsände prinsen af Wasa de stora makternas hof en förklaring, att han, »med anledning af regentombytet i Sverige, väl afhåller sig från andra demonstrationer, men likväl ingalunda för sig och sin familj afstår från dem tillkommande rättigheter
till svenska tronen». Denna förklaring infördes i tyska tidningar och omnämndes äfven i de svenska, men besvarades af konung Oscar, med upphäfvande af det år 1812 utfärdade förbud mot all gemenskap med den afsatte konungen och hans familj — ett högsint vädjande till svenska folket, hvilket ock af detta så uppfattades.

Prinsens lif framflöt för öfrigt temligen obemärkt. Såsom militär synes han ej röjt någon synnerlig förmåga och äfven i öfrigt känner man ej hos honom några mera framstående egenskaper. Likasom fadern, ehuru visserligen icke hvarken i så hög grad och ännu mindre på det sätt som denne, förde han ett kringirrande lif och var nästan ständigt på besök än vid det ena och än vid det andra af de tyska furstliga hofven. Den betydande förmögenhet, som genom moderns och hans guvernörs förenade omsorger tillföll honom, när han hunnit myndig ålder, försvann efter hand under hans egen förvaltning, så att han på gamla dagar rätt väl behöfde sin fältmarskalklöjtnantslön, och det var icke ensamt för sitt nöje, utan äfven för besparings skull, som han så ofta befann sig vid främmande hof, synnerligast det sachsiska, der han ock hade sitt enda barn, Carolina Fredrika Wilhelmina Franciska Stefania Amalia Cecilia, sedan 1853 förmäld med dåvarande kronprinsen Fredrik August Albert, som 1873 blef Sachsens konung.

Af en resande svensk, som 1855 såg prins Gustaf i Dresden, beskrifves han såsom en högväxt, starkt byggd herre, med mörkt hår och ett kallt, sträft uttryck. Svenska språket glömde han aldrig samt höll alltid några svenska tidningar och svensk författningssamling, vittnande om hans fortfarande intresse för tilldragelserna inom hans fädernesland, från hvilket han utan eget förvållande var utestängd. Sina anspråk på dess tron ur legitimitets-synpunkt frånsade han sig aldrig, men gjorde intet försök att förverkliga dem eller störa lugnet hos det folk, som förskjutit honom. Han afled nära 78 år gammal i Pillnitz, i granskapet af Dresden, den 5 Augusti 1877.

Hans äldsta syster, <i>Sofia Wilhelmina,</i> blef 1819 förmäld med Leopold, då arfprins, 1830—1856 storhertig af Baden, samt afled 1865. Den andra systern i ordningen, prinsessan <i>Amalia Maria Charlotta,</i> dog oförmäld 1853, och den yngsta, <i>Cecilia,</i> blef 1831 förmäld med Paul Fredrik August, storhertig af Oldenburg 1829—1853, samt afled 1844.

De öfriga medlemmarne af svenska konungahuset under nu ifrågavarande tidskifte, enkedrottningen <i>Sofia Magdalena,</i> hertig <i>Fredrik Adolf</i> och prinsessan <i>Sofia Albertina,</i> hafva vi i det föregående omnämnt, och till hertig <i>Carl</i> samt hans gemål, <i>Hedvig Elisabeth Charlotta,</i> skola vi i nästa del återkomma.
</chapter>

<chapter name="Embetsmännen.">
<h3>Embetsmännen.</h3>
Såsom i det föregående är visadt, var under förmyndareregeringen presidenten friherre <i>Reuterholm</i> hertigens förklarade gunstling, den som
hade största inflytandet på regeringsärendena; men tillika hade rikets främste embetsmän, riksdrotsen grefve <i>Wachtmeister,</i> ledningen af justitieärendena. Gustaf Adolf hade ingen gunstling, men dock vissa förtroendemän för särskilda delar af riksstyrelsen, så vidt han ej sjelf tog ledningen deraf, hvilket, särdeles under de senare åren, var händelsen med förhållandena till utrikes makter. Sådane förtroendemän voro, för justitieärendena riksdrotsen grefve <i>Wachtmeister;</i> för utrikes ärendena grefve <i>Axel von Fersen,</i> kanslipresidenten friherre <i>von Ehrenheim</i> och kabinettsekreteraren friherre <i>Gustaf Lagerbjelke;</i> för krigsärendena fältmarskalken grefve <i>Toll,</i> presidenten i krigskollegium friherre <i>Cederström,</i> statssekreteraren för krigsärendena <i>Carl Lagerbring</i> och slutligen generaladjutanten <i>af Tibell;</i> för flottans ärenden vice amiralen friherre <i>Rayalin;</i> för den inre styrelsen i allmänhet öfverståthållaren, presidenten i kammarkollegium grefve <i>Ugglas</i> och statssekreteraren <i>Matthias Rosenblad;</i> för finansärendena presidenten i statskontoret friherre <i>Lagerheim;</i> för vården om tryckfriheten eller rättare trycktvånget, som särskildt intresserade konungen, hofkanslern <i>Zibet,</i> hvilka, såsom hvar i sin mån inverkande på regeringsåtgärderna, påkalla en närmare uppmärksamhet.

Grefve <i>Carl Axel Wachtmeister</i> hafve vi i det föregående följt ända till Gustaf III:s död. Såsom riksdrots stod han sedan 1787 i spetsen för Sveriges embetsmannakår och var sjelfskrifven ordförande i hvarje regering under konungens eller hertigens frånvaro. Vid Gustaf III:s död bidrog han verksammare än någon annan att, mot Armfelts och de andre ifrige gustavianernes försök att inskränka hertig Carls myndighet, gifva denna samma omfattning, som tillkom konungamakten, för att undanrödja allt, som kunde betaga styrelsen kraft och enhet, hvilket han för upprätthållandet af rikets lugn ansåg oundgängligt. Sedermera, när Reuterholm blef styrelsens ledare i öfrigt, åtnöjde sig Wachtmeister med ledningen af justitieärendena och afböjde de olagligheter, man sökte tillvägabringa mot politiskt misshagliga personer. Så vägrade han det åtal, som på regentens befallning yrkades mot Axel Gabriel Silfverstolpe för dennes minnestal öfver Fersen, och likaså fullgörandet af hertigens befallning att tillsäga Nils von Rosenstein inom 24 timmar lemna Stockholm.

Wachtmeisters inflytande under Gustaf Adolfs första regeringsår skildras af Rosenstein med följande ord: »Kort förr än den unge konungen blef myndig, började han med grefve Wachtmeister förtroliga samtal, som rörde bland annat förmyndarens och hans gunstlings ifriga yrkande på decharge af konungen för deras förvaltning, och så snart konungen antagit regeringen, utmärkte han Wachtmeister såsom sin förnämste rådgifvare. Till denne rådgifvares heder bör nämnas, att få ändringar skedde, att ingen förföljelse fick ega rum och att de skrytsamma löften ej hördes, som stundom gifvas af nya regeringar. Den största omsorgen sträcktes till statsverket. Indragningar skedde, och Wachtmeister dömde sig sjelf att blifva bland deras föremål. Flera
nyttiga författningar vidtogos eller bereddes till större frihet i näringar, landtbrukets förbättring, handelns och slöjdernas tillväxt, alla understödda af Wachtmeister.»

Då man sökte öfvertala konungen att låta sig krönas utan riksdag, satte sig riksdrotsen kraftigt deremot, och då konungen efter Norrköpings riksdag beslöt åtal mot de ifrigaste oppositionstalarne bland adeln, gjorde Wachtmeister allt för att förmå honom afstå derifrån och kunde ej förmås till något deltagande deri, utan emot alla lagliga former sattes detta åtal i gång af statssekreteraren för inrikes expeditionen. Det löfte, Wachtmeister gifvit Gustaf III, att ej öfvergifva Gustaf Adolf i dennes unga år, höll han samvetsgrant, och det var först sedan konungen, hunnen till mannaålder, blifvit allt oefterrättligare, som Wachtmeister slutligen tog sin hand ifrån honom, hvartill närmaste anledningen var den här ofvan omnämnda, i Januari 1809 påbjudna krigsgärden, hvilken Wachtmeister motsatte sig så allvarligt, att konungen slutligen utom sig af förbittring knöt näfven, hotande hans ansigte. Riksdrotsen insjuknade kort derefter, men var ej okunnig om de planer, som nu voro å bane att skilja Gustaf Adolf från regeringen, hvilken det blef allt tydligare, att han ej längre kunde utöfva. Till konungens arrestering ville dock Wachtmeister ej medverka, utan sökte framtvinga ständernas sammankallande derigenom, att de, som stodo i spetsen för de särskilda delarne af förvaltningen, skulle nedlägga sina embeten, derest riksdag ej utlystes. Härom hade han öfverenskommit med statssekreterarne Rosenblad och Lagerbring samt presidenten Lagerheim; men då öfverenskommelsen skulle verkställas och riksdrotsen lät fråga Lagerbring, hvilken timme vore för de öfrige konseljledamöterne härtill lägligast, fick han till svar, att tiden ännu icke vore inne för beslutets utförande — och denna tid inföll icke före den 13 Mars.

Riksdrotsen var denna dag ännu fängslad vid sjuksängen, men då hertigen lät enträget bedja honom att infinna sig å slottet, lät den sjuke, i trots af både sin läkares, sin hustrus och sin sons föreställningar, bära sig dit och var der den, som med mesta bestämdhet yrkade på ständernas sammankallande. Först när detta var uttryckligen lofvadt, så väl som att riksdagskallelsen skulle ofördröjligen utfärdas, förklarade sig Wachtmeister vara till hertigens tjenst. Han ingick såsom justitiestatsminister i den nya styrelsen och satte såsom sådan vid kröningen kronan på den nye konungens hufvud. Första uppsättningen af högsta domstolens ledamöter var ock af Wachtmeister föreslagen, och den gillades allmänt. Äfven i öfrigt deltog han i det nya statsrådets förhandlingar till i början af Augusti 1809, då han inlemnade sin afskedsansökan och reste till Skåne. Det dröjde dock länge, innan man kunde förena sig om hvilken skulle blifva hans efterträdare, och han var ännu justitiestatsminister vid sin död å Ljungby sätesgård i Skåne, den 5 April 1810.

Riksdrotsen grefve Wachtmeister var intet snille, men dock en man med mer än vanliga förståndsförmögenheter, och hans rättrådighet
var så allmänt erkänd, att de fleste rättssökande, som hade något vigtigare mål anhängigt i högsta domstolen, brukade bönfalla, att »Kongl. maj:t ville nådigst anmoda riksdrotsen sitta öfver deras sak». Äfven af egen drift gaf Gustaf Adolf riksdrotsen icke sällan denna anmodan. För öfrigt uppbar Wachtmeister sitt embete med så mycken värdighet, att det ådragit honom beskyllningen att vara alltför stark aristokrat. Så satt han både i sitt audiensrum och i sin matsal under en tronhimmel, med två stånddrabanter bakom stolen, och omgaf sig i allmänhet med en furstlig ståt; men denna gälde mera hans embete än hans person, ty i sina enskilda förhållanden var han enkel och anspråkslös samt äfven som embetsman för alla tillgänglig och lika vänlig mot alla. Han var emellertid den siste innehafvaren af ett bland de höga riksämbetena och äfven den siste, som gaf någon föreställning om huru dessa höga embeten under vår aristokratis gyllene tid upprätthöllos.

<i>Gustaf Adolf Reuterholm,</i> son till riksrådet friherre Esbjörn Christer Reuterholm, var född i Juli 1756, ingick i krigstjenst såsom fänrik 1775 men lemnade denna tjenst redan 1777 och förordnades då till hofjunkare hos konungen och ledamot af borgrätten, samt blef följande året kammarherre hos drottning Sofia Magdalena, men sökte förgäfves blifva hofkansler efter Malte Ramel, när denne 1786 nämndes till riksråd. Såsom ett slags ersättning förordnades Reuterholm 1787 till ledamot af tulldirektionen, hvilken befattning han dock ansåg vida under sin förmåga. Också hörde han, såsom i det föregående är berättadt, under Gustaf III:s regering till de missnöjde och var frånvarande på en resa i Italien, när Gustaf III:s död inträffade. Huru han då skyndade hem, blef den egentligen styrande under förmyndareregeringen och aflägsnades efter dess slut, är förut omtaladt, likasom vi äfven anfört de blidare omdömen, som af några uttalats om den för öfrigt allmänt hatade gunstlingen.

Under denna sin allmaktstid hade Reuterholm blifvit president i kammarrevisionen 1792, en af rikets herrar 1793, serafimerriddare 1794 samt för öfrigt kallad till ledamot af vetenskapsakademien och hedersledamot af målare- och bildhuggare-akademien, men hade förgäfves sträfvat efter en plats äfven inom svenska akademien. Mellan hertig Carl och honom hade, genom bådas böjelse för mysticism och under gemensam verksamhet i denna riktning, ett nära vänskapsband uppstått, som å Reuterholms sida visst icke var grundadt å egennyttiga beräkningar, utan på en verklig tillgifvenhet för hertigens person, hvilken ock af honom lika uppriktigt besvarades, jemte det hertigen, hvars hufvudfel var bristande karaktersstyrka, kände sig väl behöfva stödjas af en man med kraftigare vilja, vari Reuterholm onekligen var honom vida öfverlägsen.

Det var sålunda för båda i hög grad smärtsamt att efter förmyndareregeringens slut blifva åtskilda. Reuterholm tog afsked från sitt presidentembete och, förbjuden att vistas hufvudstaden närmare än
tio mil, reste han till Hamburg, der han lefde högst indraget, men underhöll med hertigen en flitig brefvexling. Dennes bref till Reuterholm vittna huru varm hans tillgifvenhet var och huru påkostande det kändes att vara skild från den pröfvade vännen. Denna brefvexling ådrog sig emellertid de nu maktegandes misstankar, och en postskrifvare affärdades till Hamburg, med uttrycklig befallning, att alla hertigens och Reuterholms bref genast borde uppfångas och insändas. För att visa sin oskuld beslöt Reuterholm återvända till Sverige, men var nu i svår penningeförlägenhet och bad hertigen om understöd. Hertigen svarade i Juni 1797, att hans egna tillgångar nu voro så inskränkta, att han ej egde andra tillgängliga medel än sina handpenningar, 4,000 rdr, hvaraf han sände Reuterholm hälften, och uppmanade honom tillika att ej af alltför långt drifven grannlagenhet vägra mottaga den årliga pension af 1,000 rdr, Gustaf III tillagt honom och hvilken Gustaf Adolf äfven tillsagt statskontoret till honom utbetala, men Reuterholm icke uttagit, för att ej stå i någon förbindelse till hvarken Gustaf III eller hans son.

Någon tillåtelse för Reuterholm att åter få vistas i hufvudstadens närhet kunde hertigen icke utverka, och då Reuterholm i harmen häröfver tillät sig några stötande uttryck om konungen, hvilka till denne framfördes, fick han befallning att ofördröjligen aflägsna sig från Stockholm ännu längre än förut. I trots häraf ville Reuterholm ändock göra hertigen ett besök i hufvudstaden, och då hertigen under de nu inträdda förhållandena ej kunde härtill samtycka, skref Reuterholm i förtrytelsen häröfver ett bref, hvari han gjorde den förre »dyraste vännen» de bittraste förebråelser för otacksamhet, pligtförgätenhet och karakterslöshet, hvarefter han reste till Vestmanland och stannade i tre år på Frösåker, en egendom tillhörig hans mödernefrände, landshöfdingen friherre Gyllenstierna.

I Augusti 1800 reste han åter utrikes samt irrade detta och följande åren, under antaget namn af Tempelcreutz, omkring i Tyskland, Holland och Italien, lefde högst tarfligt, umgicks med ingen och sysselsatte sig mest med att bese slott, museer och samlingar. Slutligen stannade han, från September 1803 till 1806 års utgång, i Berlin, »i ändamål att afbida en närmare utveckling af försynens mening med hans långa pilgrimsfärd», såsom han sjelf förklarade. När fransmännen efter slaget vid Jena närmade sig Berlin, skyndade Reuterholm derifrån och fann en tillflykt hos den honom tillgifne ordensbrodern landtgrefve Carl af Hessen, som åt honom upplät sitt vackra slott Loviselund, der han stannade till Augusti 1807, hvarefter han åter fortsatte sitt kringirrande lif, besökte åtskilliga tyska badorter och var i Berlin, då i slutet af Mars 1809 underrättelse ditkom om den i Sverige inträffade statshvälfningen. Reuterholms mystiska förutsägelser om hertig Carls upphöjelse på Sveriges tron gingo derigenom i fullbordan, men den forne vännen hade ingen nytta deraf. Han gjorde sig visserligen påmint hos den nye konungen, men denne yttrade till Lars von
Engeström, som under Reuterholms välde blifvit skild från sitt hofkanslers-embete och icke var hans vän, att han helst slapp råka Reuterholm, och Engeström skref nu till denne, att han i sina bref ej visat majestätet den vördnad, som vederbort, hvarföre det väl var honom tillåtet att vistas hvar som helst i riket, men aldrig vid konungens hof. Sedan han mottagit detta svar, reste Reuterholm från Skåne, der han någon tid vistats, åter utrikes och kom sedermera ej tillbaka till Sverige. Han dog i Holstein den 27 December 1813.

Reuterholm hade ett ståtligt yttre, men var ända till narraktighet fåfäng öfver sina yttre företräden, hvarföre han ock ifrigt eftersträfvade yttre utmärkelser. Sedan han förmått hertigen att i strid mot Gustaf III:s testamente utdela Serafimerorden under Gustaf Adolfs minderårighet, för att Reuterholm skulle erhålla blå bandet, lät denne måla det på alla sina förra porträtter, å hvilka han älskade att äfven låta föreställa sig iklädd den purpurmantel med hermelin-bräm, som vid högtidliga tillfällen bars af riksråden och hvilken Reuterholm, såsom »en af rikets herrar», äfven hade rättighet att bära. Han var emellertid, enligt Skjöldebrands omdöme, som länge varit med honom i nära beröring, »ej utan naturligt godt förstånd och mycken odling, för öfrigt egen, enslig, förbehållsam och högmodig öfver sin börd på mödernet — hans mor var en Gyllenstierna. Den rättvisa bör man dock göra honom, att han ej var mindre högdragen, då han ingenting betydde, än då han sedan beklädde rikets högsta värdighet. Han egde kunskaper och var behaglig i umgänget, då han dertill nedlät sig. En rik inbillningskraft märktes i hans sätt att tala och till öfverflöd i hans skrifsätt. Han beskyddade gerna, men kunde förfölja, om hans beskydd försmåddes. Han var under förmyndareregeringen, såsom den der spelte första rolen, mycket hatad, ett mål för satiren och smädelsen, kanske hämdgirig, men förolämpad; i det hela förande allmänna ärendena med mer klokhet, än samtiden ville medgifva. Aktning af andra makter, jemnhet i styrelsen och många goda författningar utmärkte denna förmyndare-regering».

Grefve <i>Hans Axel von Fersen,</i> son till den i föregående delar ofta omnämnde riksrådet och fältmarskalken grefve Fredrik Axel von Fersen och grefvinnan Hedvig Catharina De la Gardie, en dotter till riksrådet och öfverstemarskalken grefve Magnus Julius De la Gardie, var född i September 1755. Efter förberedande studier för enskilda lärare i föräldrahemmet sändes han, ännu icke 16 år gammal, att fortsätta densamma vid Carolinum, ett institut i Braunschweig, och derefter vid krigsakademien i Turin. När hans bildning der ansågs fulländad, besökte han flera europeiska hof, hade redan 1770 blifvit löjtnant i fransk tjenst och utnämndes vid hemkomsten 1773 till kapten vid lätta dragonerna, nuvarande hästgardet.

År 1779 reste han åter till Frankrike och blef der öfverste samt kom i sådan ynnest hos den unga drottningen Marie Antoinette, Ludvig XVI:s gemål, att det började väcka en allmännare uppmärksamhet.
Dåvarande svenske ministern i Paris grefve Creutz skref härom i April 1779 till Gustaf III: »Jag måste förtro ers maj:t, att den unge grefve Fersen är så väl med drottningen, att detta gifvit oro åt flera personer. Jag kan ej hindra mig att tro, det hon haft böjelse för honom. Jag har sett för säkra bevis derpå för att kunna tvifla. Grefve Fersens uppförande har varit beundransvärdt genom modesti, genom återhållsamhet och i synnerhet genom det beslut han tagit, att gå till Amerika. Genom sitt aflägsnande har han undvikit alla farorna af sin ställning. Man måste medgifva, att det fordrades en styrka öfver hans år för att öfvervinna en sådan förförelse. Drottningen kunde de sista dagarne ej taga ögonen från honom, och då hon såg på honom, voro de fylda af tårar. Jag bönfaller, att E. M. ville behålla denna hemlighet endast för sig och riksrådet Fersen. Då man fick veta, att grefve Fersen skulle resa, voro alla gunstlingarne förtjusta. Några dagar förut sade hertiginnan Fitz James till honom: »Hvad, min grefve, ni öfvergifver så eder eröfring!» — »Hade jag gjort en sådan, skulle jag ej öfvergifva den», svarade han. »Jag reser fri och, olyckligtvis, utan att lemna någon saknad». E. M. skall medgifva, att svaret var klokt och värdigt».

Såsom adjutant hos franske generalen grefve de Rochambeau deltog Fersen i amerikanska kriget, och utmärkte sig vid flera tillfällen, synnerligast vid belägringen af York-Town 1781. När han 1783 återkom till Frankrike, blef han chef för franska regementet Royal-Suédois, stod åter i hög gunst vid franska hofvet och var mycket uppburen inom de högre sällskapskretsarne i Versailles och i Paris. Tillika hade han 1782 blifvit öfverste i svenska armén och befordrades 1783 till öfverstelöjtnant vid lifdragonerna. På en vink af Gustaf III att vara honom följaktig under den tillämnade resan till Italien i slutet af September 1783, återkom Fersen till Sverige och åtföljde sedermera konungen under denna resa, samt kom äfven med honom tillbaka till Sverige 1784.

Sedan finska kriget utbrutit 1788, deltog Fersen i första fälttåget, men skickades redan under hösten 1788 till Frankrike, der Gustaf III ville hafva en pålitlig, med dervarande förhållanden nära bekant person, som kunde gifva honom säkra underrättelser och äfven gå franska hofvet tillhanda med goda råd, hvilket väl kunde behöfvas i det mer och mer brydsamma läge, hvari detta hof fann sig försatt. På detta sätt blef Fersen vittne till franska revolutionens utbrott och deltog i franska konungafamiljens flykt ur Paris i Januari 1791 samt måste för detta sitt deltagande lemna Frankrike, sedan flykten misslyckats och den kungliga familjen blifvit såsom fångar återförda till Paris.

Sedermera tog han en liflig del i Gustaf III:s plan att ställa sig i spetsen för en europeisk koalition mot det revolutionära Frankrike, och det var ett hårdt slag för Fersen, att denna plan afbröts genom konungens död. Han användes emellertid äfven sedermera för beskickningar till åtskilliga tyska hof, rörande de franska angelägenheterna,
och vi hafva i det föregående omtalat hans sammanträffande med Napoleon Bonaparte samt hans uppträdande såsom svensk ambassadör å kongressen i Rastadt 1797.

Under tiden hade han blifvit generalmajor 1792, blef 1799 en af rikets herrar och samma år Upsala akademis kansler samt 1800 serafimerriddare. Fersen hade alltid visat sig ytterst fiendtlig mot sakernas nya ordning i Frankrike och gjorde allt för att gifva samma riktning äfven åt Gustaf Adolfs politik, hvilket äfven öfverensstämde med konungens egna åsigter, hvarföre Fersen under dessa år haft icke så litet inflytande på Sveriges förhållanden till utrikes makter och ansågs sjelfskrifven till kanslipresidentplatsen, när grefve Fredrik Sparre nedlade rikskanslers-embetet 1800. De politiska förhållandena gjorde likväl ett närmande till franska republiken nödvändigt, och de afbrutna diplomatiska förbindelserna mellan denna republik och Sverige blefvo 1801 återstälda, hvarefter Fersen förklarade, att han nu ej kunde inträda i svenska ministèren, då Ehrenheim i stället blef kanslipresident. Såsom ett slags ersättning blef Fersen riksmarskalk 1801, generallöjtnant 1802, och var alltid ledamot af regeringen, när konungen var stadd på resor.

I 1809 års statshvälfning tog Fersen ingen del, och vi få vid framställningen deraf tillfälle att återkomma till honom och hans ställning till de nye maktegande. Han var en af sin tids mest fulländade ädlingar, hade ett vackert ansigte, en hög, manlig växt, en ädel, visserligen något högdragen, men tillika ledig hållning. Aristokrat var han omisskänligt till hela sitt både inre och yttre väsende, men han var tillika en högst ridderlig karakter, och den djupa, orubbliga, svärmiska tillgifvenhet, han egnade den olyckliga franska drottningen, har spridt ett slags romantiskt skimmer öfver den svenske ädlingen. Alltsedan hennes död röjde sig i hans ansigtsuttryck ett slags resigneradt vemod, som högst sällan mildrades af ett gladare uttryck och som efteråt betraktades såsom röjande ett slags aning om hans eget olyckliga slut.

<i>Fredrik Wilhelm von Ehrenheim,</i> son till assessorn Johan Ludvig von Ehrenheim, var född på Broby sätesgård i Södermanland den 29 Juni 1753. Efter idkade studier i Upsala anstäldes han vid riksarkivet 1775 och antogs 1782 till andre sekreterare i dåvarande presidentsexpeditionen, nu kabinettet för utrikes brefvexlingen. Sin diplomatiska bana begynte han 1785 såsom kommissionssekreterare vid sachsiska hofvet, der han blef chargé d'affaires 1787, hvarefter han 1790 flyttades i samma egenskap till danska hofvet, der han blef svensk minister 1794. Den berömde statsmannen grefve Bernstorff stod då i spetsen för danska kabinettet, och hos honom förstod Ehrenheim att göra sig högt värderad för sina kunskaper och sitt redbara väsende, samt lyckades härigenom gifva ökad styrka åt förbindelserna mellan båda hofven. År 1797 blef han hemkallad, för att förestå hofkanslers-embetet, samt fick äfven sköta kanslipresident-embetet under den
tjenstledighet, som blifvit beviljad rikskanslern grefve Fredrik Sparre. I Januari 1798 blef han ledamot af rikets allmänna ärendens beredning samt förordnades tillika till ledamot i statsberedningen och i beredningen af de Pomerska och Wismarska ärendena.

Sedan Sparre 1800 nedlagt kanslipresident-embetet, hvilket han med titel af rikskansler utöfvat, hade Ehrenheim förestått detta embete, men grefve Axel Fersen ansågs dock så allmänt vara till detta embete utsedd, att det för Ehrenheim blef en verklig öfverraskning, då han i Maj 1801 blef till kanslipresident utnämnd. Det var likväl redan under dåvarande förhållanden visst ingen eftersträfvansvärd befattning och blef det ännu mindre under de följande åren, då konungen mer och mer tog ledningen af utrikes ärendena i egen hand och gjorde det på ett sätt, hvarigenom Sveriges ställning blef för hvarje år alltmera bekymmersam. Klandret härför träffade i icke ringa mån Ehrenheim, som likväl gjorde allt för att, så vidt på honom berodde, afhjelpa eller mildra olägenheterna af konungens oefterrättliga politik. Han fick också tillika andra uppdrag, förordnades 1802 till ordförande i tabellkommissionen, förestod 1804 under statssekreteraren Francs tjenstledighet postärendena samt förordnades i Januari 1808 till ledamot i den särskilda beredningen och i September samma år i finans-komitén. I Mars 1805 blef han friherre.

Efter statshvälfningen nedlade han redan i Mars 1809 sitt embete och nedsatte sig på en liten honom tillhörig egendom Skareda i Småland, hvilken han sökte på bästa sätt förbättra och försköna, så vidt hans ganska begränsade penningetillgångar det medgåfvo, ty utom denna egendoms föga betydande afkastning hade han ingen annan tillgång än en pension af 600 rdr hamb. banko, som beviljades honom vid 1810 års riksdag och 1817 af ständerna ökades till 2,000 rdr svenskt banko. För öfrigt sysselsatte han sig nu ifrigt med studier i geologi, kemi och fysik, men hördes aldrig tala om statssaker och försmådde att rättfärdiga sig för det klander, han nu ofta fick uppbära öfver politiska åtgärder, som lades honom till last, ehuru han gjort allt att förekomma dem.

Sedan 1800 var han medlem af vitterhets-, historie- och antiqvitets-akademien, sedan 1802 af vetenskapsakademien, sedan 1806 af vetenskaps-societeten i Upsala och blef 1812 ledamot af landtbruks-akademien. Under sin embetsutöfning hade han gjort sig särskildt berömd genom det klara, lugna, värdiga framställningssättet i alla offentliga handlingar, han uppsatt, och dessa förtjenster framträda äfven i de skrifter, han sedermera offentliggjort, i hans »Tessin och Tessiniana», 1819, ett högst värdefullt, om ock ej i allo fullt oveldigt bidrag till kännedomen om frihetstidens historia; hans svar på de kritiker detta arbete mötte; hans »Samlingar i allmän fysik», 1822; hans »Fragmenter af meteorologiens historia», 1822; hans tal »Om klimaternas rörlighet», vid presidiets nedläggande i vetenskaps-akademien 1824, m. fl. I allmänhet var han en af sin tids störste mästare i svensk prosa.

Han dog ogift i Stockholm den 2 Augusti 1828. Till sitt yttre var han lång, mager, med värdig, allvarlig, nästan sträf hållning, i umgänget fåordig och förbehållsam, men det var dock ej svårt att upptäcka, det mycket vetande gömdes under denna förbehållsamhet.

<i>Johan Christofer Toll</i> hafva vi i det föregående följt ända till Gustaf III:s död. Han hade sedan 1788 varit i onåd, ehuru han äfven under denna tid erhållit flera vigtiga uppdrag. Förmyndareregeringen åter började med särdeles blida utsigter för Toll, hvilka dock ej varade synnerligen länge. Redan samma dag Gustaf III dog, skref öfverstekammarjunkaren friherre Ewert Taube, på hertigens befallning, ett bref till Toll, med tillkännagifvande att hertigen ämnade kalla honom till Stockholm för att der mottaga och handhafva vigtiga uppdrag, hvilka hertigen ville anförtro honom. Beskaffenheten af dessa uppdrag upplystes genom ett bref från hertigen sjelf några veckor senare. Ett general-öfverintendents-embete skulle inrättas, med ansvarighet för hela landthärens utredning och beväring, tygstaten, krutbruken, salpetersjuderierna, indelningsverket, boställenas vård, m. m. I spetsen för detta embete skulle stå en generalöfverintendent, som ensam vore ansvarig för allt, men under sig hade flere byråer eller kontor för de särskilda ärendena. Han skulle alltid biträda med sitt råd i konungens konselj, då krigs-ärenden der föredragas, samt hafva säte och stämma i statsberedningen. Till detta embete hade hertigen utsett Toll och uppdrog nu åt honom att föreslå instruktion för general-öfverintendenten, de särskilda byråernas personal och åligganden m. m. Toll samtyckte och begaf sig i Maj 1792 till Stockholm samt nämndes strax efter ankomsten till generallöjtnant; men den ifrågasatta förändringen af krigskollegium gick ej i fullbordan, utan i stället sattes Toll såsom chef och styresman i spetsen för detta embetsverk, med rättighet att deltaga i konseljen för krigsärendena, samt förordnades derjemte till ledamot i rikets allmänna ärendens beredning.

Detta Tolls deltagande i regerings-ärendena varade dock ej längre än till Oktober samma år, då han helt oförväntadt fick hertigens befallning att »skyndsammast» afgå såsom svensk minister till Polen. Förgäfves sökte han få stanna på sitt Beckaskog i Skåne, utan något offentligt uppdrag. Reuterholm, som nu blifvit allrådande, var alltför angelägen att aflägsna alla, som kunde om inflytande täfla med honom, och Toll måste begifva sig till Polen. Det enda, han kunde utverka, var att få dröja några veckor i Skåne för att ordna sina enskilda angelägenheter före afresan. Sedermera dröjde han ock under resan någon tid i Berlin, så att han först i Januari 1793 ankom till Warschau.

Under den tid af något öfver två år, Toll vistades i Polen, inträffade detta rikes andra och tredje delning, hvarigenom det upphörde att tillhöra de sjelfständiga staterna. Sverige hade visserligen ett vigtigt intresse att förekomma detta, men hvarken voro dess egna krafter tillräckliga, ej heller de politiska förhållandena i det öfriga Europa sådana, att grannstaternas våldsbragder mot det olyckliga Polen kunde
afstyras, och Toll, såsom svensk minister, kunde endast blifva en åskådare af tilldragelserna utan någon inverkan derpå. Han hade dock den tillfredsställelsen att under de blodiga uppträdena i Warschau i April 1794 rädda flera medlemmar af polska familjer undan folkmassans raseri. De funno en tillflykt i svenska ministerhotellet, och då de äfven der förföljdes af en skara med yxor och pikar väpnade män, som uppbröto porten och rusade uppför trapporna in i Tolls rum, gick han dem oförfärad till mötes, förklarade, att de endast öfver liket af en med Polen förbunden makts minister skulle kunna komma längre, och då de ännu syntes tveka att aflägsna sig, grep han en honom närmast stående karl och kastade honom utan vidare omständigheter utför trappan, hvarefter de öfriga lemnade hans hus. Han lyckades äfven rädda lifvet på tvänne ryske officerare, som pöbeln gjorde sig färdig att upphänga. Den ene af dessa trodde han sig sedermera igenkänna i van Suchtelen, Sveaborgs eröfrare och slutligen rysk minister i Stockholm.

Under Tolls vistelse i Polen upptäcktes Armfelts sammansvärjning och äfven att Toll haft kunskap derom, utan att rapportera det till regeringen, ehuru han ogillat det egentligen brottsliga i denna sammansvärjning, att man i Ryssland sökte stöd derför. Toll afsattes emellertid från sin ministerpost och erhöll befallning att tills vidare stanna i ett slags arrest i Warschau. Han fick derunder ett ganska fördelaktigt anbud att träda i preussisk tjenst, men afslog det och begaf sig, sedan han tillfrisknat från en svår sjukdom, som under sju veckor hållit honom vid sängen, i Februari 1795, på svenska regeringens befallning till Sverige, der han, såsom i det föregående är berättadt, blef arresterad, lagförd och i Juni 1795 dömd till två månaders fästning och förlust af sitt embete, hvilken dom dock af hertigen mildrades till förvisning i Wismar, der han fick bo i kommendantens hus och, enligt hertigens gifna befallning, erhöll så lätt fängelse som möjligt.

I Juli 1796 återfick Toll sin frihet och återvände till Sverige samt återinsattes, så snart Gustaf Adolf blifvit myndig, i sina embeten såsom generallöjtnant och generaladjutant, äfvensom följande året, så snart chefskapet för södra Skånska kavalleri-regementet, hvilket man under tiden bortgifvit åt generalmajor Horn, åter kunde göras ledigt, detsamma blef Toll återgifvet. I början af 1797 kallades han till ledamot af konungens konselj för krigsärendena och förordnades att deltaga i flera komitéer, som under detta och de närmast följande åren tillsattes, för att afgifva förslag och yttranden i vigtiga militära eller civila ärenden.

Under sommaren 1799 fick han utföra en diplomatisk beskickning till Petersburg och vann derunder i hög grad kejsar Pauls bevågenhet, såsom förut är berättadt. Kejsaren sökte äfven förmå honom att träda i rysk tjenst och lät erbjuda honom, att i sådant fall åter komma i besittning af de gods, hvilka Tolls förfäder innehaft i Lifland, men genom reduktionen förlorat. Toll visade dock ingen håg att blifva rysk
undersåte. Hans verksamhet under 1800 års riksdag är äfven i det föregående omtalad, likasom att han därefter fick åtfölja konungen till Petersburg, samt kort efter återkomsten från denna resa blef i Februari 1801 förordnad till generalguvernör i Skåne. Att han var ganska verksam under utöfningen af denna befattning är likaledes omtaladt. Han hade 1801 blifvit friherre och erhöll ett ytterligare bevis på konungens bevågenhet, då han i December 1802 blef general af kavalleriet, och en af rikets herrar. Följande året ledde Toll underhandlingarna med hertigen af Mecklenburg-Schwerin om Wismars förpantning. Hans deltagande både i förberedelserna till kriget i Pomern och i detta krig, samt huru han derunder en tid var i onåd, men slutligen lyckades tillvägabringa en konvention, hvarigenom den å Rügen qvarvarande svenska styrkan räddades från fångenskap, är förut berättadt.

I September 1807 blef Toll fältmarskalk och hade öfverbefälet öfver de trupper, som under detta och följande året sammandrogos i Skåne mot ett befaradt anfall från Danmark, hvarefter han deltog i den mot slutet af året 1808 tillsatta finanskomitén. Han insåg nu alltmera tydligt, att man på ett eller annat sätt måste göra slut på det inträdda oefterrättlighetstillståndet, och sökte äfven, såsom förut är omtaladt, i ett utförligt memorial visa konungen nödvändigheten att afträda regeringen till sin son, om han ej sjelf ville göra fred med Napoleon; men hvilket ej verkade annat än nytt utbrott af Gustaf Adolfs häftiga lynne. I statshvälfningen tog dock Toll ingen del, och då han den 20 Mars erhöll underrättelse om densamma, fick han tilllika från hertigen en uppmaning att på sin sida bidraga till lugnets återställande. I sitt svar framstälde Toll förhållandena ur så mörk synpunkt, att detta togs såsom bevis på hans missnöje med den inträffade regementsförändringen, och han fick befallning att lemna befälet öfver södra armén till generalmajoren grefve Carl Mörner.

Sedermera lefde Toll ett år i stillhet på sitt Beckaskog, men fick kort före öppnandet af riksdagen i Örebro 1810 ett egenhändigt bref från Carl XIII, med uppdrag att öfvertaga högsta befälet öfver alla i Skåne varande trupper. Sinnena voro der i jäsning; man visste, att konungen i Danmark var en af tronföljarekandidaterne efter Carl Augusts död, och man behöfde en både vaksam och kraftfull man att upprätthålla lugnet. Det lyckades ock för Toll, som snart äfven fick uppdrag att i Helsingborg mottaga den nyvalde kronprinsen och blef den förste svenske man, som på svensk jord helsade Carl Johan, af hvilken han rönte det mest smickrande bemötande och för hvilken Toll äfven från denna stund fattade en fast tillgifvenhet.

När under följande året, i anledning af påbudet om det s. k. förstärknings-manskapets uppsättning, oroligheter uppstodo i Skåne, fick Toll högsta inseendet öfver säkerhetsanstalterna derstädes och lyckades äfven genom väl beräknade åtgärder återställa lugnet. Toll stod nu på synnerligt god fot med den nya regeringen, ehuru försök visst icke saknades att göra honom misstänkt såsom gustavian. Hans sista
offentliga uppdrag var att, innan fälttåget mot Norge öppnades, möta Carl Johan i Göteborg, der under flera dagar rådplägningar mellan kronprinsen, Toll, Essen och Adlercreutz höllos om operationsplanen för fälttåget. Vid afskedet gaf prinsen åt Toll såsom ett minne en rikt briljanterad gulddosa med sitt porträtt, och kort derefter blef Toll af Carl XIII nämnd till grefve i Augusti 1814. Den nya värdigheten fick han dock ej länge innehafva, ty han afled vid 74 års ålder den 21 Maj 1817.

Tolls yttre var ganska vördnadsbjudande; växten reslig, kraftfull och ännu på hans ålderdom föga böjd af åren. Den höghvälfda pannan och de eldiga, skarpa ögonen antydde både vilja och förmåga att befalla, men detta uttryck mildrades dock af ett visst godmodigt leende, som tycktes hafva stannat kring hans läppar. I umgänget förenade han okonstlad värdighet med den artighet och förbindlighet, som utmärkte Gustaf III:s tidehvarf, och hade ett rikt förråd af qvicka, ej sällan blixtrande infällen. Lynnet var jemt, sällan annat än gladt. Hans arbetsamhet var lika ovanlig som hans arbetsförmåga. För sin omgifning och i sitt hus var han en verklig fader samt älskades såsom sådan af alla. Han var aldrig gift, men påstod sjelf, att han friat tolf gånger och alltid fått korgen, hvaröfver han ofta skämtade. Han har visserligen blifvit mycket olika bedömd af sin samtid, men onekligen var han en man med ovanlig öfverlägsenhet <footnote>Jft <i>Liljecrona,</i> Fältmarskalken grefve J. C. Toll, Biografisk teckning. Stockholm 1849.</footnote>.

<i>Bror Cederström,</i> son till landshöfdingen i Wasa, generalmajoren friherre Bror Olofsson Cederström, var född i September 1753. Hans studier började i Sverige, fortsattes i La Rochelle, och då han derifrån återkom till fäderneslandet, tjenstgjorde han först vid artilleriet, men blef 1771 sekundlöjtnant vid lifgardet. Tillika anstäldes han såsom tjenstgörande kammarherre hos drottning Sofia Magdalena 1776, blef ståthållare öfver Gripsholms slott och län 1781 och tjenstgörande hofmarskalk samma år, åtföljde Gustaf III under hans utrikes resor 1780, 1783 och 1784, blef generaladjutant och öfverste i armén 1786, afgick med ett konungens uppdrag till ryska hofvet 1787, blef öfverstelöjtnant och sekundchef för gardet 1788 samt anförde det vid de tillfällen, då det deltog i kriget åren 1788—1790. Han tillhörde derunder Gustaf III:s förtrogne och var långt ifrån att dela de politiska åsigter, som då omfattades av flertalet bland adeln. Också skref han till konungen från Finland, när 1789 års riksdag var lyckligen slutad: »Måtte jag aldrig mer i min lefnad få höra det förhatliga namnet ständer. Rådet, hoppas jag, lärer ock rest samma väg, fäderneslandets och ers maj:ts lugn.»

Med sådana tänkesätt fans han äfven af förmyndareregeringen vara en användbar man. Han blef i Januari 1793 tjenstgörande generaladjutant för armén, hvilken befattning han utöfvade under 
återstående af förmyndarestyrelsen, och visade dervid ganska mycken verksamhet. Arméns fördelning i 8 brigader, med en general såsom chef för hvarje brigad och tillika dess ständige mönsterherre genomfördes; ett nytt exercisreglemente för infanteriet utfärdades 1794; af en komité, hvari Cederström var ordförande, omarbetades krigs- och sjöartiklarne till en gemensam författning för armén och flottorna, hvilka nya krigsartiklar stadfästades den 6 Maj 1795; af en annan komité, likaledes med Cederström till ordförande, utarbetades ett mytt fältstatsreglemente, som faststäldes 1796. Såsom generaladjutant hade Cederström äfven blifvit ledamot af krigskollegium, blef redan 1793 generalmajor i armén och utnämndes 1794 till chef för hela artilleriet, som då utgjorde ett enda regemente, men nu fördelades i fyra, Svea, Göta, Vendes och Finlands.

Efter förmyndareregeringens slut aflägsnades Cederström från Stockholm och blef chef för norra skånska kavalleriregementet, men vann sedermera Gustaf Adolfs förtroende i ännu högre grad, än han ägt hertigens, blef i Januari 1802 president i krigskollegium, kort derefter generalinspektör för kavalleriet och snart äfven öfver allt artilleri i Sverige, Finland och Pomern, allt sammans i syftning att »lämpa svenska krigsväsendet efter de upptäckter och förbättringar, som vetenskapernas tillväxt och ett förändradt krigssätt föranledde». Krigskollegium erhöll ock nu en ny instruktion och arbetsordning, åsyftande att förenkla och påskynda ärendenas handläggning. Från denna tid var Cederström konungens hufvudsakliga biträde i allt hvad som rörde krigsväsendet till lands, och det myckna uniforms- och exercis-pedanteri, som nu mer och mer utvecklades, lades af många honom till last. Åtminstone synes han icke sökt motverka Gustaf Adolfs smak härför och i allmänhet varit snarare hans villiga verktyg än upplysande och sjelfständige rådgifvare, hvilket Toll vid åskilliga tillfällen visade sig vara. Cederström stod ock högt i konungens bevågenhet, blef generallöjtnant och serafimerriddare 1802 samt förordnades till medlem af regeringen under konungens utrikes resa 1803 och vistande i Pomern 1805—1807.

När 1808 års krig utbröt, lemnade Cederström Stockholm för att tjenstgöra vid den i Skåne sammandragna södra armén, och blef i Augusti 1808 efter Armfelt öfverbefälhafvare öfver den vestra. För de talrika missnöjde inom denna var han föga välkommen, och i deras skildringar har han blifvit illa åtgången. Med sina stränga begrepp om krigslydnad passade han ock ej för de nya förhållandena och drog sig sjelf undan dem han insåg förestå. Redan 1808 tog han afsked från generalinspektörs-embetet vid artilleriet, i hvilken egenskap han dock förtjenstfullt medverkat vid Helvigs förbättringar deri, och i Februari 1809 lemnade han presidentplatsen i krigskollegium.

Efter statshvälfningen frånträdde han i Augusti 1809 chefsplatsen för norra skånska husarregementet och trädde i December 1812 ur rikets tjenst, hvarefter han under somrarna bodde på sin egendom Oby
och under vintrarna i Vexiö, der han afled i Oktober 1816. Han har, likasom Gustaf Adolfs förtroendemän i allmänhet, blifvit mycket klandrad under den följande tiden och fått uppbära en dryg del af hvad man lade Gustaf Adolfs styrelse till last. Något snille var han visst icke, men ej heller så inskränkt, som han i några anteckningar från denna tid blifvit framstäld. En nitisk och verksam embetsmän var han onekligen, och hvad man egentligen synes med skäl kunna lägga honom till last var allt för mycken undfallenhet och för liten förmåga att afstyra okloka företag, hvilket dock icke var lätt för någon med en så beskaffad herskare som Gustaf Adolf.

<i>Gustaf Wilhelm af Tibell,</i> son af löjtnanten Christofer Tibell, var född i Maj 1772, deltog redan vid 16 års ålder i finska kriget och fick derunder medaljen för tapperhet i fält samt blef underlöjtnant vid den af general Siegroth inrättade artilleriafdelningen af Södermanlands regemente. Efter freden blef han informationsofficer vid Carlbergs krigsakademi 1792 och 1797 kapten vid Jemtlands regemente, men sökte nu studera krigskonsten i större skala och gick i fransk krigstjenst 1798, blef placerad vid generalstaben i Italien, utmärkte sig vid flera tillfällen, befordrades efter hand till generaladjutant, deltog i slaget vid Marengo, anförde franska förtrupperna vid öfvergången öfver Mincio, Adige och Brenta samt blef efter freden 1801 af förste konsuln Napoleon Bonaparte förordnad att, såsom kommenderande generaladjutant, chef för ingeniörkåren och direktör för krigsarkivet hos italienska republiken, organisera dessa särskilda inrättningar. På årsdagen af slaget vid Marengo erhöll Tibell 1802 en hedersvärja och befordrades till brigadgeneral.

Följande året hemkallades han af Gustaf Adolf och försakade, för att tjena fäderneslandet, den långt mera lysande bana han kunde vänta i Napoleons tjenst. Här blef den franske brigadgeneralen 1803 öfverstelöjtnant och generaladjutant af flygeln, som då ej hade högre grad än öfverstelöjtnant, förordnades till ledamot af en mängd komitéer för särskilda delar af krigsväsendet, blef öfverste i armén och generaladjutant derstädes 1804, adlades 1805, blef samma år vice ordförande i krigskollegium och chef för den då inrättade fältmätningskåren, invaldes samma år i vetenskapsakademien, författade på konungens befallning ett förslag till tjenstgöringsreglemente för arméns generalstab samt förordnades till ledamot i komitén angående fattigvården och sjukanstalterna i Stockholm — en befattning, som tycktes vara temligen främmande för hans egentliga verksamhetskrets. År 1805 åtföljde han konungen till Pomern såsom generaladjutant för armén derstädes, blef generalqvartermästare 1806, generalmajor och generaladjutant 1808, samt var förordnad till ledamot i finanskomitén, krigskomitén och krigsberedningen.

Tibell stod nu i högsta förtroende och förtjenade det genom kunskaper, erfarenhet, skicklighet, tjenstenit och oegennytta. Hade Gustaf Adolf under finska kriget följt de planer Tibell uppgjort, skulle
ojemförligt mera kunnat uträttas, än som nu skedde; men ehuru Tibell vid flera tillfällen å slagfältet visat sig i hög grad ega militäriskt mod, saknade han politiskt i ännu högre grad än Cederström, hvilken han i hufvud, kunskaper och krigserfarenhet var vida öfverlägsen, men kunde dock ännu mindre än han göra sina åsigter gällande. Klandret för det oefterättliga sätt, hvarpå Finland understöddes från moderlandet, träffade äfven Tibell, ehuru han alltid härvid varit af annan mening än konungen, hvilken mening han dock aldrig förstått att få gillad.

Så snart statshvälfningen var genomförd, blef ock Tibell entledigad från sina befattningar i rikets tjenst, men fick likväl i September 1809 uppdrag att såsom konungens kommissarie afgå till Frankrike för att ombesörja krigsfångarnes utvexling. Mot vintern återkom han till fäderneslandet och blef i Juli 1811 utnämnd till chef för de då förenade fortifikations- och fältmätningskårerna, eller ingeniörkåren, såsom de nu gemensamt kallades. Han tyckes likväl hafva ansett befordringarna trögare än han väntat, ty han reste åter ut till Frankrike, men blef äfven der icke mottagen så som han hoppats och återvände derföre till Sverige, der han möttes af beskyllningar att hafva meddelat franska regeringen planritningar till fästningar samt specialkartor öfver flera punkter på svenska kusten, lemnat underrättelser om svenska arméns organisation, beskaffenheten af arsenaler, tyghus, krutförråd m. m., för hvilka beskyllningar han dock lyckades rättfärdiga sig.

Han blef dock ej använd i rikets tjenst och förde de följande åren ett ytterst torftigt lif, nödgad att lifnära sig endast af den ringa afkastning, ett halft hemman i hufvudstadens närhet gaf honom. År 1814 fick han likväl återinträda i tjenst och blef derefter icke utsatt för ny onåd. Han förordnades då till ordförande i krigshofrätten, blef 1815 ledamot af krigskollegium, fick 1819 uppdrag att utarbeta ett sammandrag af alla författningar rörande krigsväsendet till lands, hvilket arbete utgafs 1821, blef 1824 generallöjtnant och samma år president i krigskollegium, 1827 friherre, och då han afled i Mars 1832, lät Carl Johan på sin bekostnad gifva honom en ståtlig begrafning.

Sjelf var Tibell hatare af all ståt och dref enkelheten i sitt yttre ända till torftighet, hvilket, jemte hans allt för påtagliga karakterssvaghet, i sin mån bidrog att nedsätta hans anseende hos honom underordnade, på hvilka han i allmänhet lyckades inverka lika litet som på dem, hvilka stodo öfver honom. I kännedom om författningar, så väl som om alla särskilda delar af krigsväsendet, och i outtröttligt nit för utöfningen af sitt embete öfverträffades han af ingen. Lika outtröttlig var han äfven som berättare. Deri låg både hans styrka och hans svaghet. Han hade under sin långa och vexlingsrika lefnadsbana sett och erfarit mycket, hade således äfven mycket af verkligt intresse att berätta och gjorde det väl, men tillika allt för gerna, och lusten att berätta hade slutligen hos honom öfvergått till ett slags
passion. Man hörde honom dock alltid gerna, så framt man ej hade ondt om tid, ty korta voro ej hans meddelanden.<footnote>När förf., nyss antagen till extra ordinarie tjensteman i krigskollegium, gjorde sin uppvaktning hos presidenten, fick han under mer än en timmes tid höra icke allenast hans egen lefnadshistoria, utan mycket annat dessutom, hvilken meddelsamhet mot en så i alla afseenden obetydlig person som förf. gjorde ett synnerligen godt intryck på denne och öfvertygade honom, att Tibell åtminstone icke delade den stelhet, som då ännu var temligen allmän hos embetsverkens chefer.</footnote>

<i>Salomon Maurits von Rayalin</i> utöfvade under Gustaf Adolfs regering samma verksamhet med hänseende till sjöförsvaret som Cederström och Tibell i afseende å krigsmakten till lands. Han var född 1757 i Carlskrona, der fadern, vice amiralen friherre Johan von Rayalin, var landshöfding, inskrefs redan vid tre års ålder såsom kadett vid amiralitetet, blef fänrik vid arméns flotta 1773 och fick 1778 tillåtelse att ingå i fransk tjenst, hvarunder han deltog i flera sjöstrider. Hemkommen 1782, blef han följande året kapten vid arméns flotta, befordrades till major 1784 och blef den förste svenske guvernör å ön S:t Barthélemy 1785, hvarifrån han 1787 återvände till fäderneslandet, der han samma år blef öfverstelöjtnant och generaladjutant af flygeln samt landshöfding på Gotland. Sedan kriget mot Ryssland utbrutit, kallades han 1789 till Stockholm för att mottaga befäl å skärgårdsflottan, och utnämndes till generaladjutant, blef, för visadt mannamod och skicklighet i striden vid Porkala den 26 Augusti 1789, riddare af svärdsordens stora kors, fick 1790 titel af generalmajor, blef 1791 konteramiral och samma år generalintendent vid flottan, hvilken befattning han lemnade 1794, hvarefter han återtog styrelsen af sitt län.

Utnämnd till vice amiral 1799, kallades han 1801 att såsom generaladjutant för flottan hos konungen föredraga dess ärenden, hvarmed han fortfor till 1809 samt var i denna egenskap ledamot af de regeringar, som förordnades under konungens resor och deltagande i pomerska kriget. Under ryska kriget 1808 förde han befälet öfver skärgårdsflottan, men begärde i Oktober detta år att derifrån blifva frikallad, utnämndes efter statshvälfningen till amiral 1809 och till landshöfding i Gefleborgs län 1812, men erhöll, på egen begäran, afsked från båda dessa embeten och flyttade till Stockholm, der han afled i September 1825. Hans senare lefnadsår fördystrades genom hans hustrus långvariga sjuklighet, hans egen mer och mer aftagande helsa samt äfven genom ekonomiska bekymmer. Som embetsman hade han visat flera prof af omfattande insigter i sitt yrke och nit i tjensten, men delade med Gustaf Adolfs rådgifvare i allmänhet klandret för de förvända åtgärder, som då vidtogos. Att flottan mycket försummades under de år Rayalin föredrog dess ärenden, är en bedröflig sanning; men man vet ock, att han gjorde sitt bästa att förekomma detta förfall, ehuru han, lika litet som de öfrige rådgifvarne, förstod att göra sina åsigter gällande hos konungen, som envist hängde fast vid dem han en gång fattat.

<i>Samuel af Ugglas</i> var i Maj 1750 född i Hedemora, der fadern Peter Uggla var kyrkoherde, kom, efter slutade studier vid Upsala akademi, till Stockholm 1769 och blef anstäld vid justitierevisionen samt följande året vid lagkommissionen, der han 1772 blef sekreterare. När, revolutionsdagen den 19 Aug. detta år, Gustaf III, efter att hafva med framgång talat till trupperna, åter närmade sig slottet, slöt sig till honom en ung man, som med synbar förtjusning slog honom på axeln och ropade: »Bra!» Det var sekreteraren Uggla, som på detta sätt gjorde Gustaf III:s bekantskap, och det gick härefter »bra» äfven för honom. Redan i September samma år blef han, ännu icke 23 år gammal och utan att hafva beklädt någon högre syssla än sin sekreterare-befattning, adlad och antog då namnet af Ugglas, hvarefter den ena befordran följde den andra. Han blef 1775 protokollssekreterare i justitierevisionen, 1782 expeditionssekreterare, 1785 revisionssekreterare och 1788 landshöfding i Stockholms län. Tillika hade han, för sin vidsträckta lagkunskap och ovanliga arbetsförmåga, varit förordnad eller invald i en stor mängd direktioner och kommissioner.

Detta fortfor under förmyndare-regeringen, då likaledes det ena förtroendeuppdraget efter det andra anförtroddes Ugglas, dock utan att åtföljas af någon egentlig befordran; men kort efter det Gustaf Adolf sjelf tillträdt regeringen blef Ugglas först friherre i November 1796, så tillförordnad öfverståthållare 1797 och grefve i November samma år samt i Februari 1800 öfverståthållare, med bibehållande af landshöfdinge-embetet, men utan lön såsom öfverståthållare. Åt honom hade blifvit uppdraget att besörja uppresandet af den obelisk, Gustaf III beslutat uppresa till minne af Stockholms borgerskaps trohet under kriget, och sedan denna obelisk den 3 Oktober 1800 blifvit högtidligen aftäckt, nedlade Ugglas öfverståthållare-embetet, men blef med detsamma serafimerriddare. Någon öfverståthållare i hans ställe blef ock ej tillsatt, och han bibehöll fortfarande tillsynen öfver byggnaden af Nya bron i Stockholm samt uppresandet af Gustaf III:s ärestod, vid hvars aftäckande den 24 Januari 1808 Ugglas blef en af rikets herrar. Samma dag beslöt ock Stockholms borgerskap att å börsen uppsätta hans bröstbild i brons. Redan 1794 hade Stockholms läns invånare, såsom bevis af sin erkänsla för hans omsorger om länet, låtit öfver sin landshöfding pregla en skådepenning, med inskrift: »För nitisk vård om länets väl, af tacksamma inbyggare». Ugglas hade dock undanbedt sig denna skådepennings utgifvande förr än efter hans död, hvarföre äfven stämplarne till honom aflemnades att af hans arfvingar begagnas. Då han frånträdde det förordnande han 1797 haft att förestå öfverståthållare-embetet, hade Stockholms borgerskap låtit slå en skådepenning med inskrift: »För nitisk vård om Stockholm 1797, af stadens borgerskap.»

Under åren 1800—1808 hade Ugglas äfven i öfrigt haft en mängd särskilda uppdrag. Under konungens frånvaro var han ledamot i de tillförordnade regeringarna, var dessutom ledamot i flera komitéer för
utarbetande af särskilda författningar, blef i April 1802 ledamot i lazaretts-direktionen, samt nämndes på samma dag den 7 September 1802 till ordförande i den nya tullarrende-societeten och till president i kammarkollegium. Vid generaldiskont-kontorets upplösning i Mars 1803 förklarade konungen i särskild skrifvelse, att »den ordning och redighet, hvarmed nyssnämnda vigtiga inrättning blifvit förvaltad och nu till slut bragt, kunde i synnerhet tillskrifvas det utmärkta nit och den klokhet, hvarmed grefven alltid utfört de värf, honom uppdragna blifvit». I  Juni   1804 beslöto Strömsholms slussverks direktion och aktieegare att, till tacksam åminnelse af Ugglas' nit för detta verks framgång och fullbordan, låta slå en medalj, med inskrift: »För 27 års driftig styrelse till fullbordande af Strömsholms slussverk». I Aug. 1806 blef Ugglas vald till ordförande i det nya ostindiska kompaniets direktion; i Oktober 1807 förordnades han till ordförande i direktionen för allmänna fattigvården i hufvudstaden; i Januari 1808 till ledamot i den då, med anledning af det befarade ryska kriget, tillsatta beredning; i April samma år till ordförande i krigskomitén och i September till ledamot af finans-komitén. Alla dessa uppdrag i förening med vården om en vidsträckt bruksrörelse — han egde det betydande jernbruket Forsmark i Roslagen — vittnar om en högst ovanlig arbetsförmåga, hvilken ingen kunnat förneka Ugglas, så mycket han än, likasom Gustaf Adolfs öfrige förtroendemän, efter statshvälfningen klandrades och smädades, hvarvid Carl August Grewesmöhlen, som ansåg sig genom Ugglas' inverkan hafva blifvit afsatt från sin öfverdirektörsbefattning vid tullverket, visade sig företrädesvis verksam.

Den nya styrelsen undandrog dock ej Ugglas sitt förtroende. Han förblef president i kammarkollegium till sin död, och då han 1811 begärde afsked från sin ordförandebefattning i generaltullarrende-societeten, förklarade kronprinsen i ett enskildt handbref sin önskan, att, »i anseende till grefvens tänkesätt, dess verksamma nit och dess samlade erfarenhet, grefven måtte med denna befattning vid tullstyrelsen ännu en tid fortfara». Mot slutet af Ugglas' verksamma lefnadsbana tycktes ock skriket mot honom mer och mer tystna. Han afled i Stockholm den 6 April 1812, och i personalierna hette det, att »han offrat 42 års outtröttligt arbete åt rikets tjenst. Trenne konungar hafva hedrat honom med de högsta och dyrbaraste förtroenden; de upplysta och rättänkande medborgare hafva med högaktning erkänt hans sällsynt stora värde, och det syntes blott vara af skyldig aktning för ett allmänt omdöme, som lyckan, med föga vanlig ynnest, ifrån en ringa början upphöjde honom och hans ätt till högsta timliga välstånd och ära. — — Hans enskilda lefnad utmärkte sig af de vackra mensklighetens dygder. Hans umgänge var öppet, lätt och förbindligt; hans seder mera fria än utsökta, mera förtroliga än konstlade; hans redlighet och tro utan fläckar. Vänner älskade han lika uppriktigt som beständigt och gladde sig af hjertat, då han fick bevisa det. Försonlighet var ibland hans första dygder; med de medel, han egde att
hämnas många oförrätter, lär näppeligen någon mindre nyttjat dem. Hans menniskokärlek eger de skönaste och varaktigaste minnesvårdar i de barmhertighetsverk för värnlösas omvårdnad och undervisning, der han fört öfverinseende och styrelse».

<i>Carl Erik Lagerheim,</i> son till gravören vid vetenskapsakademien Carl Bergquist, var född i Stockholm i Juli 1742. Föräldrarne flyttade året derefter till en liten egendom i Södermanland; men då deras tillgångar voro knappa och barnen många, fick sonen Carl Erik, sedan han någon tid studerat i Strengnäs, 1756 taga tjenst som skrifvare hos sin morbroder, som var kronofogde. Sedermera blef han 1764 anstäld i kammarkollegium, så i kammarrevisionen och slutligen i kommersekollegium, der han blef kamererare 1770 samt assessor i handels- och manufaktur-divisionen 1772. Sedan han i denna egenskap utarbetat en mängd författningar samt gjort sig känd för en föga vanlig embetsmannaduglighet och arbetsförmåga, blef han adlad 1777, då han antog namnet Lagerheim, förordnades till sekreterare i hemliga utskottet under riksdagen i Gefle 1792 samt blef i Febr. samma år kommerseråd.

Efter Gustaf III:s död blef Lagerheim ledamot i allmänna beredningen samt i den då förordnade statsutredningen, hvars i Februari 1704 afgifna »berättelse om statsverkets tillstånd vid konung Gustaf III:s död» var af Lagerheim uppsatt. Efter denna utrednings upplösning blef han i Mars 1794 vice president i statskontoret; men då han här rättade flera missbruk, sökte förekomma anticipationer å statsinkomsterna och motsatte sig hvarjehanda godtyckliga anvisningar derå, väckte sådant missnöje hos de maktegande, och Lagerheim nödgades redan i November samma år begära afsked.

Så snart Gustaf Adolf sjelf tillträdt regeringen kallades emellertid Lagerheim redan i November 1796 att blifva så väl chef i statskontoret som ledamot i rikets allmänna ärendens beredning och i den nya statsberedningen, samt var från denna tid den egentlige finansministern, hvars verksamhet röjde sig i de åtgärder rörande statshushållningen vi här ofvan omtalat. De vittnade i allmänhet om mycken insigt i finansväsendet och klok beräkning. Det var ock först genom konungens oefterrättliga utrikespolitik, som penningeställningen blef allt mera bekymmersam, och Lagerheim var icke en af de siste att inse Gustaf Adolfs olämplighet för utöfningen af sitt höga kall, samt var en af de Gustaf Adolfs förtroendemän, som med belåtenhet sågo den inträdda regementsförändringen.

Han blef ock, så snart den var verkstäld, af riksföreståndaren kallad till ledamot i dess konselj och uppgaf der förslag till krigskostnadernas bestridande, intill dess ständerna hunnit samlas. Redan 1805 hade han blifvit president i statskontoret och 1807 friherre samt blef 1811 serafimerriddare. Under riksdagen i Örebro 1812 författade han, ehuru nu 70-årig och sjuklig, såsom ledamot i statsutskottet flera betänkanden och förordnades till ordförande i den komité, som efter riksdagens slut tillsattes, för att bringa till verkställighet åtskilliga
ständernas beslut, samt erhöll uppdrag att besörja fördelandet af de engelska subsidierna.

Han afled i December 1813. En minnestecknare har skildrat honom såsom begåfvad med »ett ypperligt minne, en skarp och säker blick, som öfver allt genast fann kärnpunkten, en genomträngande kraft och en sällsynt ihärdighet. Hans hjerta slog varmt för fosterlandet. I förvaltningen af de allmänna medlen var han sträng och sparsam, dock ej då det gälde stora och nyttiga företag eller rikets heder. Sjelf ett mönster af flit, fordrade han samma dygd af andra, men var för öfrigt en blid och huld förman, som gerna uppsökte och belönade förtjensten. I det enskilda umgänget, åt hvilket han dock sällan hade tid att öfverlemna sig, var han glad och angenäm, snarare för mycket blygsam än stolt öfver sina förtjenster».

<i>Christofer Bogislaus Zibet,</i> född i December 1740 och son till kyrkoherden i Qvidinge församling inom Skåne, Alexander Zibeth, blef 1762 handsekreterare hos dåvarande kronprinsen Gustaf, med titel af hofsekreterare, 1773 underdirektör vid kungliga teatern, 1777 adlad och regeringsråd i Pomern, 1790 ledamot af rikets allmänna ärenders beredning och samma år invald i svenska akademien, sedan han 1766 utgifvit »Kurriaden, eller ett minnesqväde öfver den oförlikneliga ikorren, Kurre benämnd, som med döden afgick i Stockholm år 1765», hvilken skämtdikt dock ej röjer några större poetiska anlag; 1773 en prolog till den öfversatta operan »Orphée och Evrydice», samt 1776 »Aline, drottning af Golconda, opera i 3 akter», imitation från fransyskan.

Efter Gustaf III:s död blef Zibet, som, enligt Adlerbeths omdöme (Anteckningar II: 161), var »mera känd för sitt sällskapssnille, sitt umgänge med ministrarne och sin oinskränkta böjelse för despotiska grundsatser än för embetsmannaskicklighet», i Juni 1792 befordrad till statssekreterare för utrikesexpeditionen, men, sedan Reuterholm blifvit allrådande, aflägsnades Zibet följande året. Af Gustaf Adolf återfick han likväl detta embete 1799, blef hofkansler 1801, friherre 1805 samt var under åren 1805—1807 ledamot af de då tillförordnade regeringarna och 1808 i rikets allmänna ärenders beredning, men fick efter statshvälfningen 1809 afsked från både denna befattning och från hofkanslers-embetet.

Såsom innehafvare af detta embete hade han haft inseendet öfver pressen och, lika varm vän af en stark konungamakt som afskyende de franska frihetsidéerna, upprätthöll han trycktvånget strängt och hänsynslöst samt ådrog sig derigenom bittert klander och många ovänner, hvilket dock hade ingen inverkan på hans handlingssätt, som styrdes endast af hans öfvertygelse. För den nya tid, som inträdde med statshvälfningen, passade han icke. Han öfverlefde denna ock endast ett par månader och afled redan den 16 Maj 1809.

I den senaste minnesteckningen öfver honom <footnote><i>Ljunggren,</i> Svenska vitterhetens häfder. Lund 1878. III: 110.</footnote> skildras han som
»en stark karakter, hvilken alltid följde sin öfvertygelse och kunde för den göra uppoffringar. Hans något sträfva väsende, hans korta, bestämda uttryckssätt, den häftighet, hvarmed han försvarade sina åsigter, stötte många; men äfven hans fiender, och sådana hade han många, erkände hans karaktärsfasthet, hans ärlighet, öppenhet och frihet från all förställning, hans snillrikhet och träffande torra qvickhet. Af underordnade var han aktad och omtyckt. Som talare hade han en korthet och kärnfullhet, som mera påminner om den äldre vältaligheten än om äreminnesstilen.

Till statssekreterarne <i>Matthias Rosenblad, Carl Lagerbring</i> och <i>Gustaf Lagerbjelke,</i> som äfven hade icke ringa inflytande på regeringsärendena under Gustaf Adolfs regering, men hvilkas embetsmannaverksamhet vann ytterligare utveckling under det följande tidskiftet, återkomma vi i nästa del.
</chapter>

<chapter name="Återblick.">
<h3>Återblick.</h3>
Vid Gustaf III:s död rådde öfver allt i vår verldsdel en stark jäsning i sinnena. Den hade kommit till utbrott i Frankrike och hotade med våldsamma omstörtningar i flera europeiska länder. Gustaf III hade mot slutet af sin regering sökt ställa sig i spetsen för en europeisk koalition, som skulle med våld återföra det gamla statsskicket i Frankrike och der göra slut på de revolutionära rörelserna, men hans död hade afbrutit dessa planer och, till Sveriges lycka, förekommit dess deltagande i desamma. I den snillrike, företagsamme konungens ställe hade kommit en furste med godt förstånd, men utan all genialitet, med god vilja, men svag viljekraft, som derföre ock snart fann sig behöfva stöd af någon härmed rikare begåfvad. Så blef Reuterholm den verkligt styrande. Äfven han älskade uppriktigt sitt fädernesland och sökte efter bästa förstånd befordra dess väl; men hans förståndsförmögenheter voro temligen inskränkta, och hans anspråk, som icke voro grundade på verklig öfverlägsenhet, kunde ej vinna erkännande. Också blef han hvarken aktad eller omtyckt, och det trycktvång, han ifrigt genomförde; hans afvoghet och förföljelser mot Gustaf III:s förtroendemän, så väl som mot gustavianerne i allmänhet; hans hatfulla, hänsynslösa förfarande mot deltagarne i Armfeltska sammansvärjningen gjorde honom slutligen så hatad, att hans aflägsnande vid förmyndare-regeringens slut väckte allmän belåtenhet.

Sveriges förhållanden till utrikes makter hade han dock ledt med större varsamhet och klokare aktgifvande på omständigheterna, än som skett under Gustaf III:s regering och som sedermera skedde under Gustaf Adolfs, och äfven det inre lugnet hade blifvit långt bättre upprätthållet, än man af den rådande jäsningen kunnat vänta, hvartill det i öfrigt med skäl öfverklagade trycktvånget icke så litet bidragit, likasom äfven de mer och mer upprörande tilldragelserna i Frankrike
öfvertygade en stor del af den under Gustaf III:s regering så missnöjda adeln om nödvändigheten så väl af en stark konungamakt som af anslutning till den nya styrelsen, för att motverka de alltmera kring sig gripande frihetsidéerna, hvilka nu långt mera än konungamakten voro för adeln hotande. Äfven Reuterholm hade tillhört den missnöjda adeln och var känd såsom varm adelsvän, hvilket ytterligare lättade denna anslutning. Oppositionen mot regeringen röjde sig ock nu företrädesvis hos några yngre ledamöter af adeln och några litteratörer, som blifvit hänförda af de nya frihetsidéerna; men den stannade tills vidare inom teoriernas område och hvad som skulle utgöra en praktisk tillämpning deraf, den Armfeltska sammansvärjningen, var snarare en intrig än en sammansvärjning, hvaraf gjordes långt mera väsen, än den förtjenade.

När Gustaf Adolf mottog regeringen, skedde det under de mest lofvande utsigter. Den fasthet, han i Petersburg visat mot Rysslands mäktiga herskarinna, hans bestämda vägran att då medgifva någon afvikelse från sitt lands lagar och hellre försaka den, vid hvilken han fäst sitt hjerta, hade gjort honom älskad och aktad af sitt folk, som dessutom värderade hans ordningssinne, hans sparsamhet och den stränga rättrådighet, hvarför han gjort sig känd. Att han genast aflägsnade Reuterholm och omgaf sig med allmänt aktade män såsom rådgifvare, till hvilka han lyssnade utan att göra någon till gunstling, räknades honom ytterligare till förtjenst, och flera nyttiga regeringsåtgärder under de första åren af hans regering befästade ännu mera det förtroende, Gustaf Adolf ingifvit sitt folk.

Svåra missväxter, jemte några andra omständigheter, som menligt inverkat på penningeställningen i riket, gjorde ständernas sammankallande nödvändigt, och så inträffade Norrköpings riksdag 1800, der det goda förhållandet mellan Gustaf Adolf och hans folk för första gången i någon mån stördes. Här uppträdde den nya adeliga oppositionen i helt annan riktning än den förra under Gustaf III:s regering, och de förföljelser konungen underkastade deltagarne deri, ehuru denna opposition varit föga farlig och visst icke hindrat konungen att vid riksdagen få sin vilja gällande, vittnade om hans ömtålighet för hvarje motstånd.

Vida mera olycksbringande för det goda förståndet mellan konungen och svenska folket blef likväl den resa, han efter riksdagens slut företog till Petersburg, och den bekantskap han der gjorde med kejsar Paul, hvars trumpna, nyckfulla, ingen motsägelse fördragande despotism derefter tycktes blifva hans ideal för konungamaktens utöfning, likasom Ludvig XIV:s lysande, praktälskande, af beskyddade snillen omgifna välde varit Gustaf III:s.

Under den långa resan till Tyskland åren 1803—1805 blef Gustaf Adolf alltmera främmande för sitt folk, inleddes i religiösa grubblerier och fattade ett oförsonligt hat till Frankrikes nye beherskare, hvilket han på flera sätt röjde, utan att taga i betraktande de menliga följder deraf för sitt rike. Detta hat framkallade det pomerska kriget,
hvilket, företaget utan all nödvändighet och illa fördt, slutade med Pomerns förlust och med svåra rubbningar i vårt penningeväsende, samt föranledde det ännu mera olycksbringande finska kriget, hvilket, i trots af finska härens och finska folkets hjeltemodiga, ihärdiga, men från moderlandet allt för svagt och planlöst understödda motstånd, kostade Sverige Finland och Gustaf Adolf hans tron.

Genom oefterrättligheten i sin statskonst, som icke leddes af något hänseende till svenska folkets fördelar eller förmåga att bära följderna af densamma; genom en sjelfrådighet, som icke tålde några föreställningar, ett småaktigt pedanteri, som uttröttade alla, hvilka med honom kommo i beröring, en mer och mer tilltagande besynnerlighet, vittnande om betänkliga rubbningar i hans förståndsförmögenheter, hade Gustaf Adolf så lagt i dagen sin olämplighet för sitt vigtiga kall, att det slutligen knappast fans någon, som icke var derom öfvertygad, hvarföre statshvälfningen utan motstånd genomfördes.

Tiderymden från Gustaf III:s död till statshvälfningen 1809 var visserligen på det hela en ganska bedröflig tid, allt mera bedröflig, ju mera den närmade sig sitt slut; men den var tillika i flera hänseenden lärorik. Den gaf det mest öfvertygande bevis, att den konungamakt, Gustaf III med list och våld tillvällade sig 1789, icke blef båtande hvarken för hans son eller hans folk. Detta allt för långt sträckta konungavälde blef ett lika varnande exempel mot konungamaktens missbruk, som frihetstidens statsskick varit mot folkmaktens, och visade nödvändigheten af ett regeringssätt, undvikande båda öfverdrifterna. Men detta tidskifte är lärorikt äfven i det hänseendet, att det visat, huru svenska folket, oaktadt det rådande trycktvånget samt i trots af en på samma gång envis och svag, despotisk och andefattig styrelses alla bemödanden att qväfva tanke- och yttrandefriheten, likväl icke allenast bibehöll sinnet derför oförsvagadt, utan förstod att tillegna sig och göra för sig fruktbärande de samhällsläror man så ifrigt sträfvat att utestänga. Denna andeliga spänstighet, detta okufliga frihetssinne, så väl som den fortgående vetenskapliga och vittra utvecklingen äfven under så ogynsamma förhållanden, bära så öfvertygande och så fördelaktigt vittne om svenska folkets berättigande till en ganska hög plats bland kulturfolken, att ur denna synpunkt äfven nu ifrågavarande tidskifte kan kallas glädjande, så bedröfligt det än i öfrigt framstår.

*

</chapter>
