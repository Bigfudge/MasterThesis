

NÅGRA ORD

TILL

QVINNAN

AF

MARIE SOPHIE SCHWARTZ.

»Ordet tolkar som oftast endast
ofullkomligt våra önskningar; det blir matt
och svagt just då vi dermed vilja gagna.
Vilja och förmåga gå sällan hand i hand.»

Onkel Adam.



STOCKHOLM.

HOS J. J. FLODIN.
STOCKHOLM,

<sc>tryckt hos E. Westrell, 1863.</sc>
<chapter name="Några ord om själsförmögenheterna">
<h2>Några ord om själsförmögenheterna.</h2>

»Är lifvet verkligen så kort och taga högre och
vigtigare intressen så vår uppmärksamhet i anspråk
att vi icke hafva någon tid öfrig för att lära känna
lagarna för vårt själslif?» frågar George Combe i ett
af sina arbeten.

Detta spörjsmål tyckes vara fullkomligt riktigt då
man betänker huru ofullständig vår kunskap är om
den verld som rörer sig inom oss; om de motiver
som förmå oss handla.

Försynen som gifvit menniskan en så i allo rikt
utrustad själ, har äfven rätt att af henne fordra det
hon icke i likhet med djuret skall medvetslöst använda
dessa skatter, utan är det hennes pligt att söka införlifva 
sig med lagarna för sin själsverksamhet och så
använda de inneboende krafterna att hon motsvarar
Skaparens stora afsigt med gåfvan af dem.

När den unga Svalan vid vinterns början gör sin
första utvandring, förmås hon dertill af en hos henne
nedlagd drift; utan att sjelf känna hvarken orsaken
som föranleder hennes flygt eller målet för densamma.

Hennes instinkter äro efter hennes ställning afpassade, 
och hon besitter alldeles icke förmågan att
göra betraktelser öfver sig sjelf eller den verld hvaruti 
hon lefver.

Helt annorlunda är det med menniskan.  <i>Gud</i> har
förlänat henne en skapande anda, med ett inneboende
begär att forska efter orsaker och verkningar, samt
derjemte så inrättat den yttre verlden, att den erbjuder 
ett efter, hennes själsförmögenheter afpassadt och
tillräckligt fält för deras verksamhet

»Menniskan är», säger George Combe, »till sin
byggnad, sina krafter, känslor och begär, en varelse
danad för en förgänglig verld, der slägte följer på
slägte och der hennes sträfvan till en högre andlig
förädling har afseende på ett andligt fortlefvande i en
annan verld. Dessa fakta, böra vi icke förlora ur 
ögonsigte ty om menniskan gemensamt med djuret eger
förmågan att njuta och fröjda sig åt tillfredsställande
af sina djuriska drifter, eger hon dock hvad djuret
saknar, förmågan att i intellektuelt och moraliskt 
hänseende utveckla sig, och dessa äro hennes skönaste
och ädlaste gåfvor, källorna till hennes renaste fröjder.
Till denna fulländning kunna vi likväl icke komma
förr än vi känna, de krafter som nära sig inom oss.»

Vår pligt är derföre att söka komma till denna
kunskap, och att sedan handla i öfverensstämmelse
dermed, så att vi ernå detta mensklighetens skönaste 
mål.

Det skulle vara allt för vida att här ingå i en
detaljerad redogörelse öfver vår själs verksamhet. Vi
måtte derföre inskränka oss till de allmännaste
grunderna derför.

Liksom kroppen är begåfvad med särskilta delar
till bestämda ändamål, så är det äfven med själen.
Vi hafva fått ögon att se med, öron att höra med etc.,
och vi hafva äfven fått olika själsegenskaper för olika
ändamål.

Beröfvar man ögat ljuset och sålunda sätter det
ur verksamhet, så försvagas dess syn, likaså kan man
genom brist på öfning döda en själskraft.

Om vi blott ett ögonblick erinra oss till hvilken
oerbörd perfektion i fingrarna en virtuos på piano,
eller något annat instrument, kan komma genom ständig 
öfning, och vi sedan besinna att vår själ äfven
genom öfning utvecklar sig, så hafva vi straxt en
enkel och praktisk ledning för vårt handlingssätt. För
tillämpningen deraf bör det blifva af det högsta
intresse att känna de krafter, hvilka vi böra bearbeta.

I allmänhet säga vi: den och den har ett godt
hjerta, ett godt förstånd; eller ock, hon är moralisk,
egoistisk, etc., utan att vi dervid göra oss klart hvad
vi egentligen förstå med dessa begrepp.

Endast några få <i>lärda</i> har det varit förbehållet
att kunna närmare analysera själslifvet. Det har tyckts
som om detta gebit utgjort ett, inom hvilket blott
filosofen och den abstrakte tänkaren skulle få träda;
och likväl är det för hvarje menniska nödvändigt att
i detta afseende icke famla i mörkret, så framt hon
vill framkalla någon harmonisk utveckling i sitt inre.

Genom psykologerna Gail, Spurzheim, Combe,
Scheve, med flera, hafva vi erhållit en enkel och för
en hvar lättfattlig kunskap om vårt själslif.

Doktor Gall säger: »Menniskän, liksom alla andra
varelser, är till sitt fysiska och andliga väsende och
alla sina handlingar, underkastad den gudomliga
naturordningen» och denna sanning är det vi aldrig höra
förglömma.

Vi skola nu i all korthet anföra.

1. Menniskosjälen är sammansatt af ett visst
antal själsförmögenheter, hvilka, då de äro i sin
naturliga utveckling, af menniskan bildar det skönaste,
ädlaste och fullkomligaste skapelsen frambragt.

2. Dessa själsförmögenheter äro underkastade
samma oundvikliga lagar, som gälla i hela naturen,
nemligen att kunna genom en för dem passande öfning
uppodlas, eller ock genom brist deraf gå tillbaka.

Vi kunna, genom att gifva ett träd en fet och
närande jordmon, få det att hastigt frodas och växa,
genom en allt för mycket fet mark kunna vi få det
att så häftigt utveckla sig att det urartar, och genom
för mager jord dör det bort utaf brist på näring.
Samma lag gäller för själsanlagen.

Vår själ består först af förståndskrafter. Dessa
äro indelade i särskilta af hvarandra oberoende
tankeförrättningar, hvilka åter kunna sägas vara afdelade i
tvenne klasser. Den första eller lägsta, hvarigenom vi
uppfatta yttre ting och inhemta kännedom om dem;
den andra, eller högre, hvarigenom vi tillämpa och
resonnera öfver dessa kunskaper. Detta utgör
sammanlagt vårt intellektuela lif. Äfven detta lyder
under den allmänna gällande regeln att det måste genom
öfning stärkas och utvecklas. Då nu de tänkande
elementerna äro af uppfattande och reflekterände natur,
samt i sig innebära begär efter tillfredsställelse, måste
man äfven vid uppodlandet af desamma noga se till
att man så vidt möjligt är låter dem erhålla en
likstämmig öfning, och icke för ett framstående anlags
uppodlande lemnar de andra utan verksamhet.

Hvarje ensidig utveckling af en själsförmögenhet
sker på de andras bekostnad. Så t. ex. anlitas vid
undervisningen i allmänhet, minnet allt för mycket,
och de öfriga tankekrafterna allt för litet. Detta torde
äfven förklara, hvarföre godt minne är något som mera
vanligt förekommer än hvad man kallar ett godt och
klart förstånd. Förståndet odlas i proportion mindre
än minnet under skolåren, och resultatet blir, att hvad
barn veta, mera är en minnes- än förståndskunskap.

Vidare hafva vi den öfvertygelsen att förståndet
skall förmå ega kraft att ensamt leda våra handlingar
och styra våra passioner; men den gudomliga makt
som skapat allt i naturen så vist och fullkomligt, har
insett förståndets vanmakt och derföre gifvit oss 
<i>moraliska</i> själsförmögenheter, hvilka helt och hållet hafva
afseende på vårt förhållande till våra medmenniskor.

I vårt inre är således, nedlagt begäret till godhet,
rättvisa och aktning, samt äfven för dessa känslor
samma lag af njutning och behof som ligger i hvarje
själsförmögenhet, nemligen:

Behof af ett göra det goda och rätta, och njutning
af att hafva gjort det.

Här skola vi äfven bibehålla för ögonen att den
moraliska fulländningen, liksom all perfektion, beror
på i hvilken verksamhet dessa förmögenheter komma.

Ganska falskt och naturvidrigt resonnera vi, ifall
vi tro att uppodlandet af förståndet ensamt kan föra
oss till en <i>högre moralisk</i> ståndpunkt För att ernå
en sådan, måste vi ovilkorligen rikta vår uppmärksamhet 
på de för dessa ändamål oss gifna krafterna och
se till att dessa genom öfning och vana att verka,
ernå en högre utvecklingsgrad.

Menniskans förstånd och moralitet vore henne likväl 
icke tillräckliga egenskaper för detta lifvet, hon
har derföre erhållit andra, som hafva afseende på
hennes egna behof, och dervid andra menniskor ingå
endast som medel.

Dessa äro förvärfningsbegäret, egenkärleken,
fåfänga, tillgifvenhet och flere.

Alla dessa drifter, i sig sjelfva goda och oss gifna
till befrämjande af vår lycka och trefnad här i lifvet,
kunna genom brist på kunskap om lagarna för deras
rätta bruk, genom ouppmärksamhet på den ständiga
öfning som erbjudas dem, öfvergå till passioner och
leda till <i>moralisk försämring</i>.

Hvilken af våra känslor erhålla väl, i det dagliga
lifvet, en oupphörligare näring än fåfängan? Vi
erkänna det, men vi göra ingenting för att motarbeta
de skadliga följderna deraf, och hvarföre?  Derföre
att vi i vår okunnighet vilja att förståndet ensamt
skall förmå tygla våra begär, utan att vi på ett
förnuftsenligt sätt söka gifva dem en sund riktning.
Tänkte vi i det stället: Denna fåfänga, hvaröfver jag
klagar, är i sig sjelf ett godt ooh oss gifven till ett
för min tillvaro nyttigt ändamål, ehuru den genom en
onaturlig öfverretning urartar till ett ondt; så skulle
vi för det första göra oss reda för hvad Skaparen
afsett med nedläggandet af en dylik själskraft i vårt
inre, och för det andra: söka gifva den en sådan 
öfning, att den motsvarade sitt ändamål.

Man skall kanske anse det för en paradox att vi
vilja påstå det <i>fåfängan</i> är oss gifven till ett godt. — 
Men låtom oss ett ögonblick dröja vid denna så mycket 
ondt frammanande egenskap, och vi skola snart
finna att det onda härflyter icke ifrån grudanlaget,
utan derifrån att vi icke vid dess behandling följt de
systematiska reglor, hvarefter allt, såväl i det yttre
som inre lifvet, verkar. Genom okunnighet och 
liknöjdhet hafva vi framkallat det onda ifrån det
ursprungligt goda.

Så t. ex. är fåfängan, eller mera riktigt uttryckt,
bifallsbegäret en för menniskan högst väsendtlig 
egenskap. Det är den som gör den ena menniskan
beroende af den andras tanka och omdöme, samt kommer 
henne att eftersträfva andras gillande, och att lida
af deras klander. Utan denna känsla skulle menniskorna
icke kunna lefva i ett samhälligt förhållande,
emedan en hvar skulle förakta den andras omdöme
och aldrig bemöda sig om att vinna aktning af sina
likar. Än mera, denna känsla, i förening med de
moraliska förmögenheterna, gör att vi söka genom
utmärkta och ädla egenskaper tillegna oss verldens
beröm, och är den kraft som frammanat stora händelser
och stora handlingar. — Den skulle således med
ledning af förstånd och moralitet, såsom den i en
harmonisk själsutveckling måste vara, utgöra en för lifvet
högst väsentlig egenskap, samt i sina följder medföra
välsignelse.

Nu åter urartar den till ett af våra svåraste fel,
just derföre att vi äro okunniga om karakteren och
ändamålet med våra själs förmögen heter.

Det vore fruktlöst om vi företoge oss att vilja
förändra begäret efter bifall till likgiltighet för hvad
andra tycka och tänka om oss, emedan vi då ville
förändra denna själsförmögenhets karakter. Detta vore
lika ogörligt som att vilja ändra ett öga till ett öra
eller något dylikt. Bifallsbegäret, såsom hvarje annan
själskraft, måste verka i den riktning naturen bestämt
för densamma.

Vår pligt är icke att förändra, utan att söka lära
känna hvarje inneboende kraft, till dess ändamål,
karakter ocb bestämmelse, så att vi icke låta någon af
dem, genom öfverretning och isolering från de öfriga,
öfvergå till passion eller lidelse, och sålunda blir en
källa till laster, brott och olyckor.

Utom de anförda själsförmögenheterna har Skaparen
gifvit oss sådana som bestämma vår karakter; det
vill säga karaktersfasthet, försigtighet, sjelfbeherrskning,
med mera, samt andra som gör att menniskan måste
sträfva till det fullkomliga.

Hvar och en af dessa förmögenheter har sin
bestämmelse för detta lifvet, och det är först när man,
lärt känna den som man kan rikta hvarje anlag så,
att det icke öfverskrider den för detsamma afsedda
verksamheten, eller genom bristande aktivitet
försvagar det.

De särskilta själsförmogenheterna hafva visst
verkningssätt gemensamt och hvilka derföre benämnas
allmänna själsegenskaper. Dessa äro af stor vigt att
känna, och äro för hvarje särskilt förmögenhet följande:

1) förmågan att uppfatta allt som kan uppväckt
degs art af verksamhet,

2) att dervid allt efter som dess egna verksamhet
af yttre intryck befordras eller motverkas, erfara en
känsla af njutning eller lidande.

3) att i följd af dessa olika intryck yttra ett
<i>begär</i> att närma oss det som är förmögenheten angenämt
eller med <i>afsky</i> aflägsna oss ifrän det som är
densamma oangenämt.

Dessa för dem alla gemensamma egenskaper af
<i>uppfattning</i>, <i>känsla</i> och <i>sträfvande</i>, hafva i den
vanliga psykologien hittills varit ansedda ensamt utgöra
själslifvets hela väsende, ehuru derigenom icke någon
enda själsförmögenhet kunnat förklaras eller någon
praktisk tillämpning för menniskokännedom af denna
kunskap varit möjlig.

Ehuru hvarje menniska är begåfvad med alla de
själsförmögenheter som förefinnas i själen, eller hvaraf
den består, äro dock dessa hos de särskilta individerna
olika utvecklade.

Den mest rådande förmögenheten förbinder sig
med dem som äro dernäst utvecklade, och sålunda bildas
hvad man kallar <i>karaktersdrag</i>. Dervid spelar
vanligen den rådande förmögenheten hufvudrolen, och en
eller flera af de öfriga herrskande förmögenheterna
modifiera den till form och riktning. Dessutom kan
hvar och en väl utvecklad förmögenhet, om den af
yttre förhållanden uppväckes till verksamhet, för 
tillfället antaga rolen af att vara rådande, samt med sig
uppväcka och associera andra, till och med den
gemensamt verkande.

Hos hvarje enskilt person förekomma en eller
några få förmögenheter, hvilka antingen genom större
utveckling eller <i>öfning</i>, beherrska hela menniskan och
utgöra grunderna för dess karakter. Med dessa 
förbinda sig de öfriga allt efter deras utvecklingsgrader.
De svagaste komma sällan i verksamhet, emedan de
liksom undanträngas af de starkare.

När de rådande förmögenheterna förbinda sig med
hvarandra, uppstår deraf den personliga karakteren.

Det är isynnerhet kännedomen af de mest 
förekommande förbindningar af själsförmögenheter eller de
framstående karaktersdragen, som är nödvändig om vi
skola kunna rikta dem så att de lemna ett för oss
sjelfva och andra lyckligt resultat. Dervid måste vi
nogsamt ihågkomma att genom uppfostran och den
dermed förknippade öfningen, för hvarje själsegenskap
som står under inflytande deraf, uppstår större <i>färdighet</i>
och <i>vana</i>. Vid lika utvecklingsgrad, är likväl en
uppöfvad själskraft mycket större efter öfning, än när
den lemnas i overksamhet; och af samma orsak
försvagas och förtvinar den då den blir utan öfning.

Vilja vi således motarbeta ett fel måste vi bjuda
till att det icke af några yttre eller inre orsaker
uppeggas till aktivitet, utan så vidt möjligt är lemna det
i overksamhet; och så i motsatt förhållande då vi
vilja frammana en dygd.

Såsom ett exempel på huru en oupphörlig och 
ensidig retning på en själsförmögenhet kan leda till 
bedröfliga följder, vill jag meddela ett fall som af doktor
Andreas Combe anföres:

»En dag inträdde uti en handelsbod ett ungt till
utseendet hederligt fruntimmer och handlade några
lapprisaker. Hon lemnade en bankonot på 5 pund
sterling. Vid närmare undersökning återlemnade
köpmannen den, förklarande att han icke kunde emottaga
densamma emedan den befanns vara falsk. Fruntimret
syntes i högsta grad öfverraskad och upptog en annan
sedel af samma värde, den hon räckte honom. Äfven
denne var förfalskad.»

»Köpmannen som nu tog för afgjort att den unga
qvinnan var ett verktyg för sedelförfalskare lät tillkalla
polisen; och då hon på efterfrågan icke kunde redogöra
för åtkomsten af dessa sedlar, anställdes
efterforskningar.»

»Dervid upplystes att hon i flera år tjent hos ett
herrskap på landet och derstädes gjort sig känd för
ett utmärkt godt uppförande och stor ärlighet.»

»Hon bekände nu sjelf, att hon något öfver ett
år tillbaka hade sett de båda sedlarna ligga i sin
herres rum, helt oförvarande kastade ibland en hop
gamla papper, hvarest de legat liksom alldeles förgätna.
Den ena månaden efter den andra behöllo de sin plats,
och hvarje dag såg hon dem der. En lång tid föll
det henne icke in att röra dem, men så småningom,
vid den förnyade åsyn, uppsteg den önskan att tillegna
sig dem, en önskan, som för hvarje dag hon återsåg
de frestande föremålen, blef allt starkare och starkare,
till dess den slutligen intog karakteren af ett häftigt
begär, isynnerhet som hon trodde att man aldrig skulle
sakna dem.»

»Sedan hon i flera månader emotstått denna
önskan, gaf hon vika för det genom daglig retning uppdrifna
begäret och förnedrade sig till att begå en stöld.»

»Af fruktan att blifva upptäckt hade hon i början
icke vågat göra något bruk af dem, utan begagnade
dem först vid ofvannämde tillfälle och med de följder
vi omtalat.»

»Hennes herre hade vetat att dessa sedlar varit
förfalskade och derföre låtit dem ligga obegagnade.»

»I betraktande», säger Andreas Combe vidare,
»huru den stackars flickan blef, genom en längre och
ensidig retning på hennes försörjningsbegär, satt i
frestelse, finna vi att det uppstod en öfverretning i denna
själsförmögenhet som satte den i en så rådande
verksamhet att alla hennes öfriga känslor förlamades. Det
absorberande begäret förde henne så långt att hon
förnekade sin förut allmänt välkända karakter, och
sjönk ned till moralisk förnedring.»

Detta beklagansvärda exempel bör bättre än allt
annat visa oss, huru vådligt det är att icke med sträng
uppmärksamhet följa våra själsförmögenheters utveckling 
och de retningsmedel som sätta dem i en onaturlig 
verksamhet, ty deraf uppstår våra olyckor, våra
fel och våra lidanden.

Vi böra väl ihågkomma att, såsom doktor Scheve
säger: »menniskan eger fullkomlig frihet att göra hvad
hon vill och förmår, och det är medvetandet af denna
frihet hon bär inom sig och hvilken kallas hennes <i>fria
vilja</i>; men hon kan icke vilja utan motiv och dessa
kan hon icke gifva sig utan de ligga i hennes själsanlag
och äro beroende af dem.»

Är detta en sanning, då är det af den högsta vigt
för mensklighetens förädlande och moraliska
framåtskridande att med omsorg studera sig in i sitt eget
själslif, för att motsvara skaparens stora plan med
hennes tillvaro.

I samma mån hon motsvarar den, blir hon sjelf
lycklig. Låtom oss sluta denna ofullständiga uppsats
med dessa ord af doktor Scheve:

»Om vi kunde granska de flesta menniskors lif,
isynnerhet deras som icke åtnjutit någon bildning,
utan framlefvat sitt lif i okunnighet och utan 
sjelfkännedom, så skulle vi finna, i fall vi kunde kasta an
blick i deras innersta, att orsaken till deras förvillelser
hufvudsakligen utgått ifrån en fullkomlig obekantskap
med sig sjelfva och bristande tanke på ändamålet af
deras tillvaro. Med denna erfarenhet skall man snart
inse huru nödvändig kunskapen om vårt andliga lif
är, och af hvilket väsentligt inflytande en praktisk
sedolära skulle blifva för mensklighetens förädling.»

*
</chapter>
<chapter name="Om qvinnans uppfostran">

<h2>Om qvinnans uppfostran.</h2>

Qvinnans själsanlag äro så väsendtligen olika
mannens, att förnekandet af denna skiljaktighet, vore att
bestrida den olika bestämmelse naturen anvisat de
båda könen. Hvarje försök af henne att intränga på
området af mannens verksamhet måste alltid, och
med rätta, betraktas såsom något emot naturen
stridande.

Det gifves väl knappt någon förnuftig qvinna, nu
för tiden, som icke instämmer i denna Rouaseau’s
tanke: »Je ne refusse pas à une femme; mais aux
femmes les facultés de l’homme.»  Vi böra derföre
intressera oss blott för vårt egentliga qvinliga område,
hvilket, om icke så omfattande, likväl i sitt slag är
fullt ut så vigtigt som mannens; lika omöjligt som
det är för honom att kunna uttränga oss derifrån,
lika så löjligt vore det af oss att vilja strida med
honom om hans välde.

Lemnom derföre hvar och en dess rättigheter, ty
i närvarande tid stå ändå mannen och qvinnan vid
hvarandras sida såsom tvenne väsenden, hvilka begge
ega anspråk på en högre icke blott moralisk utan 
äfven intellektuel utveckling.

Den snillrika filosof hvars inbillning skapade Julie,
utsmyckad med hjertats rikaste och skönaste känslor,
ville med det ofvan citerade omdömet endast antyda 
de båda könens olikhet i själsriktning; men alldeles
icke att qvinnan är mannen underlägsen.

Verkligheten kommer likväl qvinnan ofta att tro
på en medfödd underlägsenhet. Det som framkallar
denna öfvertygelse härrör ingalunda af svagare 
själsgåfvor, utan blott och bart ifrån en bristfällig
uppfostran, hvilken gör att hon lemnar lifvets allvar ur
sigte, och deraf att hon sjelf tror det en genomgående 
bildning och utveckling af de intellektuela
förmögenheterna utgör en arfvedel, som är ensam
mannen förbehållen.

Den brist på verksamhet, samvetsgrannhet och
pligtkänsla, som vi icke sällan finna hos vår tids
fruntimmer, isynnerhet de gifta, härrör ingalunda hvarken
af svaga själsgåfvor, eller af lättsinnighet, utan fast
mera af felande medvetande, att de hafva en bestämd
kallelse att uppfylla. Utaf en förnuftig och sannt
moralisk uppfattning af lifvet beror hela deras
framtida tillfredsställelse af detsamma.

Hos båda könen måste man söka gifva karakteren
en riktning sådan att den utvecklar de menskliga
dygderna, ty af dessa bero det borgerliga och husliga
lifvets välgång. Hvad samhället fordrar af mannen,
det fordrar familjelifvet och samhället af qvinnan; och
endast derigenom att hon danas till en förståndig och
klok mor kan hon uppfostra dugliga söner, hvilka, då
de träda ut ur hemmet, medföra dygder, hvilkas frön
blifvit nedlagda af ett upplyst och åt sina pligter 
allbevarligt hängifven mor. Qvinnan är det, som lägger
grunden till den moraliska byggnaden i vår själ. Blir
denna grund dålig, då måste hela byggnaden äfven
blifva svag och bristfällig.

Men uppfostras verkligen våra flickor till detta
höga och vigtiga kall? — Är den moraliska och
intellektuela handledning, de erhålla, sådan, att den kan
hos dem utveckla de dygder och det förstånd, som
dertill erfordras?

Om vi ett ögonblick dröja vid den stora olikheten
mellan en gosses och en flickas uppfostran, så skola
vi äfven finna, att den förres är så stäld, att han
alltid måste utveckla sina intellektuela förmögenheter;
samt att han redan från barnaåren vet, att han måste
uppfylla en bestämd plats i lifvet. Man säger åt
honom, redan då han inträder i skolan: »Du måste
arbeta, sträfva och anstränga dig, så att du kan fatta
lifvets allvar.» — Men till flickan yttrar man intet af
allt detta. Man lär henne språk, musik och sådana
talanger, hvarigenom hon blir en tjusande prydnad i
salongen, en grann leksak i lifvet. Och på en dylik
grund stödja nutidens mödrar och guvernanter sin
uppfostringsmetod, och efter dessa dåraktiga begrepp
fortgår densamma. Om dessa grundsatser endast voro
antagna af de högre och rikare klasserna, ginge det
väl an, men igenom större delen af medelklassen går
samma lumpna moral; till och med inom de 
förmögnare borgare- och handtverksklasserna har den
blifvit införd och hyllad såsom ett mönster, hvarefter
deras flickor böra modelleras. Följden häraf är att
pligtälskande hustrur, dugliga mödrar och omtänksamma
husmödrar, hvilka äro fria ifrån fördomarne och
upphöjda öfver dårskaperna i vår nuvarande tid, utgöra
en högst liten minoritet. Kunde vi tänka oss
en fullkomlig omhvälfning i qvinnans uppfostran, så
skulle äfven hennes ställning blifva helt annorlunda.

Alla bemödanden i uppfostran böra hafva till mål
en moralisk utveckling och fullkomlighet. Men denna
moraliska pånyttfödelse kan endast hafva framgång,
om grunden dertill lägges under den första barndomen,
genom att hos flickan, likasom hos gossen, inprägla,
att hon har en <i>lika så vigtig bestämmelse som han,
den hon med allvar måste uppfylla</i>.

De flesta qvinnor ega hvarken kärlek eller aktning
för sin kallelse, emedan den sällan framstår för dem
i sin sanna dager; och genom sin förvända uppfostran
äro de oförmögna att handla och tänka med allvar,
utan fästa sig endast vid ytan. Deras försvagade ögon
hafva aldrig lärt att med beundran och vördnad skåda
upp till de pligter och den kallelse, för hvilka de af
naturen äro bestämda.

Gossen deremot vet i de flesta fall, ehuru ung
han än må vara, att han skall intaga en plats i 
samhället, den han med nit och kraft måste fylla. Men
om vi noga granska lifvet, så skola vi äfven finna,
att då en gosse uppfostras utan denna allvarliga 
uppfattning af ändamålet med sitt lif, så skall han, likasom
qvinnan, under hvilka lefnadsförhållanden han än
må komma, framställa bilden af en ytlig och lättsinnig
varelse, hvilken framsläpar ett tanklöst och onyttigt
lif. Derföre är det af stor vigt, att man vid
bådas uppfostran visar dem, att de hafva gifna pligter
att uppfylla och en bestämd verksamhet. Derigenom
nedlägges från barndomen ett klart medvetande om
att lifvet icke är en kedja af dårskaper och nöjen,
utan att hvarje lefvande varelse är af den Högste
bestämd till ett gifvet ändamål, och att menniskan,
såsom det fullkomligaste och mest tänkande väsende,
med kraft bör söka motsvara Guds afsigt med henne;
— men att detta alldeles icke sker, i fall den ena
hälften af menniskoslägtet förgäter, att äfven den
erhållit en dyr oeh helig uppgift att lösa här på jorden.

Må man derföre från flickans tidigare ungdom
säga till henne likasom till gossen: »Du skall icke
vara blott en vacker prydnad, en tanklös docka, utan
du skall en dag få en vigtig bestämmelse att uppfylla.
Samhället och lifvet ega lika stora anspråk på
dig som på mannen. Se till, att du inom din verkningskrets
kan motsvara dessa fordringar, och du blir
då en lika nyttig medlem i verlden som han.»

Hvar finnes väl denna hennes verkningskrets, om
icke i uppfyllandet af de husliga pligterna och i deras
sanna uppfattning såsom maka, mor och uppfostrarinna?
Detta är qvinnans kallelse, detta det mål, hvartill hon
skall gå, och dit bör uppfostran sträfva att föra henne,
samt till att om dessa hennes pligter gifva henne ett
klart och allvarligt begrepp; ty likasom jorden måste
uppodlas, på det att skörden skall blifva god, så måste
man äfven i barnets själ nedlägga fröen till den
frukt, som skall mogna i framtiden.

Hela vår närvarande uppfostrings-metod för flickor
är sannerligen så ytlig och flyktig, att den på intet
sätt motsvarar de anspråk, lifvet har på qvinnan. Om
vi blott hålla oss vid skolundervisningen, så finna vi
att under några korta år skola flickorna inhemta en
sådan mängd af kunskaper, att deraf icke kan väntas
något för lifvet lyckligt resultat. Icke underligt då,
att häraf uppkomma en mängd ofullkomliga varelser,
som har verklig insigt uti ingenting; hvarken i det,
som förekommer inom ett hushåll, eller i verlden omkring
dem. De blifva hvarken dugliga eller förståndiga.
Likväl beror hela deras lif endast och allenast
på denna missbildning, som ifrån barndomen uppkommer
genom en dylik uppfostran, och derifrån härflyter
äfven omöjligheten för dem att uppfylla sin qvinliga
kallelse.

Huru är det tänkbart, att hos qvinnan kunna
harmoniskt utveckla de menskliga dygderna, utan att
man först bildar hennes själ; och så mycket våra
flickor nu för tiden än tyckas lära, är det likväl långt
ifrån nog, dels derföre att en del deraf är rent af
onyttig, dels derföre att deras kunskaper äro alltför
ytliga, för att kunna få namn af verklig bildning.

Om man betänker, att redan vid 15 eller 16 år
anses flickors uppfostran fulländad, så inser man äfven,
huru ofullkomlig deras bildning måste vara. I den
ålder då förståndet börjar mogna, då kunskapen får
ett verkligt värde och qvinnan genom den kunde
erhålla ett uppodladt och skärpt förstånd, just då upp
hör hennes undervisning. Få år har den räckt, och
nu lemnas den halfmognade själen med sina små
skolkunskaper att återsjunka i okunnighet; ty att
fortfarande uppodla hvad man kan, kommer sällan i fråga,
emedan man kan alltför litet, för att inse nyttan af
att utvidga sitt vetande och sitt förstånd. — Just 
deruti ligger gossens företräde framför flickan, att han
såsom yngling under sträng ledning och efter en faststäld
regel fortsätter sin undervisning, och deruti ligger
grunden till hans större bildning, hans uppöfvade
och mera omfattande förstånd, hvilket sätter honom i
stånd att få en mera vidt omfattande verldsåsigt.
Qvinnan kan icke strida med honom om hans 
sakkunskaper, hans yrkesstudier; men den allmänna 
bildningen, som gör menniskan fri från dårskaper och
fördomar, som gör, att hon med insigt och duglighet
kan uppfylla sina åligganden till samhället, den bör
under inga vilkor vägras qvinnan.

Låt oss ett ögonblick dröja vid den åsigt som
är allmänt gällande, nemligen: att en flicka vid 16
års ålder är lika förståndig som en yngling vid 20. — 
Är det verkligen så, eller ligger det icke snarare deruti 
att vi af qvinnan i allmänhet anse oss icke ega
anspråk hvarken på kunskaper eller förstånd; emedan
det en gång för alla blifvit en vana att icke tänka på
det mål hvarför en qvinna bör lefva; eller rättare,
man har aldrig fallit på den tanken att qvinnan liksom 
mannen behöfver uppodla sitt förstånd, bilda sitt
hjerta och vidga sina kunskaper, för att kunna
uppfatta lifvets allvar.

Det är en allmänt antagen grundsats, att man
låter en gosse lära med så mycken omsorg, endast
derföre att han med sina kunskaper i en framtid skall
kunna förtjena sitt bröd och skaffa sig ett oberoende;
och att man undanhåller flickan en dylik bildning,
emedan hon deraf har ingen egentlig fördel. Äfven
denna åsigt är i högsta grad förderflig, emedan den
grundlägger denna passiva väntan på att blifva 
försörjd genom giftermål, och förvandlat äktenskapet,
ifrån en förening knuten af kärlek, till en försörjningsanstalt 
för lifvet. Vore det icke riktigare om man
med flickan liksom med gossen sökte gifva henne
sådana kunskaper, att, då hon är i saknad af egentlig
förmögenhet, hon med dem kunde skapa sig ett 
oberoende, hvilket befriade henne ifrån den moraliskt 
dåliga handlingen att för sin försörjning ingå ett 
äktenskap, som under sådana förhållanden aldrig kan bringa
lycka eller moralisk förädling. Nu deremot kan man
fråga: hvad fördel har hon väl af denna halfbildning,
denna förvekligade uppfostran, som man nu gifver
henne? — Den gör henne endast oförmögen att värdigt
motsvara ändamålet med sin tillvaro. Just det 
ofulländade i qvinnans uppfostran är det, som gör henne
så oduglig för sig sjelf och för lifvet.

Hvad gymnasium erbjuder gossen, nemligen en
allmän vetenskaplig utbildning eller ett fortsatt 
inhemtande af sådana kunskaper, som fordras för hans 
framtida lefnadsbana, och ett utvidgande af hans förståndsgåfvor,
— det bör en dylik läroanstalt erbjuda flickorna,
der de till sitt adertonde eller tjugonde åt kunna
erhålla en fullständig och sammanhängande undervisning, 
hvarigenom de verkligen berättigas till predikatet 
af: <i><sp>bildade</sp></i>.  Om de intill denna ålder få åtnjuta
en regelmässig undervisning, hvilken helt och hållet
upptager deras tid utan annat afbrott än det, som
bör lemnas för en liktidig huslig uppfostran, då skola
de äfven erhålla en bestämd riktning att på egen hand
fortsätta utgrenandet af sina kunskaper och framgå på
den sanna bildningens och förädlingens bana.

I våra dagar är det rent af omöjligt att tänka
sig typen af en äkta qvinna utan självbildning; ty 
deruti har hon det största skydd emot sitt köns dårskaper
och svagheter. Det bästa bevis på sanningen af
detta påstående lemnar qvinnornas närvarande 
tanklöshet och lättsinnighet, en följd af att de ännu icke
ernått någon sann bildning eller en känsla af att de
äro något annat än vackra dockor i sällskapslifvet.

Och hvad kunna vi väl rättvisligen begära af
dessa barn, som träda ur skolan med några betydelselösa
och för det moraliska lifvet alldeles värdelösa
talenter; utan mognad till förståndet, och utan aning
om, att de hafva en högre bestämmelse, till hvilken
de med beslutsamhet och allvar böra söka komma.
Huru sällan utgår ur denna uppfostran en qvinna,
smyckad med de dygder, som utgöra hennes största
prydnad och som danar henne till en duglig mor och
uppfostrarinna. Nej, obekant med lifvet, med
ändamålet af sin egen tillvaro, träder den unga flickan ut
i verlden. Bedårad och glädjedrucken af baler och
nöjen, sväfvar hon liksom i en dröm. Så förflyter de
första åren af hennes ungdom, utan att hjertats känsla,
af att hon har pligter som qvinna, uppodlas, eller själen 
höjes öfver dårskaper och falskt glitter. Tvärtom
dödas de förra af en för tidig öfverretning, och den
sednare neddrages ifrån all ädlare sträfvan till ett
rastlöst jagande att kunna tillfredsställa en lumpen
fåfångas alla fordringar. Huru hastigt ila icke några
år bort, och scenen måste en gång förändras, när
verkligheten kommer och klappar på dörren till detta
illusionernas och nöjenas tempel. Huru många i den
yra, tanklösa flocken äro då beredda till kamp och
strid? — Huru mången är då vuxen att träda ur
nöjenas krets för att uppfylla de anspråk lifvet har
på dem? — Hvilken lott än ödet beskär dem, antingen 
att lefva ogifta eller blifva gifta, så böra de väl
utgöra något annat i lifvet än marionetter på nöjenas
teatrar.

Följer man uppmärksamt de flesta qvinnors
naturliga anlag och lefnadsförhållanden, så skall man
äfven finna, att allt är dem gifvet med en verklig
bildning; men att utan den allt är dem beröfvadt.

Huru skola de, utan bildning, utan medvetande
att Gud gifvit dem det sköna, men vigtiga kallet att
uppfostra det uppväxande menniskoslägtet, kunna fylla
denna plats. — Vi kunna genom vår känsla gifva
prof på hängifvenhet och sjelfuppoffring; men det
erfordras ett uppodladt förstånd för att klart uppfatta
lifvets allvar och dess pligter.

Säkert vore det nu tid att detta förhållande 
behjertades och att de som ega förmåga dertill sökte
fästa den allmänna uppmärksamheten på detta vigtiga
ämne.

*
</chapter>

<chapter name="Några ord om uppfostran">
<h2>Några ord om uppfostran.</h2>

Låtom oss med några flyktiga ord belysa nyttan
af psykologiens tillämpning vid uppfostran.

Dröja vi vid de allmänna naturlagarna för den
fysiska verlden, så finna vi att okunnigheten om dem
leder till förbrytelse mot dem, och att dylika
förbrytelser straffas med ett fysiskt ondt.

Då nu allt i naturen lyder evigt stadfästade och
orubbliga lagar, så i vext- som djurriket, så böra vi
väl icke antaga att menniskans själ skulle vara det
enda som icke lyder under dessa allmänt gällande
reglor. Vi äro vana vid att betrakta den såsom
något rent immaterielt och derföre hafva vi aldrig rätt
klart sökt utreda desa verksamhet.

Granska vi menniskans andliga tillvaro, så
återfinna vi hos hvarje individ ett visst antal själsförmögenheter,
hvilka äro oberoende af hvarandra. Vidare
finna vi att dessa själsförmögenheter verka efter dem
egendomliga lagar, utan att någon af dem afviker
derifrån.

Den som sysselsatt sig med logik, vet att tanken
i alla sina vexlingar likväl går efter en bestämd lag,
hvilken aldrig förnekar sig och är fullkomligt
systematisk. Så äfven med hvar och en själskraft.
Hvarje förmögenhet har sitt motsvarande retningsmedel
i den yttre verlden, som verkar tillfredsställande
eller otillfredsställande; oeh förr än vi lärt
oss arten af våra andliga krafter, deras utvecklingsgrad
och grunderna för deras verksamhet, skola vi
aldrig lyckas ernå något tillfredsställande resultat i
afseende på uppfostran, och menniskans själsutveckling,
utan allt forblifva en gåta.

Det första studium hvarje lärare och uppfostrare
derföre bör vinnlägga sig om, är läran om själen.

Man skall fråga: hvartill gagnar denna
kunskap?

Den lärer oss: för det första att uppfostra det
uppväxande slägtet, icke såsom det nu sker efter
godtyckliga principer, utan i öfverensstämmelse med de
lagar som ligga till grund för vårt själslif. Om hvarje
lärare eller uppfostrare vore bekant med själsförmögenheternas
karakter och utvecklingsgrad, skulle deras
handledning och de medel de använda blifva helt annorlunda
samt resultaterna fullkomligt olika med dem
som nu vinnas.

För att göra klart huru maktpåliggande denna
kunskap är, skola vi framdraga några exempel,
hämtade ur Doktor Scheve: <i>Zur Naturlekre der
mensch-lichen Geistes</i>,

»En dag,» berättar Doktor Seheve, »besökte mig
en fru T., åtföljd af sin lilla dotter. Hon bad att få
tala enskildt med mig for att inhemta några råd
rörande barnet som ingaf henne stor oro.»

»Den lilla flickans pannbildning frapperade mig,
då jag i förbigående kastade ögonen på henne, och
uttrycket i blicken hade något så eget, att man
omöjligt kunde se dessa ögon utan att minnas dem.»

»När modren och jag blifvit allena, omtalade hon
under tårar att hennes lilla dotter visade de mest
oroväckande anlag för osanning. Jag bad henne förklara
sig närmare.»

—Är det af fruktan för straff eller för att skaffa
andra ledsamhet, som hon talar osannt? frågade jag.

—Nej, då kunde man åtminstone finna något
förnuftigt skäl för hennes handlingssätt och äfven ett
medel att rätta det; men nu sker det rakt af kärlek
till lögnen, svarade fru T. Hon ljuger utan orsak,
utan någon antaglig orsak och, utan att ens sjelf låtsa
märka att hon talar csannt.	Hon kan t. ex. sitta
och leka i vår trädgård, och derunder berätta för sköterskan,
ja äfven för mig, de vidunderligaste historier,
hvaruti hon alltid sjelf spelar hufvudrollen, och då
kan hon gråta öfver sina ihopsatta historier, alldeles
såsom om det vore sanning.	Jag har straffat, till
och med agat henne för detta ofog, men det hjelper
icke. I går hände det att hon på morgonen, under
det hon kläddes, sade åt sköterskan:

— I natt har jag varit hos mormor och der
voro många barn och vi lekte och dansade. 
— Sköterskan sade henne att hon drömt, men då svarade
hon med häftighet att det var rena sanningen och
alldeles icke någon dröm. Hon blef så ond öfver att
sköterskan icke ville tro henne att hon började skrika,
Jag föreställde henne huru orätt det var att söka
inbilla folk att en dröm var sanning, men det var förgäfves.
Hon påstod att sedan alla somnat hade hon
klädt på sig och gått till mormor. Hon beskref huru
rädd hon varit på vägen dit, huru mörkt det varit
på gatan och huru en trasig qvinna förföljt henne.—
Då hon oupphörligen fortsatte att narras, blef jag ond
och lofvade henne stryk om hon icke genast erkände
att alltsammans var en uppgjord historia. Hon vid-
blef envist att det var sanning, äfven sedan min mor
kommit och sagt henne att det var en dikt. Flickan
svarade då: »Mormor narras och det är rätt obeskedligt,
för nu får jag stryk.» Den der hårdnackenheten
att mitt i ansigtet på min mor drifva ett sådant
påstående, gjorde mig så förbittrad, att jag ganska
allvarligt agade henne; men jag kunde icke förmå henne
medgifva att historien var hopspunnen. Under tårar
utropade hon att mormor narrades, men att hon sjelf
talade sannmg. Än värre, då hon såsom en tillökning
i straffet blef dömd att hela dagen sitta instängd i
min mans kabinett, sade hon om aftonen åt sin äldre
bror:
<tab>»Vet du Carl, Eva D. har varit här hela eftermiddagen
och sjungit för mig, på det jag icke skulle
gråta så mycket. Jag lutade mitt hufvud emot Evas
bröst och hon tyckta det var mycket, mycket synd
om mig. Jag blaf så glad under det Eva sjöng att
jag glömde allt som förut gjort mig ledaen.»

»Brödren frågade mig om Eva varit hos systern,
och då jag försäkrade att ingen menniska varit inne
hos henne, berättade han mig denna nya dikt. Jag
började gråta och föreställde henne huru orätt hon
gjorde som ständigt ljög; men då grät hon med,
lindade sina armar om min hals och försäkrade mig att
hon icke hade ljugit.»

»Det gifs således intet medel hvarigenom jag kan
förmå henne att tala sanning, hvarken straff eller
böner, I min förtviflan öfver mitt olyckliga barns
vanart, har jag vändt mig till Herr Doktorn för att få
upplysning om orsaken till denna förvändhet i hennea
karakter och råd om huru jag bör behandla henne »

»Med verklig smärta åhörde jag denna mor, som
i sin fullkomliga okunnighet om själslifvet agade och
straffade sitt barn för en själssjukdom, utgången ifrån
en öfverdrifven exaltation i fantasien.' Hade hon egt
den svagaste kunskap om själsförrättningarna, hade
hon äfven insett att flickan lefde så uteslutande i sin
inbillning att hon ej kuftde skilja verkligheten och
sina fantasibilder från hvarandra, utan förblandade dem.
Jag bad Fru T. föra in sin lilla dotter. Flickans
hufvud var af en sällsam form, Hon utmärkte sig
för en alldeles abnorm utveckling af fantasi och idealitet,
samt en total brist på begreppsförmåga. De
resonerande tankeförmögenheteraa voro stora, men
uppfattningsförmögenheterna klena. Af en sådan
formation måste uppstå en fullkomlig likgiltighet för den
yttre verlden, ett ensidigt begär att lefva endast i
inbillningen och att så införlifva sig med den, att
barnet af bristande intresse och förmåga att uppfatta de
yttre tingen skulle förvandlas till en vaken drommerska,
i hvars omogna själ inbillning oeh verklighet
förblandades så, att hon icke förmådde skilja dem
ifrån hvarandra. Öfverlemnad åt sin naturliga riktning,
utan en klok ledning, måste hon sluta med att
blifva visionär, och fantasien taga så öfverhand att
hon måste få namn af icke rätt klok.»

»Detta sökte jag göra tydligt för modren, som
med tårar i ögonen lyssnade till mina ord; men hon
kunde likväl icke fatta att denna naturliga fallenhet
att lefva i inbillningens verld icke skulle kunna rättas
genom bestraffning. Hon trodde att fruktan borde
afhålla barnet ifrån att drömma, om hon för hvarje
gång sådant hände erhöll aga. Agan skulle, enligt
modrens tanka, stå bredvid begäret att drömma och
fruktan afhålla henne ifrån att fortsätta dermed.»

»Modren resonerade såsom de flesta föräldrar. De
tro att vi kunna ändra ett själslyte med samma
framgång som vi ändra ett klädesplagg. Huru mycket
fördelaktigare om de i stället tänkte; »Det är med
själsanlagen alldeles såsom med våra kroppsdelar, de
äro oss gifna till bestämda ändamål, och lika omöjligt
som det är att vi genom stryk kunna förändra en
näsa den der sträfvar uppåt, till en motsatt rättning,
lika fruktlöst är det att genom något yttre våld
tillintetgöra ett själsanlag, eller sätta det ur verksamhet.
Det enda vi förmå är att gifva det en riktning, så
att det, i förening med andra själsförraögenheter,lemnar
det fördelaktigaste resultat för lifvet. Detta är
uppfostrans uppgift. För att ernå detta mål, måste
vi begagna andra medel än straff.»

»Vi böra först känna hvarje själsförrättning och
huru den verkar, samt dess naturliga retningsmedel.
För det andra, hvilka förmögenheter som äro de mest
framstående hos de barn vi skola uppfostra. När
man har ett sådant fall framför sig som det
nyssnämnda, är det första man bör göra att sätta någon
annan själskraft i sådan verksamhet, att den blir en
motvigt för den rådande, eller gifver hufvudanlaget en
riktning att dess verksamhet icke blir menlig för
individen.»

»Detta sökte jag göra klart för modren, som hade
mycket svårt att fatta denna procedyr.»

»Jag undersökte de öfriga själsegenskaperna hos
barnet och fann att alla beherrskades af de krafter
man måste sätta i verksamhet, bifallssinne och tillgifvenheten.
Dessa borde anlitas såsom motvigt för
inbillningens uteslutande herravälde.»
»Modren bad mig gifva sig ett slags schema, efter
hvilket hon borde handleda sin lilla dotter, oeh se
här de råd jag lemnade henne:»

»Flickan bör så litet som möjligt öfverlemnas åt
ensamheten; hon bör, genom beröring med andra barn,
och isynnerhet genom ett ömt och vänligt bemötande,
erhålla näring för tillgifvenhetskänslan, så att hennes
intresse fixeras på något föremål i verkligheten; sedan
bör behofvet af andras beröm få näring och uppmärksamheten
riktas på att hon bör vinna aktning af sina
medmenniskor. Hennes undervisning bör alldeles icke
följa den vanliga gången af lexläsning, som dödar förståndet,
medan fantasien under detta intresselösa
inpluggande af en hop kunskaper, dem förståndet icke
kan fatta, har fritt spelrum; utan den bör bibringas
henne under lättfattliga samtal, så att hon sålunda
inhemtar en allmän kunskap om sådana saker som
rikta hennes fantasi på den yttre verlden, samt
framställer för henne det sköna i naturen. Härigenom
väckes hennes ambition och hon lär sig inse
kunskapens nödvändighet.»

»Då hennes fantasi vilseleder henne och gör att
hon förblandar verkligt passerade händelser med dem
hon sett i sin inbillning, bör man varsamt, lugnt och
med stort tålamod söka återföra hennes minne till
det som händt, och visa henne att det andra var en
synvilla inom henne sjelf. Endast sålunda blir det
möjligt att gifva hennes själ en sund riktning.»
»Detta barn» som stod på gränsen af en art galenskap,
blef, genom de ofullkomliga råd jag gaf, —
en ganska intelligent qvinna ooh är nu, ehuru ung,
en omtyckt tysk skaldinna.»

»Hade hon fortfarande blifvit öfverlemnad åt den
började behandlingen, att straffas för det fantasien
vilseledde hennes klena uppfattning af den yttre verlden,
så hade slutet blifvit att flickan förvandlats till
ett slags drömmande fåne.»

Ett annat icke mindre anmärkningsvärdt fall, var
en gosse i Paris, som utgjorde sina föräldrars förtviflan
emedan han ingenting kunde lära, och om
hvilken Doktor Castél meddelar följande:

»Fadren hade för sonen engagerat de skickligaste
lärare, men utan att dessa lyckades bibringa honom
ens de första elementerna till kunskap. En dag kom
fadren upp till mig och begärde att jag skulle fälla
ett omdöme öfver gossens hufvud.»

»Hvad som vid första ögonkastet derpå
frapperade mig var en abnorm utveckling af organerna för
karakterafasthet och egenkärlek. För öfrigt hade han
ett ganska godt förstånd» uppfattningsförmögenhaterna
bra utvecklade, så att han borde utan svårighet kunna
inhemta kunskaper. Detta sade jag fadren, ooh fick
då till svar att det förhöll sig alldeles tvärtom. Hans
son hade aldrig kunnat lära något.»

»Ett dylikt påstående var så stridande mot alla
iakttagelser att jag måste söka förklaringsgrunden 
annorstädes, och detta var så mycket lättare som gossens
öfvervägande egenkärlek och envishet gaf tillkänna en
i högsta grad halsstarrig karakter.

»Det är icke af bristande förmåga,» sade jag,
»utan af brist på vilja, som han ej lär sig något.»

»Mitt barn, tillade jag, du måste ha föresatt dig
att ej vilja lära något?» Gossen rodnade och svarade:
»Jag fick stryk när jag skulle lära mig a, b, c, och
sedan vill jag icke läsa mera. — Fadren bad mig
gifva sig ett råd huru han skulle lyckas öfvervinna
gossens oläraktigbet, »ty, sade han, straff hjelper,
såsom ni hör af honom sjelf, alldeles icke. Han har
fått mycket stryk utan att han derföre på minsta sätt
blifvit flitigare.» Jag försäkrade fadren att om han
ville att gossen aldrig skulle inhemta något i kunskapsväg,
borde han genom straff och aga tvinga honom
dertill. »Ni har ju i hans svar till mig den tydligaste
ledning att just agan gör honom obenägen.» Jag
gaf honom derefter det rådet att alldeles icke genom
något våld söka förmå gossen till att läsa, utan låta
honom en tid förblifva öfverlemnad åt sig sjslf; men
att vid hvarje examen, som hölls i offentliga skolor,
föra gossen dit för att bevittna huru andra gossar
genom sin flit blifvit prisbelönade, samt sålunda sätta
hans ganska stora bifallssinne i rörelse, så att det
eggade honom att äfven genom flit utmärka sig, det
enda medel jag ansåg kunna bära några frukter, emedan
begäret att vinna bifall borde besegra egenkärleken.
— Gossens far tackade mig, och jag hörde ej
vidare af honom på ett par år. Jag hade redan glömt
händelsen, då han en dag besökte mig, för att, såsom
han sade, tacka mig för de goda råd jag gifvit —
Han berättade nu, att då han första gången fört sin
son upp på en examen och denne blifvit vittne till
prisutdelningen, hade detta gjort ett så lifligt intryck,
att han dagen derpå begärt att få komma in i en
skola. Fadren hade då afslagit denna begäran på
grund af gossens håglöshet, men bestormades så
envist af böner, att han slutligen beviljade sonens
begäran, dock med det uttryckliga vilkoret, att om han
icke arbetade flitigt, utan åter skulle komma att visa
samma lättja som förr, skulle fadren genast taga
honom ur skolan och aldrig mera bry sig om att kosta
på honom något. Denna hotelse var öfverflödig, ty
för gossens sträfvan stod såsom mål att vinna premium
i skolan. Ifrån att hafva varit alldeles håglös,
arbetade han nu med en passionerad ifver, så att hän
vid examen vann första priset för flit i den klass
han var.»

»Samma gosse, som gaf intet hopp om sig, då han
endast genom straff och aga hölls till arbete, blef,
sedan hans ambition blifvit väckt, ett mönster af
arbetsamhet.»

Dessa båda exempel har jag anfört såsom bevis
uppå huru högst nödvändigt är, att vi äro bekanta
med själsförmögen heterna och själslifvet, emedan vi i
annat fall icke kunna handleda ungdomen eller i våra
bemödanden att ernå en moralisk fullkomlighet komma
till ett lyckligt resultat. I ett följande skall jag
något närmare belysa lagarna for vårt själslif.

*
</chapter>

<chapter name="Arbetets nödvändighet">
<h2>Arbetets nödvändighet.</h2>

Menniskans inverkan på sina likar, sker på två
sätt, antingen genom makt eller genom inflytande.
Lagarna äro det språk hvarigenom makten talar, och har
endast afseende på våra yttre forhållanden.
Inflytandet åter har en mera vidt omfattande karakter,
emedan det inverkar på våra känslor, tankar, tycken och
vanor, och det är genom detta sednare som qvinnans
roll i lifvet är så betydelsefull både i enskilt och sam-
hälligt afseende.

Blicka vi uppmärksamt omkring oss skola vi lätt
finna att makten endast bestämmer öfver våra
handlingar, utan att dess välde sträcker sig till vårt inre.
Med maktspråket kunna vi icke inplanta andra känslor
eller grundsatser. Emot makten kan menniskan göra
motstånd; men emot inflytandet, som tyst och oförmärkt
inverkar på henne, kan hon icke skydda sig,
utan beherrskas helt och hållet deraf, så att det
bestämmer riktningen öfver hennes karakter.

Hvarigenom hemtar sjelfva kristendomen sitt välde
öfver vårt inre? Är det genom de bestämda buden?
Nej, det är genom det gudomliga inflytandet af dess
milda läror, som ifrån barnaåren verka på våra hjertan
och förstånd, så att de växa fast i vår öfvertygelse
och grunda denna djupa och orubbliga tro, hvilken
sedan utgör vår egentliga styrka här i lifvet.

Af ofvanstående finner man således att de, som
genom inflyttande verkar på mensklighetens utveckling
hava en stor ansvarighet, och på dem beror det om
framåtskridandet till förädling går långsamt.

Det är således qvinnans fördelaktiga eller
ofördelaktiga inflytande hvaraf vår högre andliga utveckling
beror.

Nå väl, gifs det någon högre utveckling utan <i>
arbete? — Nej. —</i>

<i>Arbetet</i>, se der den talisman som gör mannen
stark och mäktig; den underkraft, varigenom qvinnan
befrias från den slapphet, veklighet, ytlighet och det
njutningsbegär, som nu förnedrar henne och gör att det
inflytande hon utöfvar på det uppväxande slägtet, motverkar
dess förbättring i moraliskt och sedligt afseende.
Förr än qvinnan, från den högsta till den lägsta, sjelf
klart inser, att äfven hon är född för verksamhet,
kunna vi ingenting gagneligt hoppas af henne såsom
uppfostrarinna.

«Vi äro alla länkar i en stor kedja, och måste
söka att uppfylla vår plats i den.» Ingen menniska
eger rätt att gå genom lifvet utan att hafva sökt fylla
sin bestämmelse.
<tab>Det är ett förfärligt misstag, då vi tro att hög
rang, rikedom och skönhet berättiga qvinnan att
framsläpa sina dagar i en gagnlös lättja. Nej, dessa
föroträden böra endast vara medel hvarigenom hon lättare
kan ernå verklig bildning, utvidga sin praktiska verksamhet
och frikostigare utöfva sin menniskokärlek.

Men är detta verkligen fallet? Yi ställa denna
samvetsfråga till våra lyckliga medsystrar. — Ty värr
måste de, såväl som vi å deras vägnar, besvara den
med nej. Och likväl hafva just de svenska qvinnorna
ifrån thronen haft de vackraste exempel af sannt
qvinliga dygder, verksamhet och huslighet. — Vi hafva
haft och vi ega drottningar som i detta fall gifvit oss
de bästa föredömen, och ändå har den rika qvinnan
qvarstannat på den låga ståndpunkt, som hon i
moraliskt afseende innehar. Ingen frågar sig: »Hvad
skall jag göra? Hvar är min verkningskrets? utan
hvar och en tänker: »Jag är icke någon man och
följaktligen eger jag icke heller någon annan
verksamhet än att öda bort tiden med promenader, toilette
och baler. Och likväl borde eftertanken säga att
öfver allt, inom alla samhällsklasser, eger det qvinliga
hjertat, den qvinliga handen och den qvinliga anden
alltid ett fält hvarest hon kan göra något godt och
varp nyttig, blott viljan ej fattas. Olyckan ligger deruti
att hjertat är fattigt på känsla, handen trött och
lam, anden irrande och utan intresse för sina höga
pligter.

Att qvinnan vaknar till medvetandet af arbetets
välsignelse för henne sjelf och hennes likar, är
verkligen nödvändigt, om vi ej vilja att hon skall
förvandlas blott och bart till ett slags lyxartikel.

Den rika qvinnan borde så inrätta sitt lif, att
hon genom det nyttiga hon verkade fann tillfredsställelse
för sitt inre och ledning till andras förädling
och lycka. Har hon en gång beträdt verksamhetens
bana, skall hon blifva den första att förakta jagten
efter dåraktiga tidsfördrif. Hon skall i den sanna
bildningens outtömliga visthus finna så mycken näring
för sitt förstånd, att hon inser det pligten emot Gud
och samhället fordrar att hon skapar sig en passande
överensstämmande med hennes qvinliga
natur.

Om arbetet är nödvändigt för alla, utgör det för
den mindre bemedlade ett tvång; men hvarföre är
det så?

Derföre att döttrarna, så länge de ega en far,
anse för hans pligt att arbeta för dem, under det de
sjelfva sitta och vänta på att blifva gifta, lika godt
med hvem, blott han genom arbete kan försörja dem.
Slår denna förhoppning felt och de vid fadrens död
tvingas att försörja sig genom arbete, anse de detta
för en grym olycka.

En förnedring, som skulle försvinna om hvarje
qvinna ifrån sin ungdom vore van att arbeta för sig
sjelf, att skapa sin egen utkomst, och icke ansåg för
en skyldighet af föräldrar och anhöriga att sörja för
deras behof.
Med arbete mena vi icke denna andamålslösa
sysselsättning, som upptager fruntimmernas tid, utan
det, hvarigenom de antingen erhålla verklig bildning,
eller utkomst. Med få ord en verksamhet som lemnar
någon gagnelig frukt efter sig, af oberoende, andlig
förkofran eller andras väl.

Qvinnorna skulle icke då betrakta äktenskapet
som en <i>försörjnings-anstalt</i>, utan for hvad det är, en
helig och för lifvet inflytelserik akt, den hon icke får
eller bör ingå af verldslig beräkning eller lättsinne.

Den gifta qvinnan skulle icke, om arbetet blefve
hennes ära och hennes trefnad, i mannen se en dagsverkare
för sina behof. Hon skulle med friska krafter,
gladt mod och inre tillfredsställelse arbeta för att
underlätta hans omsorger och dela hans bekymmer.
Det inflytande en sådan mor utöfv de på sina barn,
måste ovillkorligen blifva förädlande och i högsta grad
fördelaktigt för deras utveckling, emedan de alltifrån
sina tidigaste år lärde sig att känna och förstå arbetets
välsignelse; och att <i>»arbetet är för alla, och
utgör allas lycka,»</i> .

Om arbetsamheten utmärkte de förmögna och sig
så kallade bättre fruntimmerna, skulle icke de fattiga
med tungt sinne släpa fram sitt lif trätande under
oket af en ofta lönlös möda. De sednare skulle icke
med afundsamma blickar betrakta de lyckliga som i
vällefnad, omgifna af en dåraktig lyx och upptagna
af idel nöjen, nöta bort sina dagar; och de ansåge ej
detta lumpna lefnadssatt som det ideal af lycka hvartill
de längtade. Den anda af sann verksamhet, hvilken
utmärkte de förmögnas tillvaro, skulle blifva en
sporre för de fattiga att arbeta och i fliten se en
källa till förkofran och oberoende.

Slutligen: Om dessa qvinnor, hvilka ega en
faders hem, en moders omhuldande vård och icke äro
underkastade nödens qval, tänkte på att genom omtanka
och exempel införa andra begrepp om utvägarna
till försörjning för sina fattiga medsystrar, skulle
arbetet blifva mera vinstgifvande för de sednare.

Hvarföre förstöra tiden med inlärande af talenter,
hvaruti de aldrig vinna någon verklig fulländning?
Vore det ej riktigare om medelklassens fruntimmer
egnade sin uppmärksamhet åt något af de lättare
yrkena, hvarigenom de kunde skapa sig en utkomst, och
icke, såsom nu, dömma sig sjelfva och de nödställda
till ett själsdödande slafveri under nålen.

Inflytandet af den hopplöshet som ett dylikt
arbete, utan utsigt till framtida oberoende, föder, är
skadligt, och torde vara en orsak hvarföre vi ega ett
så stort antal af Magdalenor. En stor tänkare har
sagt: »Frestelsen segrar alltid der fattigdom och
hopplöshet gå hand i hand» — och en tysk författarinna
yttrar: »I samma ögonblick qvinnan träder ur den
förnedrande overksamhet, hvaruti hon nu lefver, skall
mannen akta henne högre, och hon skall då
tillerkännas det värde hon nu sjelf förnekar.»

Hvar och en vet att det är hustruns duglighet
och idoghet, som afgör bondens välstånd. Nå väl,
om denna regel gäller ibland allmogen, bör det äfven
vara fallet inom de bättre kretsarna; ty en klok och
arbetsam qvinna är familjens bästa skatt; en
förståndig och <i>bildad</i>, dess största prydnad.

<img></img>
</chapter>


<table o>
<td c><i>Pris: 50 öre.</i>
</table>
