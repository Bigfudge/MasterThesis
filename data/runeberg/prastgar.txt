DEN GAMLA PRÄSTGÅRDEN

BERÄTTELSE FÖR FLICKOR

AF

EBBA NORDENADLER

STOCKHOLM

BEIJERS BOKFÖRLAGSAKTIEBOLAG

Pris 2 kronor.

LÄSNING FÖR UNGA FLICKOR
XXV.

DEN GAMLA PRÄSTGÅRDEN

BERÄTTELSE FÖR FLICKOR

AF

EBBA NORDENADLER

ANDRA UPPLAGAN.

STOCKHOLM

BEIJERS BOKFÖRLAGSAKTIEBOLAG
STOCKHOLM 1905.
Tryckt hos Beijers Bokförlagsaktiebolag.


"Lillan"

<i>tillägnas denna bok</i>

af

<i><b>hennes mor.</b></i>



<chapter name="FÖRSTA KAPITLET
Tomteboda prästgård.">FÖRSTA KAPITLET.

<b>Tomteboda prästgård.</b>

»God dag Gertrud!»

Den lilla flickan lutade sig så ifrigt fram ur
vagnen för att räcka handen åt kusinen, som öppnade
grindarna, att hennes far måste gripa ett fast tag i
hennes kappa för att hindra henne att ramla ur.

»God dag Magda! God dag farbror! Välkomna!»

Droskan, dragen af de stora hvita hästarna rullade
fram till trappan, där farmor, morbror Hans, farmors
bror, och Harriet stodo för att hälsa Magda och
hennes far välkomna.

Magdas ögon strålade af glädje. Ack, så likt det
var som i fjol och många föregående år, då hon
kommit för att tillbringa sommaren i Tomteboda
prästgård. Alltid hämtades de af droskan och de
hvita parhästarna i den lilla staden, där Stockholmsbåtarna 
lade till, alltid var det Gertrud, som öppnade 
grindarna, alltid var det samma glada vänliga
leenden, som välkomnade dem.

Å, hur kunde hon glömma! I fjol och andra år
hade de ju varit tre, som följts åt till Tomteboda, i
år kommo far och hon ensamma. Mor som så länge
varit trött, så trött, hade stannat kvar däruppe i den
norrländska staden. Under den vackra hängbjörken
bredvid kyrkan sof hon godt och lugnt och var
lycklig; far och Magda hade ofta suttit tillsammans på
bänken under björken och tyckt att hon sagt dem
det. Stundom gingo de stilla och undergifna hem
igen, men många gånger hade Magda snyftande lutat





sig mot fadern och sett hur tårarna rullat utför hans
skäggiga kinder.

Men i dag hade hon själf känt sig så fjärran
från allt hvad sorg och saknad hette, så full af
längtan efter de glada sommardagar hon visste nu skulle
börja, att det nästan var med en känsla af otålighet
hon af faderns nedstämda min påmindes om den
stora förlust de båda hade lidit för några månader
sedan. Men när hon tvekande såg på honom, innan
hon hoppade ur vagnen, tryckte han henne tätt
intill sig och hviskade: »far är strax glad igen», då
klarnade åter hennes ansikte, och i nästa ögonblick
låg hon i farmors famn och blef kysst och smekt.
Och sedan gick den lilla svartklädda varelsen ur
famn i famn och blef välkomnad med än större
värme än vanligt, ty bilden af den vackra unga
modern, som så tidigt gått bort stod för dem alla och
manade dem till ömhet mot den moderlösa.

Nu kom Gertrud, som stängt grindarna efter
droskan, långsamt spatserande fram till trappan.

»Det är inte värdt jag gör mig så stor brådska»,
tänkte hon. »Det dröjer en god stund, innan alla
hunnit klappa och smeka Magda.»

Och så väl afpassade hon stegen, att hon hann
fram i samma stund, som Magda vände sig om för
att titta efter henne.

Denna gång försiggick omfamningen under vissa
kritiska reflexioner å ömse sidor.

Gertrud tyckte att tolfåringen fått alldeles för
tjocka kinder sedan förra sommaren, och Magda lade
med ett styng af afund märke till att kusinen hade
en åtminstone två tum längre klänning än hon förut
brukat.

Afunden uppblandades med en lätt oro. Hur
skulle Gertrud nu kunna klättra i pilträdet nere på
ängen, deras favorittillhåll förra sommaren? Men
låtande alla bekymmer för ögonblicket fara sin kos,
gaf hon kusinen en hjärtlig kramning.

»Om du wisste hur glad jag är att vara här igen!»
utbrast hon, och Gertrud som återgaf omfamningen
med lika stor värme, men med något mindre
häftighet försäkrade att hon räknat dagarna tills Magda
skulle komma.

De äldre hade redan gått uppför trappan och in
i byggningen, men Magda stod kvar och såg sig
omkring med en lång förtjust blick.

Fanns det väl ett ställe på jorden härligare än
Tomteboda? Och lyste inte solen dubbelt så klart
och vänligt här än annorstädes, och var inte luften
lättare, träden vackrare och gräset grönare än på
annat håll? Och människorna sedan! Farmor och
hennes bror, båda med silfverhvitt lockigt hår, klara
blå ögon och kinder som kom en att tänka på
vinteräpplen, och den tjugoåriga, brunögda vackra
Harriet, fanns det väl rarare, vänligare, gladare
människor än dessa? Kanske, men inte kände Magda dem,
och många år därefter, när hon sett sig omkring i
världen och lärt känna lifvet, förblef i dessa
hänseenden hennes barndomstro orubbad.

Gertrud gaf henne en lätt knuff.

»Ska vi inte gå upp, innan de ropa på oss?» sade
hon. »Harriet har dukat kaffebordet i salen i dag,
för nu midt på förmiddagen är det, som du vet, för
hett under lönnen», och hand i hand sprungo
flickorna uppför den höga trätrappan.

Men innan vi följa dem in, skall jag kanske
berätta er hur Tomteboda prästgård och gård sågo ut
på den tiden, så att ni bli lika hemmastadda där
som Gertrud och Magda voro det.

Innanför det låga tjärade staketet till vänster om
grindarna låg den så kallade lunden, bestående af
ett tiotal askar — till höger voro trädens antal ännu
färre — därefter vidtog den stora sandade gårdsplanen, 
på sidorna begränsad af fyra små rödmålade
flyglar och midtför grindarna af en lång gul
envåningsbyggning, hvilken hvilade på en hög stenfot och
ståtade med brutet tak, som gaf den ett gammaldags


hemtrefligt utseende. På ena sidan ofvanför
köksfönsterna var en liten utbyggnad med ett bredt
fönster som hörde till gamle 'doktorns' — farmors bror
var teologie doktor — arbetsrum. Där innanför såg
man en skymt af morbror Hans gungstol, i hvilken
han brukade sitta, då han hvilade sig från sina trägna
skrifgöromål och med pipan i munnen uppfriskade
sig med läsningen af sina älsklingsförfattare.

Midt på gården var den stora 'rundeln', bestående
af en grupp rosen- och syrenbuskar, i hvars midt ett
prydligt dufslag, utan dufvor, tronade. Rundt kring
denna grupp, som ytterst kantades af löjtnantshjärtan, 
slingrade sig en sandgång och utanför denna en
smal gräsmatta, liknande ett grönt sidenband, så jämnt
klippt var den och kantad af en rad hvita och röda
belisser. All denna härlighet omgafs af en järnkedja
hängande i festoner på korta stadiga stolpar.

Tätt nedanför hufvudbyggningens fönster och på
hvar sida af trappan sågs doktorns stolthet, tvenne
tjockstammiga lönnar, hvilkas kronor voro klippta så
att de bildade ett tätt för regn ogenomträngligt tak.

Under lönnen nedanför sängkammarfönsterna voro
soffa, stolar och bord placerade och där träffade man
vanligen familjens äldre medlemmar under de vackra
sommareftermiddagarna.

Men förbi den andra lönnen utanför köksfönsterna
gingo åtminstone barnen med en viss respekt, ty där
hade tre bikupor fått sin plats, och det hade mer än
en gång händt att dessas flitiga invånare, om de
känt sig sårade af någons i deras tycke tanklösa
nyfikenhet, på ett tämligen kännbart sätt lagdt sitt
missnöje i dagen.

Bakom stora byggnaden och lika lång, som den,
låg en nästan fyrkantig terrass, kantad af låga
buskväxter. Från denna ledde en rätt bristfällig
grönmålad trappa ned i plommonlunden, som visserligen
kunde skryta med ganska många skrangliga träd,
men sällan eller aldrig gaf någon skörd. På ena
sidan om denna låg en i flickornas tycke förtjusande


gräsbevuxen liten slätt, som af dem användes till
krocketplan. Efter lång och trägen öfning hade de
lyckats vinna en nästan ofattbar färdighet i att lotsa
sina klot fram mellan dess oräkneliga tufvor och
förrädiska små gropar, och de visste knappt någonting
roligare än att utmana någon såsom skicklig känd
krocketspelare till strid på denna plan, hvilken hade
så många obehagliga öfverraskningar i beredskap för
hvar och en som ej var fullt förtrogen med den. Och
när man emellanåt ville taga sig en välbehöflig hvila,
behöfde man blott hoppa öfver ett litet dike för att
vara inne i trädgården med dess långa rader af
krusbärsbuskar eller också klättrade man öfver
gärdesgården, så var man ute på ängen, där pilträden nere
vid ån lockade till så många glada lekar. Ja, visst
var det en idealisk krocketplan och dess läge det
mest idylliska man kunde begära.

Så såg det den tiden ut vid Tomteboda prästgård
men om där är sig likt nu vet jag ej, ty Magda, som
själf beskrifvit den för mig, har ej varit där på många
år och vill ej heller komma dit mera, ty alla de, som
gjorde detta hem så kärt för henne, finnas där ej
längre. Men i minnet besöker hon det ofta, och det
står lika klart och lifligt för henne nu, som den
sommaren hon sista gången såg det med sina lekamliga
ögon.
</chapter>

<chapter name="ANDRA KAPlTLET.

Farmor och gamla Kerstin.">ANDRA KAPlTLET.

<b>Farmor och gamla Kerstin.</b>
»Kom hit min unge, får jag riktigt se på dig»,
sade farmor till Magda efter slutad kaffedrickning,
och medan Gertrud beskäftigt hjälpte Harriet duka
af kaffebordet, stod Magda bredvid farmor, som satt
i rottingssoffan framme vid fönstret och besvarade
gladt den gamla fruns frågor om hon haft roligt på
resan, om hon på allvar slutat leka med dockor,
hvarmed hon hotat redan förra sommaren, och om
hon varit riktigt snäll mot »stackars far.»

Den sista frågan gjordes med sänkt röst och en
tårfylld blick mot andra fönstret, där Magdas far satt
inbegripen i ett allvarligt samtal med morbror Hans.

Magda hängde hufvudet. Hon älskade far öfver
allt annat på jorden, men när det häftiga och trotsiga
lynnet rann på henne — ja, då var Magda alls ingen
snäll flicka. Det visste hon själf mer än väl, och
det värsta var att hon i sådana stunder ej heller
kände den minsta lust att bjuda till att vara det.

»Jag tycker så förfärligt mycket om far», svarade
hon sakta, »men farmor vet —»

Ja, farmor visste hvilket tålamodspröfvande lynne
hennes favorit bland barnbarnen hade, och hon
suckade lätt.

»Du kommer väl ihåg att bedja Gud om hjälp»,
sade hon.

»Ja ibland, men jag blir inte bättre för det»,
svarade Magda med en viss otålighet. Hon hade
ännu ej glömt den där morgonen för en tid sedan,
då hon vaknat i en ovanligt vek sinnesstämning och
innerligt bedt Gud om hjälp att vara riktigt snäll
hela dagen, och hur hon sedan af någon obetydlig
anledning fattat humör samt så småningom retat upp
sig, så att hon dagen i ända varit odräglig både för
sig själf och andra. Det hade för öfrigt gått henne
på samma sätt flera gånger förut; just när hon fattat
de vackraste föresatser var det, som om någon ond
liten ande farit i henne och blåst dem öfverända, som
om de varit korthus. Och därför hade hon i tysthet
begynt tänka att Gud ibland ej hade tid att hjälpa
små flickor öfvervinna deras dåliga lynne.

»Kära barn, så du säger», började farmor
förskräckt och hade gärna velat hålla ett litet
förmaningstal, men  så kom hon att tänka på, att stunden.
ej var den lämpligaste och bytte därför till Magdas
lättnad om samtalsämne.

»I sommar får du bo uppe hos mig, hvad säger
du om det?» frågade hon.

»Hvar skall far bo?» frågade Magda tillbaka.

»Midt emot oss, i morbror Hans rum. Vi trodde,
det skulle bli för ensligt för honom att i år bo nere
i lilla flygeln.»

Där nere i de två trefliga gästrummen midt emot
mjölkkammaren, hade Magda och hennes föräldrar
bott alla föregående somrar. För sin del hade Magda
helst bott kvar där för att få vara far så nära som
möjligt, men farmor hade nog rätt. För honom hade
det helt visst varit påkostande att bo där också i år.
Och därför kväfde hon sin egen önskan och sade att
hon gärna bodde uppe i farmors rum. Det var ju
i alla fall blott några steg öfver vinden, så var hon
hos far.

»Jag skall följa dig upp», sade farmor, »och hjälpa
dig packa upp din koffert. Men det är ej värdt, att
Gertrud följer med, för då blir det bara prat och
ingen ordning med någonting.»

Magda kastade i förbigående en längtande blick på
kusinen, men följde lydigt den gamla frun, som trots
all sin blida vänlighet hade en ytterst bestämd vilja,
för hvilken de flesta och till och med Magda utan
knot böjde sig.

Farmor blef tidigt änka, och sedan hon för många
år sedan släppt sina gossar ut i världen att efter
slutade studier på egen hand pröfva sina krafter, hade
hon haft sitt hem i Tomteboda prästgård såsom hjälp
och sällskap åt sin ogifte bror samt värdinna för hans
hus. Och så väl fyllde hon sin plats, att doktorn
ofta skämtande sade, att han tackade Gud, att han
aldrig gift sig, och så varmt fästade voro de två
syskonen vid hvarandra, att allt hvad som intresserade
den ena intresserade äfven den andre.

Och farmors barn hade i morbror Hans så godt
som sin andre far, och det blef snart en kär vana
för dem, att när de kunde taga sig någon längre tids
ledighet, tillbringa denna med sina familjer i den
gamla prästgården.

När sommaren kom blef det därför lif och rörelse
i Tomteboda, och farmors vackra gamla anlete
strålade, och morbror Hans log sitt fryntliga leende, när
den yngre och yngsta generationen samlades kring
dem.

Men inga kommo så tidigt och stannade så länge
som Magda och hennes föräldrar, ty Magdas far,
som var lektor i en gosskola hade lång tjänstledighet
och små inkomster, och för honom var det icke blott
ett nöje utan äfven en i ekonomiskt afseende god
hjälp att få tillbringa sommarmånaderna i Tomteboda.

»Frun är aldrig så glad, som när lektorns
kommer», påstod Kerstin, trotjänarinnan, som följt med
från det ståtliga Rynäs, och däri hade hon rätt. Det
var som om den af 'gossarne', som haft största
bekymren att kämpa emot legat den gamla frun
varmast om hjärtat, och matmoderns känslor delades i
detta fall till fullo af Kerstin, som gungat 'Olof' på
sina armar, bevistat hans doktorspromotion, stickat
hans strumpor, användt en stor del af sina
sparpengar till en ståtlig bröllopsgåfva åt honom och hans
vackra unga brud, som tagit gummans hjärta med
storm, samt några år senare uppbjudit all sin
förmåga att grundligt skämma bort hans lilla dotter.

Åt Magda sparades från den ena sommaren till
den andra alla karameller Kerstin fick, åt henne
stickade gumman i oändlighet strumpor, hvilkas fason
med åren blef allt besynnerligare, åt henne spann
hon de långa vinterkvällarna garn, som farmor sedan
lät väfva till klänningar.

Men det måste bekännas, att det var med tämligen
blandade känslor Magda mottog alla de gåfvor
Kerstin i sin ömhet slösade på henne. Karamellerna
voro, trots pappersomslaget, ofta öfverstänkta af
snuskorn, strumporna trängde öfver vristen och voro för
vida i hälen, och klänningarna blefvo ofta föremål
för gyckel af Magdas skolkamrater, hvilka tyckte, att
hemväfdt tyg var en styggelse.

Det var ej utan att Magda tyckte så med. I
synnerhet väckte en ärtgrön klänning med smala hvita
ränder hennes förtviflan, och så långt gick hon i sin
afsky för den, att hon med vett och vilja brände ett
stort hål på framvåden för att slippa ifrån den.
Detta tilltag inbragte henne visserligen en hel massa
obehag, för att använda ett lindrigt uttryck, men målet
blef dock vunnet, ty det fanns ej så mycket tyg kvar,
att det räckte att täcka det stora hålet. Klänningen
lappades med ett annat stycke grönt tyg och
skänktes bort till en fattig flicka, som bodde tvärs öfver
gatan, och för hvar gång Magda såg henne i den,
rodnade hon af blygsel vid tanke på den stränga
bestraffning hon undergått, men kände sig på samma
gång helt lätt om hjärtat att ha sluppit ifrån Kerstins
present.

Hon höll emellertid mycket af gumman och visste
de regniga sommardagarna knappt något roligare än
att sitta nere i Kerstins lilla kammare och höra henne
berätta om de tider, då far var en liten gosse.

»Magda kan inte tro hur snäll och rar han var»,
brukade gumman säga, under det hennes skrumpna
fingrar sysslade med tillklippandet af åtskilliga
dockplagg, hvilka väl också blefvo tämligen konstiga till
fasonen, men dock mottogos med stor tacksamhet af
Magda, som härvidlag satte större värde på mängden
än elegansen af de små klädespersedlar, med hvilka
hon var ifrig att fylla den stora dockbyrå hon ett år
fått till julklapp af farmor. Och det bästa af allt var
att de lappar Kerstin plockade fram ur sina gömmor
voro så olika alla andra hon sett i den vägen, men
så förskrefvo sig också de flesta från århundradets
början, den tiden, då Kerstin ståtade i bindmössa
och sidenförkläden och gick med en liten sidenschalett
knuten om sin bara hals, »för jag var liksom förmer
än vanlig barnjungfru, ser Magda», sade hon, »och
fick till och med äta inne i salen, när det inte var
främmande. Men fin måste man alltid vara på
Rynäs, för det var ett ståtligt ställe, ska Magda tro,
med betjänt och allt», hvarpå följde långa
berättelser om lifvet på det gamla herresätet.

Så mycket som förra sommaren hade Magda
aldrig sällskapat med Kerstin, men det berodde nog
till stor del på att Gertrud varit borta några veckor
och Harriet så upptagen af att hjälpa farmor med
hushållsbestyren, att den lilla flickan ofta varit
hänvisad till gummans sällskap, såvida hon ville ha
något sällskap alls.

Men trots vänskapen mellan dessa två, mellan
hvilka det låg en hel människoålder, var det först
när Magda följde farmor uppför vindstrappan, som
hon kom att tänka på, att hon ännu ej sett Kerstin.

»Hur är det med Kerstin?» utbrast hon ifrigt och
tvärstannade.

»Gumman är litet skral i dag», svarade farmor
lugnt, »men hon trodde, att om hon höll sig stilla
nere hos sig på förmiddagen, skulle hon kunna komma
upp till middagen.»

»Hon måtte vara bra klen, när hon inte orkar gå
upp, fast hon vet, att far och jag kommit, och att
det vankas kaffe», menade Magda oroligt.

»Åh nej, det är inte så farligt», tröstade farmor.
»Hon tog sig en dusch i går under stuprännan, när
det regnade, och det måtte inte ha bekommit hennes
mage riktigt bra, men som du vet gå hennes små
krämpor snart öfver.» Farmor hade en fyrtioårig
erfarenhet i fråga om denna sak; Magda visste det
och kände sig lugnad.

Nu öppnade farmor dörren till sitt rum, som
badade i solljus, och när Magda steg öfver dess tröskel,
kände hon sig med ens så varm och vek om
hjärtat. Det fanns helt säkert inte ett vackrare och
fridfullare rum i världen än farmors lilla kammare. De
hvita gardinerna och sängomhängena, de äfvenledes
hvita gammaldags möblerna, och de ljusgula tapeterna
gjorde den så ljus och glad, att det var som om
solljuset dröjde kvar därinne äfven när det var grått
och mulet utomhus.

»Välkommen i mitt lilla rike, käraste barnet mitt»,
sade farmor kärleksfullt, och Magda kastade sig i
hennes famn och tyckte, att hon var mycket mera
hemma här än i det ödsliga stadshemmet.

Fönstret stod öppet, och genom det strömmade
en härlig syréndoft in i rummet.

Det är i alla fall eget med den där blomdoften,
hur den kan väcka gamla minnen till lif. Många,
många år efteråt kunde Magda aldrig känna doften
af syren, kaprifolium eller fläder utan att bilden af
Tomteboda prästgård stod så lefvande framför henne,
som om hon med ens förflyttats dit.

»Så roligt, att syrenerna nyss slagit ut», sade hon
och lutade sig genom fönstret. Framför
mjölkkammarfönstret i lilla flygeln stod en hög syrenbuske,
prydd med en massa gredelina 'plymer', som
flickorna när de voro små, kallade blommorna, och det
var från dem, som den starka doften trängde upp i
farmors rum. »I fjol, när vi kommo hit, voro de
redan utblommade.»

»Det var så tidig vår i fjol», anmärkte farmor,
som stod lutad öfver Magdas koffert. »Hvar har du
nyckeln, barn?»

Magda vände sig om med förströdd min. Om
hon fått välja, hade hon helst dröjt med
uppackningen, men hon visste af gammalt att farmor ej
tyckte om att skjuta upp någonting och framställde
därför ej sin önskan i ord.

Farmor tyckte, att hon dröjde litet för länge med
svaret och gaf henne en frågande blick.

»Du har väl inte slarfvat bort den?» sade hon
i en ton, som om detta ej varit så olikt sondottern.

Magda drog med stolthet upp ur fickan sin nya
portmonnä, i hvilken nyckeln låg i säkert förvar.

»Jag har röjt ur en af mina byrålådor åt dig»,
fortsatte den gamla frun, »och i den lägga vi allt
sådant, som du kan behöfva för den närmaste tiden;
klänningarna hänga vi upp i garderoben, och det öfriga
får tills vidare ligga kvar i kofferten. Men kom nu
ihåg att min lilla flicka skall hålla fint och snyggt i
sin byrålåda. För hvarje lördag skall jag se efter
hur det ser ut i den.»

Magda sköt ut läppen, som hon brukade, när det
var något, som ej riktigt föll henne i smaken.
Ledsamt att säga var hennes ordningssinne mycket svagt
utveckladt och hade under flera år befunnit sig på
samma låga ståndpunkt, så att det, tyvärr, ej såg
lofvande ut för framtiden, men när nu allt låg så
prydligt ordnadt i den rymliga byrålådan, från
hvilken en svag lavendeldoft spred sig, kysste hon
farmor och lofvade att göra sitt bästa.

Den gamla frun strök ömt hennes bruna hår.

»Jag är glad att ha min flicka här igen», sade
hon. »Nu skola vi hjälpas åt att göra sommaren
så ljus och glad som möjligt för stackars far», och
det var den lilla flickan af hjärtat med om.

Gertrud satt på nedersta trappsteget och väntade
på kusinen.

»Kerstin är inne i hvardagsrummet», sade hon.
»Hon var så ifrig att få hälsa på farbror och dig,
att hon inte gaf sig ro att vänta ända till middagen.»

Flickorna gingo genom ett litet rum till vänster
i förstugan, som ganska oegentligt kallades
'tamburen', ty det hade egentligen varit ett tillhåll för
Gertrud och hennes dockor på den tiden hon lekte med
dem, och några ytterplagg hängdes aldrig där, men
benämningen härledde sig kanske från gamla tider.
Innanför detta lilla krypin låg det s. k.
hvardagsrummet, som äfven var morbror Hans'
sängkammare.

Det var ett stort, trefligt rum, hvars tvenne
fönster vette utåt gården, och här sutto vanligen husets
kvinnliga medlemmar med sina handarbeten, då de
af en eller annan anledning ej kunde vistas ute.
Och hvarje dag, vinter eller sommar spelade morbror
och farmor härinne strax efter middagen några 
partier bräde, hvarvid det rådde en viss högtidlig
stämning i rummet, ty morbror var en skicklig och road
brädspelare och tyckte ej om att bli störd.

Huruvida farmor delade hans smak är ovisst.
För min del tror jag, att hon bra mycket hellre satt
sig till ro i soffhörnet med sin bok tills kaffebrickan
bars in, men det sade hon aldrig, och man kunde
endast misstänka hennes hemliga tankar af den
belåtna min, hvarmed hon under sommaren afstod sin
plats vid spelbordet åt den ena eller den andra af
sina söner.

På sin vanliga plats vid bortre fönstret satt gamla
Kerstin insvept i en stor schal, väntande på sin
favorit, som var bra mycket bråkigare och tröttsammare
än Gertrud, men dock för 'Olofs' skull stod hennes
hjärta så nära.

Den krokryggiga gumman med sin långa hvassa
näsa, tandlösa mun och skarpt framskjutande haka
var icke fager att skåda, och flickorna hade svårt att
tro, när hon försäkrade, att hon varit 'en skönhet' i
sina unga dar. Men hennes skrynkliga ansikte
förskönades, och hennes små hvassa ögon kunde få ett
mycket godt och varmt uttryck, när hon såg på sina
'gossar', som hon kallade farmors söner och på deras
barn, och i sådana stunder glömde man hur gammal
och ful Kerstin blifvit. För 'frun' hade hon ända in
i sin sena ålders dar kunnat gå i döden om det gällt,
hvilket ej hindrade henne att då och då rätt skarpt
läxa upp sin f. d. matmor, när hon tyckte, att denna
varit för sträng mot 'barnen'. Ni skall veta, att i
Kerstins ögon var den sextioåriga matronan
fortfarande bara 'barnet' gentemot henne själf.

När tamburdörren rycktes upp, tappade Kerstins
darrande fingrar en maska på den grå strumpa, hvars
lycklige ägare 'Olof' en gång skulle bli, och när Magda
rusade fram till henne, tappade hon hela stickningen.
Och gumman omfamnade sitt 'gullbarn' och Magda
kramade gumman och därmed höllo de på en god

stund ända tills Kerstin var så trött, att hon ej
orkade mer.

Men då satt den virkade mössan på sned, ett par
grå hårtestar tittade fram vid ena örat, glasögonen
hade halkat fram på yttersta nästippen, och schalen
låg på golfvet bredvid stickningen.

»Det skulle ha varit jag, som tygat till Kerstin
så där», sade Gertrud småskrattande, »då hade hon
inte så mycket som tittat åt mig på en hel vecka.»

Magda såg triumferande ut i känslan af sin makt,
och Kerstin smålog helt förnöjd, medan gullbarnet
gjorde henne fin igen.

»Hvad den flickstumpan har vuxit på ett år»,
sade gumman, i det hon satte glasögonen till rätta
och med belåten min granskade Magda från hufvud
till fot.

»Ja, men mest på bredden», inföll Gertrud.

Magda rodnade och såg misslynt ut.

»De ha inte släppt ut en enda af mina
klänningar», sade hon hastigt, »men hvar enda en ha de
i alla fall fått släppa ned.»

Det var hennes hemliga sorg, att hennes kinder
voro så röda och runda, och att ej ens hennes bästa
väninna kunde säga annat än att hennes lilla
knubbiga figur var jämntjock. Magda, som var fullt och
fast öfvertygad om att hvarken i böcker eller
verkligheten hade de 'fina och eleganta' flickorna ett
sådant hull eller så frisk färg som hon själf, var ofta
betänkt på att kväfva sin goda aptit för att bli blek
och smal. Men när hungern ansatte henne, som den
vanligtvis gjorde vid alla måltider, glömde hon dylika
funderingar, och det var nog det bästa för henne.

»Magda är så finlemmad, att hon mer än väl
behöfver litet mera kött på benen än Gertrud»,
förklarade Kerstin och kastade öfver glasögonen en hvass
blick på denna, som helt trankilt tog emot både den
och tillrättavisningen.

Magda hade visserligen första platsen i Kerstins
hjärta, men Gertrud var morbror Hans' älskling, hon,
och det var styfvare ändå!

»Har Kerstin träffat far än?» frågade Magda,
medan hon svepte schalen om gumman, som ännu var
frusen efter sin oförsiktiga dusch föregående dag.

»Ja då, och den gullgossen var lika rar och
vänlig, som vanligt. Litet blek och mager förstås,
men det är inte att undra på efter hvad han gått
igenom. Ja stackare ni, det har varit en bedröflig
och svår tid för er —» gumman afbröt sig tvärt, ty
hon såg stora tårar i Magdas ögon. »Seså
hjärtungen min», återtog hon i gladare ton, »nu skall hon
vara glad och bara tänka på hela den långa roliga
sommaren hon har framför sig. Tänk hvad hon
och Gertrud ska få trefligt igen, i år till, då Gertrud
blir hemma hela tiden.»

»Ja», instämde Magda, men rösten lät ej glad.
Det hände så ofta nu för tiden, att bäst hon hade
som roligast, kom någonting liknande en slöja och
sänkte sig ned framför allt hon såg, och då blef
solskenet med ens så dämpadt, alla föremål fingo
liksom en gråaktig, tråkig färgton, och på samma gång
kändes det kallt och tomt i det lilla hjärtat.

Så hade det aldrig varit förr, men då fanns ej
heller den vackra grafven under hängbjörken
därhemma på kyrkogården.

Gertrud, som var en förståndig flicka, låtsade ej
märka kusinens förstämning.

»Nu ser jag Harriet gå upp på sitt rum för att
snygga sig till middagen», sade hon, glad öfver att
i rätt tid ha kastat en blick ut genom fönstret. »Ska
vi springa upp till henne på ett ryck?»

Ja, det var Magda gärna med om, och i nästa
minut såg Kerstin kusinerna springa öfver gården
till lilla flygeln, i hvars ena vindsrum Harriet och
Gertrud bodde.

Gumman drog en djup suck och tog på nytt itu
med sin stickning.
»Stackars min lilla tös, som redan mistat sin
mamma», mumlade hon för sig själf. »Om någon
behöfver en mors kärlek och vård, så är det just
Magda.»

Och det hade nog gamla Kerstin rätt uti.
</chapter>

<chapter name="TREDJE KAPlTLET.

Minns du?
">TREDJE KAPlTLET.

<b>Minns du?</b>

Det var nu fem år sedan Harriet och Gertrud en
vacker vårmorgon hämtats af farmor till Tomteboda
prästgård, som alltsedan dess varit deras hem. Deras
mor, som var änka efter en af farmors söner, som
varit läkare, hade helt plötsligt dött, och hennes
medellösa döttrar stodo utan huld och skydd i
världen och voro som det tycktes nu dömda till den
hårda lotten att bli beroende af främmande
människors barmhärtighet.

När det oväntade dödsbudet kom
sammanpressades farmors hjärta vid tanken på de föräldralösa, och
för första gången ångrade hon, att hon upplöst sitt
eget lilla hem för att flytta till brodern. Hvad hade
annars varit naturligare än att hon tagit sonbarnen
till sig? Tanken på den kostnad och det besvär, som
blifvit följden däraf föll henne aldrig in, ty farmor
hörde till dem, som i sista rummet tänkte på sin
egen bekvämlighet.

»Hvart skola mina stackars flickor taga vägen?»
snyftade hon, och morbror Hans såg mycket
allvarlig och betänksam ut; han hade nog i tysthet gjort sig
själf samma fråga.

Redan dagen därpå ville den gamla frun resa för
att ordna allt till begrafningen, och när syskonen
möttes vid frukostbordet såg doktorn strax på systerns
rödkantade ögon och bleka kinder, att hon ej kunnat
sofva under natten af oro för sina kära, men det
undergifna uttrycket i hennes blida ansikte, sade
honom äfven att hon sökt och funnit tröst hos den,
till hvilken hon alltid anförtrodde sina sorger såväl
som fröjder.

Själf såg morbror Hans ut, som om han fattat
ett beslut med hvilket han var nöjd och belåten, men
han sade ingenting därom, förrän vagnen rullade fram
till trappan och systern kom för att gifva honom
afskedskyssen.

»Jag har funderat på den här saken», sade han
då i sin vanliga lugna ton, »och det blir nog bäst,
att du tar flickorna med dig hit hem. Utrymme och
mat ha vi godt om, och», tillade han med en lätt
darrning i rösten, »kärlek och ömhet ha vi också
att bjuda de små föräldralösa.»

Blodet strömmade upp i den gamla fruns bleka
ansikte. Hon slog armarna om broderns hals, men
allt hvad hon kunde framstamma var blott ett: »tack
Hans, Gud välsigne dig.»

Men orden kommo från hjärtat, och morbror Hans
smålog förnöjd.

»När du låg på knä i din bönevrå i natt, kära
syster», sade han blidt, »föll mig den tanken in, att
detta ju var den bästa och naturligaste lösning af
svårigheterna. För öfrigt skall det bli trefligt att få
litet ungdom i huset, som kan lifva upp oss gamla.»

Och på det sättet kommo systrarna till Tomteboda,
och morbror Hans behöfde ej ångra sin goda
gärning, ty med dem kommo sol och glädje till det tysta
hemmet.

Under några år leddes deras uppfostran af en
skicklig guvernant. När Harriet ansågs vara fullärd
erbjöd sig en gammal rik släktinge att några terminer
bekosta Gertruds vistelse i Edsbro pension, där hon
fick tillfälle att tillfredsställa sin törst efter kunskaper,
men ferierna tillbringade hon alltid 'hemma' i
Tomteboda.


Några dagar efter Magdas ankomst till prostgården
satt Harriet en vacker förmiddag nere i lunden och
snoppade krusbär till kräm till middagen. Magda,
som annars ej var road af husliga göromål hade
erbjudit sig att hjälpa till, ty hon beundrade Harriet
af allt hjärta och sökte gärna hennes sällskap.

»Hvar är Gertrud?» frågade Harriet.

»Asch, hon håller på med sin gamla skrifning
igen», svarade Magda ringaktande. Kusinen och hon
voro för tillfället ej riktigt goda vänner; annars var
nog Magda den, som beundrade Gertruds
skriftställaretalang och med djup rörelse läste hennes
utgjutelser öfver lifvets kval och ve. I verkligheten njöt
Gertrud i fulla drag af dess många fröjder, men att
döma af hennes verser kunde man tro, att hon var
den olyckligaste människa på jorden, än sträfvande
efter att med undergifvenhet bära sin hårda lott, än
gifvande sitt kvalda hjärta luft i bitter klagan.

»Det vore bättre, om hon gjorde litet mer nytta»,
anmärkte Harriet, som var praktiskt anlagd. »Hon
kan ju skrifva vers på söndagarna, om hon
nödvändigt skall skrifva några alls.»

Men nu tog Magda den frånvarandes parti.

»Du förstår väl, att man inte kan skrifva liksom
på kommando», sade hon och lade i ifvern en hel
näfve osnoppade krusbär ibland de snoppade. Harriet
sade ingenting, men plockade med ogillande min bort
dem. »Så snart inspirationen kommer öfver en måste
man skrifva, och inte kan man begära, att den skall
komma bara på söndagarna. Gertrud säger, att hon rakt
inte kan låta bli att ta till pennan, så snart den där
konstiga känslan och oron komma i kroppen på henne, men
får hon inte då vara i fred, blir det bara pannkaka
af alltihop, säger hon.»

Det hade händt många gånger, att Magda själf
känt sig gripas och lyftas till högre rymder af den
märkvärdiga inspirationen, och med pennan i
handen och pappersarket framför sig hade hon setat och
väntat på att få nedskrifva de välljudande verser, som
hon tyckte ville hålla på att arbeta sig fram ur
hennes hjärna.

Men det var rent för besynnerligt med den där
inspirationen — om man inte passade på <i>precis</i> i
samma minut den kom öfver en, flög den sin kos
igen, och papperet förblef oskrifvet till härnäst. Sedan
kom den inte tillbaka kanske på många veckor, och
då upprepades samma förargliga historia på nytt.
Gertrud var mera påpasslig, hon, och därför hade
hon redan ett helt häfte dikter färdigt, som hon tänkte
ge ut i tryck, när hon fyllt femton år. Men detta
var en hemlighet, som Magda heligt lofvat, att troget
bevara.

»Det måtte emellertid redan vara slut med
inspirationen för den här gången, för där kommer hon nu»,
sade Harriet litet torrt, då Gertrud i sakta mak kom
promenerande öfver gården.

Den unga flickans kinder voro så rosiga och
hennes vackra ögon strålade så klart, att Harriet
ofrivilligt fick litet större aktning för inspirationen, och
Magda tyckte, att kusinen var en afundsvärd flicka,
som både kunde skrifva vers och såg så bra ut.

Det lilla ovädersmolnet var åter försvunnet, och
Gertrud slog sig så förtroligt ner i gräset bredvid Magda
som om de ej för en stund sedan tvistat om en
krocketklubba, hvilken båda ville ha.

»Minns du Magda, en gång i fjol», sade Gertrud,
»då vi skulle hjälpa Harriet plocka krusbär?» och
hon kastade en skälmaktig blick på systern, som
rodnade lätt.

Magda funderade litet.

»Å, du minns väl, Gerhard Holm hade nyss tagit
studentexamen och var här öfver midsommar'n.»
Gerhard Holm var en släktinge till dem, som rätt ofta
brukade tillbringa en del af sina ferier på
Tomteboda. Det var så trefligt för alla studerande unga
släktingar, att prostgården endast låg ett par mil från
universitetsstaden.


»Ja visst ja», ropade Magda lifligt, »och han och
Harriet ville inte ha några barnungar i sällskap utan
gingo helst och spankulerade för sig själfva, så snart
Harriet var ledig, och —»

»Du pratar», sade Harriet.

»Jo, det gjorde ni visst», instämde Gertrud, »och
den där gången när vi skulle plocka krusbär fick
Harriet en tagg i fingret, och Gerhard höll visst på
en halftimme med att ta ut den, och när vi
skrattade åt hans fumlighet, gaf han oss tjugufem öre i
drickspengar för att vi skulle gå ända bort till
Korsbacka och köpa en bundt kuvert åt honom. Visst
hade han sådana förut, men det var för att bli af
med oss, förstås.»

»Ja, det var inte svårt att begripa», sade Magda,
och så skrattade de åt Harriets smått förlägna min.

»Hvad ni kan hitta på», sade hon, i det hon steg
upp och skakade af köksförklädet samt tog karotten
med de snoppade krusbären. »Ni ha då aldrig
ennat än dumheter i hufvudet», och med denna lilla
afskedssnärt gick hon upp i köket.

Gertrud och Magda gjorde sig ingen brådska att
följa henne. Det var för varmt att spela krocket
eller företaga sig något annat alls än ligga i gräset
och titta på hur solstrålarna silade sig ned mellan
asparnas grenar och lyssna på fågelsången. Men detta
var härligt, och allt hvad flickornas tanklösa blickar
i denna och liknande stunder flyktigt gledo öfver hade
dem ovetande den underbara förmågan att liksom
etsa sig in i deras hjärna, till dess där gömdes ett
helt vackert tafvelgalleri, till hvilket dörren skulle
esomoftast under kommande år slås upp på vid
gafvel, när de minst väntade det. Man kan dock aldrig
själf säga i hvilken stund man samlar sådana
minnesskatter åt sig, ty ofta händer det, att man förgäter
hvad man tror skall fästa sig i minnet, medan små
naturtaflor vid hvilka man knappt fäst någon
medveten uppmärksamhet kunna för alltid stanna kvar
däri.
»Nå, gick det bra att skrifva i dag?» frågade
Magda, som låg med armarna under hufvudet och
stirrade upp på den blå sommarhimmeln.

»Ja utmärkt», svarade Gertrud entusiastiskt. »Jag
hade nog hållit på än, om inte farmor och
Anna-Stina —» det var ladugårdspigan — »talat så högt
nere i mjölkkammaren. Då var det slut med
stämningen, förstås, men jag hann i alla fall nästan med
en half akt.»

Magda reste sig till hälften upp.

»Skrifver du <i>skådespel?»</i> frågade hon alldeles
öfverväldigad.

»Ja, jag håller på med ett på blankvers», svarade
kusinen anspråkslöst.

»Hvad heter det?»

»Essex.»

»Hur i all världen kan man skrifva skådespel om
ett grefskap?» utbrast Magda allt mer och mer häpen.

»Så enfaldig du är», sade Gertrud smått
öfverlägset. »Minns du inte, att Essex var drottning
Elisabeths gunstling?»

Nej, det mindes Magda ej af det enkla skälet, att
hon hvarken läst eller hört talas om denne ärelystne
och olycklige unge man, men det aktade hon sig för
att tala om.

»Jaså den», sade hon blott helt trankilt och lade
sig ned i sin förra ställning. »Hvad kan du hitta
på om honom?»

Detta var åter en dum fråga, som på nytt röjde
hennes okunnighet.

»Jag hittar inte på något, jag följer bara historien»,
ljöd det litet snäfva svaret.

»Jaså», sade Magda på nytt och afhöll sig sedan
helt klokt från att göra vidare frågor om
skådespelet.

»Har det inte spökat i lilla flygeln nu på länge?»
frågade hon därpå, hastigt öfvergående till ett annat
samtalsämne.


»Nej inte sedan i julas, men då tyckte både
Harriet och jag en kväll, att det lät, som om någon
kom dragande med en tung säck uppför trappan.»

»Var ni inte rädda?» sporde Magda högligen
intresserad.

»Å förskräckligt. Det vill säga, Harriet ville inte
tillstå det, och hon släckte ljuset och låg tyst som
en råtta, men jag såg hur blek hon var, och själf
kröp jag under täcket och riktigt skakade i hela
kroppen.»

»Hur kunde du se, att hon var blek, sedan hon
släckt ljuset?» frågade Magda oskyldigt,

Gertrud bevärdigade ej denna fråga med något
svar.

»Minns du, den där gången, när du och jag sutto
och lekte med dockorna i stora gästrummet»,
återtog Magda efter en stunds tystnad, »hur vi rätt
som det var tyckte att det frasade i rummet utanför,
som om någon gått fram och tillbaka på golfvet
klädd i sidenkjol med långt släp? Först sutto vi
alldeles tysta och bara tittade på hvarann, men se'n
hoppade vi ut genom fönstret och rusade in till
Kerstin. Hon gjorde för resten inte mycket för att
lugna oss.

»Nej», instämde Gertrud, »hon sa', att det var
onda makter, som drefvo sitt spel i lilla flygeln, och
att det helt säkert var en osalig ande, som vankade
omkring där och ej kunde finna ro.»

»Det är ändå konstigt, att det den ena gången
svassar omkring i sidenkjol och andra gången släpar på
tunga säckar», anmärkte Magda fundersamt. Så här
midt på ljusa dagen kunde hon helt lugnt resonera
om de så kallade spökerierna i lilla flygeln, men
ingen kunde förmå henne att ensam gå dit ner, sedan
det blifvit skumt.

»Jag talade en gång om för farmor hvad vi hört»,
återtog Gertrud utan att höra på Magda, »och hon
blef mycket allvarsam och påstod, att om man
började inbilla sig sådant där, kunde man sluta med
att se spöken midt på ljusa dagen. Och så sade
hon också, att om man hade Gud i hågen och rent
samvete, behöfde man inte vara rädd för någonting.»

»Om jag hade aldrig så rent samvete och finge
höra någonting besynnerligt, blefve jag rädd ändå»,
menade Magda, hvars motsägelseanda var stor.

»Sitter gamla biskopen kvar midt på trappan?»
var hennes nästa fråga. Ja, visst satt han kvar. Af
någon oförklarlig anledning hade det gamla porträttet
blifvit upphängdt uppe på vinden i lilla flygeln, och
där förblef det också hängande under många år.

»Minns du hur vi brukade sitta på öfversta
trappsteget och spotta till måls på den?» frågade Magda
skrattande.

»Ja, och minns du hur ond du blef en gång, när
jag spottade längre än du?» fortsatte Gertrud. »Då
vi sedan kommo ut i sandhögen passade du på och
gnodde in sand i hufvudet på mig. Jag gjorde
detsamma med dig, förstås, och när vi som bäst höllo
på därmed, kommo farmor och din mamma och
skilde oss åt.»

»Och sedan stängdes vi in i hvar sitt rum ända
till middagen. Men värst af allt var nog ändå att
vi inte fingo någon sockerdricka den
söndagsmiddagen. Det andra brydde jag mig inte stort om, men
när Klara hoppade öfver mig, då hon bjöd omkring
öl och sockerdricka, då minns jag, att jag började
gråta och fick gå ifrån bordet.»

»Och sedan voro vi förargade på biskopen, att vi
inte gitta titta åt honom på hela sommaren»,
fortsatte Gertrud. »Tänk ändå, sådana barnungar vi
voro», tillade hon, som om de för längesedan
tillryggalagt detta skede i människolifvet.

Magda sträckte litet på sig — ja, Gud ske lof,
en barnunge kunde man åtminstone ej längre kalla
henne.

»Tycker du, att jag också kan kallas ung flicka
nu?» frågade hon ifrigt, men på samma gång smått
förlägen.

Gertrud vände sig på sidan och gaf det
rödblommiga barnansiktet och den knubbiga lilla gestalten
en granskande blick. Magda såg så bönfallande på
henne, att hon gärna velat jakande besvara frågan,
men hennes stränga sanningskärlek segrade.

»I Edsbro säga de, att man ej kan räknas till de
unga flickorna, förrän man fyllt fjorton år», svarade
hon tveksamt.

Magda hängde hufvudet — fjorton år, det var ju
en hel evighet till dess.

»Ja, men jag har läst böcker, där de till och med
kallat en elfvaåring för ung flicka», invände hon och
klarnade åter upp.

»Då har det nog varit fråga om flickor från de
södra länderna, där de, som du vet, utvecklas
mycket förr än vi», sade Gertrud undervisande.

Magda kom ej så noga ihåg hvilka slags
landsmaninnor bemälda elfvaåringar varit. Hon gjorde i
stället ett nytt svagt försök att häfda sin rätt till
benämningen ung flicka.

»Gymnasisterna kalla alltid oss i fyran och
femman för fröknar, när de presenteras för oss, och
ända tills vi träffats ett par gånger, och de förstå sig
nog på hur det skall vara, må du tro.»

Gertrud, som knappt tålat ett ord med en
gymnasist hyste ett öfverlägset förakt för allt hvad
skolgossar hette.

»Kära du, hvad veta skolpojkar om den saken?
Du kan väl begripa, att de kalla alla flickungar, som
ej gå i de allra lägsta klasserna för fröken för att
visa att de själfva äro gentila kavaljerer. Det är
ingenting alls att rätta sig efter; sådana saker kunna
naturligtvis flickorna själfva allra bäst afgöra.»

I sitt stilla sinne och till sin ledsnad måste Magda
gifva henne rätt och underkasta sig risken att ännu
ett eller annat år bli kallad barn af dem, som ej
riktigt kunde fatta att en dylik benämning måste såra
hennes enfaldiga lilla hjärta.

»Om vi skulle gå ner till pilen ute på ängen —
det är så trefliga sittplatser i den», föreslog Gertrud,
som tyckte det började bli tråkigt att längre ligga i
gräset.

»Det är alldeles för hett», invände Magda som
kommit litet ur humör efter det sista meningsutbytet.
»För resten har du så fasligt långa klänningar nu
för tiden, att du väl knappt kan gå i en trappa utan
att stupa, mycket mindre klättra i träd», tillade hon
i en smått försmädlig ton, alstrad af hemlig
afundsjuka.

»Ja, det har du rätt i», medgaf Gertrud, »och du
må tro det var besvärligt i början. Men alla mina
jämnåriga på Edsbro gå i så här långa klänningar,
och då måste jag göra så med, om jag inte ville bli
utskrattad. Men jag kan ju sätta på mig en urväxt
kjol så kan jag allt klättra i kapp med dig.»

De gamla minnena strömmade på nytt öfver Magda,
och hon började småskratta.

»Minns du, den där gången, när vi lekte, att du
var en ung spansk student, som bodde i en
vindskupa, — det var högt uppe i pilen, det, och att jag
var en fin donna, som bodde i våningen inunder?
Och du spelade på luta och sjöng ballader för mig,
till dess jag kände mig rörd af din trogna kärlek
och lofvade att gå ut och promenera med dig.»

Nu skrattade också Gertrud.

»Och så klättrade vi ned ur pilen», fortsatte
Magda, »och då föll du på knä och förklarade din
kärlek för mig och tog mig om lifvet så häftigt, att
jag trillade omkull midt i ett stort visitkort, som en
af korna lämnat efter sig, men vi voro så i farten,
att vi ej märkte något, förrän vi stego upp igen.»

»Å, så du då såg ut», skrattade Gertrud. »Du
hade en nystruken ljus klänning på dig, för vi hade
haft främmande till middagen, och midt på
framvåden satt en stor mörk pladaska, som såg rent hemsk
ut. Du var alldeles gråtfärdig, när du fick se, hur
du stökat till dig.»

»Det var du, som hittade på att vi skulle gå ner
till ån och skölja af det värsta, och sedan måste jag
ligga och torka i solen tills jag fick en brinnande
hufvudvärk och ej stod ut längre. Då hade hela
framvåden blifvit brungul och såg nästan värre ut
än förr. Jag tordes inte gå hem öfver stora gården,
för där sutto alla de gamla under lönnen, utan vi
smögo oss in bakvägen genom köket, och så sprang
jag upp och satte på mig ett rent förkläde för att
skyla eländet. När jag sedan kom ned fick jag
beröm af farmor, som trodde, att jag satt på mig det
för att akta klänningen, men sedan blef det bannor
af, skall jag säga. Det var ändå litet orättvist, för
det var egentligen ditt fel, som —»

»Ja, och därför talade jag också om för dem hur
allt gått till», inföll Gertrud lifligt, »och då kunde
hvarken din mamma eller farmor låta bli att dra på
munnen.»

»Och så fick jag förlåtelse», tillade Magda, »men
klänningen måste jag gå med hela veckan till
påminnelse om hur ovarsamt jag farit fram.»

»Ja det var på den tiden, det», sade Gertrud med
en lätt suck. »Vet du Magda, jag undrar just, om
vi någonsin skola få så roligt mer, som när vi voro
mindre.»

»Jag har just inte märkt någon skillnad än»,
förklarade Magda sanningsenligt.

»Nej, det är kanske för tidigt än för dig att ha
kommit underfund därmed», sade Gertrud
eftertänksamt. »Men det dröjer nog inte så länge, förrän du
också börjar tycka, att så mycket är barnsligt, som
förr roat dig och längtar efter något annat, fastän du
inte precis kan säga hvad. Då blir det så, ser du,
att bäst man är uppe i en lek, så vill man bara gå
ifrån alltsammans och sätta sig för sig själf.»

»Du är väl inte kär?» utbrast Magda, som fann
denna bekännelse oroväckande.

Gertrud storskrattade.

»Nej, det lämnar jag åt sådana gamla flickor som
Harriet», svarade hon muntert och sprang upp. För
sig själf tillade hon dock: »men jag tycker i alla fall
om att tänka på hur det skall kännas, när jag får
lära mig hvad det vill säga, och det gjorde jag aldrig
förr».

Magda reste sig gäspande.

»Hvad skall du nu göra?» frågade hon.

»Jag måste gå upp och sätta en lapp på förklädet
som jag ref sönder i går. Farmor tog löfte af mig,
att det skulle bli gjordt i dag. Du kan gärna följa
med och läsa en af Snoilskys dikter för mig, medan
jag syr.»

Förslaget lockade ej Magda, som ej älskade poesi.

»Nej tack», sade hon med stor bestämdhet,
»roligare kan man ha.»

»Då tänker du väl som vanligt hänga Harriet i
kjolarna?»

»Nej, jag tänker gå och söka upp far», sade Magda
kort.
</chapter>

<chapter name="FJÄRDE KAPlTLET.

'Far' och 'mor'.">FJÄRDE KAPlTLET.

<b>'Far' och 'mor'.</b>

Nu skulle jag önska, att jag kunde så beskrifva
Magdas far för er, ni andra flickor, hvilka som hon
tidigt förlorat sin mor, att ni kunde förstå hvarför
hon höll så innerligt af honom, att det många år
efter hans död knappt gick en enda dag utan att
hon tänkte på och saknade honom.

Och så ville jag kunna väcka till lif hos dig, som
är så lycklig att ännu äga din far i lifvet tanken på
att ej likgiltigt fara fram med de dagar, som ännu äro
dina egna, med de tillfällen som ännu bjudas dig att
visa honom all den kärlek och tacksamhet, som en god
far har rättighet att utan påminnelser kräfva. Ty den
dag, då han för alltid sluter sina ögon, har du gjort en
förlust, för hvilken lifvet, hur gladt och ljust det än
kan komma att gestalta sig, dock aldrig, aldrig skall
kunna skänka dig full ersättning.

Det kommer kanske någon, som finner vägen till ditt
hjärta, så att du tycker, att det ej mer kan rymma
någon annan, men snart skall du dock komma
underfund med, att där finns ett rum, som ingen längre
kan fylla.

Det är den kammare, som din far tog i besittning
medan han ännu fanns på jorden, och där minnena
af honom skola lefva kvar tills ditt hjärta slår sitt
sista slag.

Mycken kärlek skall kanske komma dig till del,
men den skall ock kräfva mycket i gengäld, och
mången gång, då andra kunna tycka, att ingen kan
vara lyckligare än du, skall du måhända i nattens
tysta timmar öppna dörren till din tomma hjärtekammare och med tårade ögon och brinnande längtan
tänka på honom, som gaf dig allt, kärlek, skydd och
öfverseende utan att begära något i utbyte.

Och handskas lifvet hårdhändt med dig, dömes
du att ensam genomvandra det, då kan dock ditt
sinne ej helt förhärdas, ty de soliga minnena af din
far skola hjälpas åt att tina upp isskorpan, som vill
bildas kring ditt hjärta. Sådan gudomlig, odödlig
makt har den kärlek, som ej söker sitt.

Lyckliga flickor, ni som ägen en far, sådan som
Magdas, ack, skänken honom all den kärlek ni äro
mäktiga! Lyckliga ni flickor, som ägen honom kvar
ännu efter döden, hållen hans minne heligt och
tacken Gud för det!

*

Redan när Magda var liten började hennes mor
bli klen, så att hon ej orkade sysselsätta sig så mycket
hon önskade med sin lilla dotter och för hvart år
som gick, återkommo allt oftare de dagar, hvilka
hon måste tillbringa liggande på en soffa.

Då blefvo förmiddagarna ofta långsamma för den
lilla yrhättan, som ej hade några jämnåriga
lekkamrater, ty de kusiner hvilka bodde i samma stad som
hon, voro flera år äldre och gingo för längesedan i
skolan, och samma förhållande var det med barnen
i de familjer med hvilka hennes föräldrar umgingos.

Det fanns visserligen i den gamla träkåken midt
öfver gatan en liten flicka, som såg ut att vara precis
lika gammal som Magda och med hvilken hon bra gärna
velat leka, men mor, som låg därinne och ängslade
sig för att hennes flicka skulle bli alldeles förvildad
och hvarken kände till den lilla fiskardottern eller
hennes hem ville helst, att Magda ej skulle sällskapa
med främmande barn.

Därför fick hon leka för sig själf ute på gården
eller också sitta ute i köket hos gamla Emilie och
lyssna till hennes sagor om troll och skogsrån och
andra besynnerliga varelser, som finnas i de stora
skogarna. Ty Emilie var från Wärmland och kunde
så många sägner och historier om sin hembygd,
som det fanns dagar i året, men det var minsann
icke ofta hon var vid lynne att tala om dem, och
det hände till och med ibland, att hon utan vidare
krus tog Magda i armen och körde henne ur köket.

Det var ledsamma stunder för Magda, när detta
hände, men så hade hon så mycket trefligare de
eftermiddagar, då far var hemma och hade tid att
sysselsätta sig med henne.

Lektor Rehnborg var en skicklig öfversättare och
mycket anlitad såsom sådan. De stunder han ansåg
sig ha råd att stjäla från sitt arbete hade han nog
allra helst ägnat åt sina kära historiska studier, men
i stället offrade han dem utan knot åt sin sjuka
hustru och lilla dotter. Lampan fick sedan brinna
några timmar längre om nätterna i hans arbetsrum.

Far skulle allt ha förskräckligt brådtom eller 

också vara alldeles förbi af trötthet efter några mer än
vanligt ansträngande lektioner för att nännas svara
'nej', när Magda stack in hufvudet genom dörren
och i segerviss ton frågade: »Får jag komma in?»

Ibland, när mor var bättre, satt hon också
därinne i sin stora länstol, och då tyckte Magda att det
var som söndag i det hemtrefliga rummet, hvars
mörkröda gardiner gåfvo en så varm färgskiftning åt
allting, att till och med de bjärta rosorna på den unga
fruns kinder lyste rödare än vanligt.

Då kunde det hända, att lektorn läste någon
berättelse högt för sin hustru, och Magda fick krypa
upp i hans knä innanför nattrocken, där hon var så
väl gömd, att bara ögonen och nästippen voro
synliga.

Hon tyckte i allmänhet att de där berättelserna voro
mycket tråkiga och obegripliga, men det gjorde
detsamma. Att sitta så där tätt tryckt intill far och
lyssna till hans hjärtas kraftiga, lugna slag med blicken
beundrande fästad på moderns vackra ansikte var
allt hvad som behöfdes att förvandla orosfågeln till
den stillsammaste lilla flicka i världen. Detta var
mycket, mycket roligare än alla upptänkliga lekar,
och det var städse med en djup suck af ledsnad hon
hörde fadern säga: »nu är mor trött och får ej sitta
uppe längre. Vi måste hjälpa henne komma till ro,
Magda.»

Ibland när modern ej orkade vara med, fick Magda
sitta ensam inne hos sin far och så snart hon fyllt
sex år togs det på allvar itu med lektionerna. Då
kom abcboken fram och griffeltaflan, och då var far
endast den bestämde skolmagistern, som ej tålde
någon odygd. Arbetet gjorde han dock så nöjsamt, som
om det blott varit en lek, under hans ledning gick
det förunderligt lätt att lära sig allt möjligt, och
Magda visste knappt ordet af, förrän hon kunde både
läsa och skrifva. Utan tårar hade det till på köpet
gått, så när som på de få gånger, då
uppstudsighetens ande kommit öfver den lilla flickan.

Hon kom emellertid snart nog underfund med,
att far som far, och far som skolmagister voro två
vidt skilda personer, men det var ej utan, att hon
beundrade honom ännu högre än förr, när hon märkte,
att han kunde hålla tyglarna så strama, att det ej
lönade sig försöka ta ett enda litet skutt hvarken till
höger eller vänster.

Annars var det nog så, att lektorn ofta fick höra,
att han skämde bort sin flicka, men då småskrattade
han bara.

»Alla naturer tåla ej vid samma behandling», sade
han. »Magda har ett trotsigt lynne, men med hårda
ord och bannor kommer man ej långt med henne.
Det, som jag håller bland det viktigaste af allt, har
jag likväl trots all min påstådda efterlåtenhet lyckats
lära henne; det skulle aldrig falla henne in, att med
en osanning söka öfverskyla ett fel. Har hon gjort
någonting galet så behöfver jag ej vänta, tills andra
tala om det för mig, det gör hon alltid själf.»

»Kanske därför, att hon vet det är säkraste sättet
att undslippa straff», var det någon som invände.

»Nej», svarade lektorn lugnt, »lika visst som hon
vet, att hon får förlåtelse för ett erkändt fel, lika
säkert vet hon, att straff likväl följer på hvarje
verkligt felsteg.»

När Magda började gå i skolan fick hon så många
lekkamrater och så mycket nytt att tänka på, att det
var, som om hon kommit litet bort från fadern.

Det blef så ovanligt tyst om eftermiddagarna inne
i hans arbetsrum, och det kan nog hända, att han
stundom längtade efter sin tös och hennes glada
pladder, men när han då hörde hennes och hennes
väninnors muntra skratt ute på gården, smålog han
förnöjd.

»Det gör barnet godt att vara bland jämnåriga»,
tänkte han; »jag kan inte begära, att hon skall
trifvas bäst i mitt sällskap.»

Men efter en tid hände det allt oftare, att Magda
stack hufvudet genom dörren och frågade, som förr:
»får jag komma in?»

Så småningom blef det åter en kär vana för henne
att tillbringa en stor del af sina eftermiddagar inne
hos fadern. Där läste hon sina läxor och när de
voro förhörda, tog far fram någon af sina många
roliga sagböcker och Magda fick krypa upp i soffan
och fördjupa sig i läsningen af dem, och var det
någonting hon ej förstod, förklarade han det för henne.
Det fanns beständigt ingen, som kunde och förstod
så mycket som far, tyckte Magda, och det
märkvärdigaste var, att den öfvertygelsen behöll hon kvar
hela lifvet igenom.

Lektorn undrade smått öfver att hans dotter drog
sig så mycket tillbaka från sina skolkamrater, men
han var en klok man och gjorde inga direkta frågor.

Kanske han också förstod, att Magdas häftiga
lynne kunde vara skuld därtill, fastän han ej yttrade
något om sina farhågor till henne.

Denna vinter föll det sig dock så, att han ofta
talade med henne om sin egen barndom, hur
egensinnig och häftig han varit — det ville då Magda
alls inte tro — och hur han stött många goda
vänner och kamrater från sig, ända tills han begynte
komma underfund med, att man aldrig kunde få
riktigt roligt här i världen, så framt man ej försökte
lägga band på sitt häftiga lynne. Det man talade i
häftighet fick man alltid bittert ångra, sade han, och
Magda gaf honom i tysthet rätt och längtade att bli
lik honom.

När han märkte hur hon på allvar försökte kufva
sitt lynne, smålog han för sig själf, ty då visste han,
att hvad han berättat i de stilla skymningsstunderna
gjort intryck på dotterns lättrörda sinne.

Allt som åren gingo blef lektorskan klenare, och
den smygande sjukdomen, på hvars fara hon själf
ej ville tro, bröt på allvar ut.

Endast korta stunder kunde hon lämna sin soffa,
och Magda greps stundom af en ångestfull aning,
som hon ej på länge tordes anförtro åt någon. Tänk
om mor aldrig mer skulle bli frisk!

Men den vintern, då Magda fyllde tolf år, var det
som om en förbättring inträdt i den sjukas tillstånd,
och hon talade ofta med glädje om sommaren, då de
åter skulle få resa till Tomteboda. Inte gör den, som
snart måste dö, upp några planer för framtiden!

Men så en dag blef doktorn helt hastigt
efterskickad. Han stannade länge inne i sängkammaren,
och när han sedan gick, såg Magda att far hade gråtit.

»Är mamma mycket sjuk?» frågade hon, utom sig
af ångest.

»Ja barn, hon är mycket sjuk», svarade han med
darrande röst. »Bed till Gud, liten, att han hjälper
henne och oss.»

Han tryckte Magda hårdt intill sig och gick åter
in i sängkammaren, men dit fick hon ej följa honom:
»mor var så trött.»

Lektorn tillbringade nu nästan alla sina lediga
stunder inne hos den sjuka, och släktingarna kommo
den ena efter den andra och bjödo Magda så
vänligt hem till sig; det gjorde också skolkamraterna,
men hon hade ej länge ro på något ställe af fruktan
att gå miste om något tillfälle att komma in till
modern.

Men en dag, när Magda kom hem från skolan,
satt mor åter på sin gamla plats i länstolen vid
fönstret, och hon hade så röda rosor på kinderna, och
hennes stora ögon glänste så underbart klara, att den
lilla flickan rusade fram till henne med ett utrop af
förtjusning.

»Ack mor, mor, håller du på att bli frisk igen?»
ropade hon, och modern svarade leende, att nu var
hon mycket bättre. Flera timmar å rad kunde hon
sitta uppe igen, och Magda strålade af glädje.

Hon kunde bara inte förstå, att far såg så ledsen
ut, när mor inte såg det, och att det låg så mycket
deltagande i den vänlighet alla slösade på henne själf,
som om det snart skulle hända någonting tråkigt.

Och så var det, som om någonting oförklarligt
med ens skilt mor från alla andra människor. De
blefvo så förunderligt stilla i hennes närhet och Magda
tyckte, att de talade så vördnadsfullt till henne, som
om hon stått högt öfver dem alla.

»Jag förstår inte, hvarför alla se så högtidliga ut,
så snart de komma in till mor», sade Magda en dag
till Emilie, »alldeles, som om de voro i kyrkan.»

Emilie snöt sig häftigt.

»Det är för att de tycka, att hon står närmare
Gud och hans heliga änglar än vi andra», svarade
hon med otydlig röst.

Magda fann detta svar besynnerligt, men tydde det
så, att litet hvar kommit underfund med hur mycket
rarare och snällare hennes mor var än alla andra.

Det dröjde dock ej många dagar, förrän hon fick
rätta tydningen på Emilies svar.

Det var mors födelsedag, och Magda hade prydt
frukostbordet med en vacker blombukett, som hon
fått köpa hos stadsträdgårdsmästaren.

Under lektorskans tallrik hade hon smugit ett litet
paket innehållande ett par grå pärlmuddar, som Magda
haft så brådt att få färdiga; de skulle nog bli sköna
och varma åt mor, som var så frusen af sig.

Solen sken så klart denna vackra söndagsmorgon,
och den lilla flickan tyckte att salen ej på länge sett
så ljus och glad ut, som denna dag. Hon kastade en
otålig blick på klockan.

»Mor borde komma just nu, när kyrkklockorna
börja ringa», tänkte hon, »det vore precis, som om
de ringde till hennes ära.»

Men mor kom inte. Hon skulle ej få beundra de
vackra blommorna, eller pröfva muddarna och med
några vänliga ord tacka Emilie för den delikata
kaffetårta hon bakat åt sin unga matmor. Ej heller skulle
hon få göra sig fin i den varma nattrock far köpt
hem åt henne eller fröjdas åt den rika blomsterskörd
hennes många vänner tänkt uppvakta henne med
längre fram på dagen.

En annan användning skulle de blommorna sedan
få. Ty efter en stund, innan klockorna ännu slutat
ringa, blef det samma spring och uppståndelse i det
lilla hemmet, som förra gången mor blef så häftigt
sjuk, och doktorn efterskickades i hast.

»Är det farligt?» ropade Magda och hakade sig
ångestfullt fast vid Emilies arm.

Den gamla jungfrun såg på henne med en min af
djupaste sorg och deltagande.

»Ja, frun har haft blodstörtning igen», svarade
hon, »men nu måste Magda vara en snäll och
duktig flicka, så alt hon inte stör mamma.»

Och Magda var duktig, hon knep ihop läpparna
och kväfde gråten — i hvilken stund som helst
kunde hon ju bli inkallad i sjukrummet.

Men det dröjde många timmar, ja en hel
kvalfull evighet, innan kallelsen kom.

Magda gick på tå fram till sängen, vid hvilken
lektorn satt med hustruns hand sluten i sin.

O, så förändrad mor var, där hon låg tyst och
stilla med slutna ögon. Rosorna voro försvunna
från kinderna, och för första gången såg Magda nu
hur infallna de voro. Det mörka, lockiga håret låg
fastklibbadt i pannan, den fina näsan såg så
besynnerligt tom och hopknipen ut, och vid tinningarna
syntes stora fördjupningar, som Magda ej förr lagt
märke till.

Men uttrycket i det aftärda ansiktet var så
underbart lugnt och fridfullt, att den lilla flickan blef lugn
och stilla till sinnes vid det hon blickade ner därpå,
fastän tårarna  oafbrutet rullade utför hennes kinder.

Hon kastade en förstulen blick på fadern.

Han satt orörlig med fast sammanpressade läppar
och ett uttryck i sitt ansikte, som Magda aldrig förr
sett, och som nästan skrämde henne.

Den frid, som hvilade öfver den döende och hela
det lilla rummet hade ännu ej nått honom. Han
satt där styf och stel med en min, som om han
anklagat någon för grymhet och orättvisa. Det var
endast, när hans lilla hustru slog upp ögonen och
såg på honom, som hela hans ansikte förändrades.
Med oändlig kärlek böjde han sig ned öfver henne,
torkade svettdropparna ur hennes panna och jämkade
kudden tillrätta under hennes trötta hufvud.

»Hvar är Magda?» frågade hon en gång med
svag röst.

Den lilla flickan böjde sig fram och lutade sin
kind mot moderns.

»Gud signe min flicka — var snäll mot far»,
hviskade den döende, men när Magda försökte smyga
sin hand i hennes, drog hon den sakta undan och
famlade efter mannens, som hon sedan ej mera
släppte.

»Läs: 'Jag längtar af allt hjärta'», bad hon.

Med darrande röst, som dock småningom blef
stadigare, läste lektorn den vackra psalmen, och det
bittra uttrycket vek bort ur hans ansikte, då han såg
det förklarade leende, som spred sig öfver hans
älsklings bleka läppar.

Nu började kyrkklockorna ringa till aftonsång.
Magda ryckte häftigt till och begynte snyfta högt och
hjärtslitande.

Ett uttryck af oro, som om hon blifvit störd flög
öfver moderns anlete; Magda såg det och tryckte
näsduken hårdt mot munnen för att kväfva hvarje ljud.

»Farväl, nu vill jag somna
och fridens hem bebo.
O,  varen snart välkomna
till samma goda ro.
Ack, ljuft är hvilans läger
och natten fort förbi.
Farväl!  — mitt hjärta säger:
I himlen råkas vi»,

läste lektorn sakta och högtidligt.

De tunga ögonlocken höjde sig än en gång, de
vackra mörkblå ögonen hvilade för ett ögonblick
med oändlig kärlek på de två, som stått hennes
hjärta närmast. Så slöto de sig åter, en lätt suck
hördes, och därpå blef det tyst i rummet, — dödstyst.

*

På kvällen, sedan Magda lagt sig, kom fadern in
till henne. Mycket blek och förgråten såg han ut,
men det var, som om något af den dödas fridfulla
lugn kommit öfver honom.

Han drog en stol fram till sängen och lutade sig
ned öfver dottern, som under våldsamma snyftningar
borrade ansiktet ner bland kuddarna.

»Gråt inte så, liten», sade han mildt och
lugnande, »tänk på, att mor har godt och är lycklig.»

»Ja, men hon fick aldrig pröfva mina muddar»,
snyftade barnet.

Det ryckte häftigt i lektorns ansikte. Han tog
flickan upp i sin famn, och med kind tryckt mot
kind gräto de tillsammans öfver henne, åt hvilken
de aldrig mer skulle få skänka något litet
kärleksbevis.
</chapter>

<chapter name="FEMTE KAPlTLET.

Magda.">FEMTE KAPlTLET.

<b>Magda.</b>

Den första tiden efter moderns död var Magda
alldeles förtviflad och afvisade med otålighet alla
försök, som gjordes att trösta henne. På skolgång
var ej att tänka, och förslaget att hon en tid skulle
vistas hos sin gifta moster mottogs af henne med en
ström af tårar.

Den stackars lektorn visste knappt hvad han skulle
taga sig till, och den djupa sorg hvilken han för
dotterns skull dolde så godt han kunde, samt oron
för  henne, som dagen i ända grät efter sin mor var
nästan mer än den förr så lifskraftige mannen kunde
uthärda.

»Den stackars lektorn», sade stadsborna sins
emellan, »så djupt han måtte sörja sin hustru. Han har
ju blifvit så blek och mager, att man knappt kan
känna igen honom.»

Vid första beklagande ord till honom själf såg
han dock så afvisande ut, att de goda stadsborna
funno för godt att lämna honom i fred.

Madga fick däremot så mycket rikligare del af deras
medlidande och fann sig slutligen så väl däraf, att
hon i stället för att försöka kufva sin sorg hängaf
sig allt mer ohejdadt åt den.

Hon ville knappt erkänna det för sig själf, men
i djupet af hennes hjärta rörde sig en dunkel
föreställning om, att hennes förtviflan gjorde henne
intressant i mångas ögon. Saknaden efter modern
hotade att taga en osund och skadlig riktning, men
till all lycka fanns det i staden en gammal
förståndig fru, allas 'tant Hedda' som öppnade hennes ögon
för hur själfvisk hon varit.

En dag kom hon på besök vid den tid, då hon
visste att lektorn var upptagen i skolan. Efter en
stunds samspråk med den lilla flickan, drog hon henne
intill sig och såg på henne med en på samma gång
vänlig och allvarligt forskande blick.

»Säg mig, lilla Magda», började hon utan att
nämna ett ord om flickans förgråtna ögon, »har du
gifvit akt på hur sjuk din far ser ut?»

Magda ryckte förskräckt till. Hon hade varit så
upptagen af sin egen saknad, att hon ej lagt märke
till förändringen hos fadern.

»Har han sagt, att han är sjuk?» frågade hon
ängsligt.

»Nej, det har han inte, men det är ej svårt att se
hur förändrad han blifvit.»

»Han längtar nog också förskräckligt efter mamma»,
sade barnet sakta.

»Har du någonsin försökt trösta och lifva upp
honom?»

Magda såg förvånad ut.

»Nej, hur skulle jag kunna det, som själf är så
ledsen», svarade hon halfsnyftande.

»Han är säkert ännu mer sorgsen och bedröfvad
än du, och likväl gör han allt hvad som står i hans
förmåga för att trösta och muntra upp dig, icke
sant?»

Visst var det så. Hur många gånger hade han
ej tagit Magda i knäet och talat så kärleksfulla och
milda ord till henne, att tårarna upphört att rinna,
och hon åter kunnat finna nöje i sina vanliga
sysselsättningar.

Magda hängde hufvudet.

»Hvem har försökt skingra hans sorgsna tankar
och slätat vecken i hans panna. Säg liten, hvem har
gjort det, och hvem har varit närmast att göra det?»

Magda snyftade sakta.

»Hvad tror du mamma helst ville: se sin flicka
hängifva sig åt sin själfviska sorg, eller se henne
bjuda till att bli sin fars lilla tröst?»

Moderns ord »var snäll mot far», ljödo åter i
barnets öron, och med ett skarpt styng i hjärtat
påminde hon sig de många gånger hon låtit sina tårar
ohejdadt flöda och funnit ett vemodigt nöje af att bli
smekt och tröstad af fadern.

Högt snyftande slog hon armarna kring sin gamla
väninnas hals.

»Ack tant, jag har bara tänkt på mig själf»,
mumlade hon.

Den gamla frun såg nöjd ut — hon trodde sig ha
nått sitt mål.

»Jag vill ej hålla några predikningar för dig, barn,
blott påminna dig om, att när du försöker att tåligt
bära den sorg Gud lagt på dig, och gör till din
uppgift att lifva upp och glädja din far, då sörjer du
din mor på ett sätt, som är henne värdigt och kan
förlita dig på, att du en gång i glädje får återse henne.»

Från den dagen beflitade Magda sig om att visa
sin far ett gladt ansikte, när han trött och nedslagen
kom hem från lektioner, och mer och mer sällan
hände det, att hon kröp upp i hans knä, för att gråta
ut hos honom.

I dess ställe lärde hon sig så småningom att ge
akt på hans ansikte, och när vecket mellan
ögonbrynen var djupare och blicken sorgsnare än vanligt,
då hittade hon alltid på något, som tvang hans
tankar i en annan riktning. Än ville hon nödvändigt
gå ut och gå, än var det en läxa, som var så
ovanligt svår, att hon ej kunde läsa den utan hans hjälp.

Om han då tog på sig sin barska magistermin
och otåligt utbrast: »försök då för en gång att
använda dina tankar!» såg Magda så vanvördigt belåten
ut, att lektorn blef helt förbluffad. Och när hon
första gången efter moderns död lyckades narra
honom att skratta blef hon så förtjust, att hon måste
springa ut och gråta en liten stund för sig själf.

Ju mer hon uppbjöd att förströ fadern, dess
lättare blef hon själf om hjärtat. Saknaden efter
modern fanns ännu kvar djup och stark som förr,
men den tog sig ej längre häftiga utbrott. Så
småningom skedde elt omslag i hennes känslor, och
liksom hon förut satt en ära i att så tydligt som möjligt
lägga sin sorg i dagen, blef hon nu allt angelägnare
att gömma den för sig själf. Till att börja med skedde
det för att ej öka faderns smärta, men till slut blef
hon så van att i hans sällskap lägga band på sina
känslor, att hon blott sällan af sig själf förde talet
på den döda.

När lektorn märkte detta, drog han en suck af
lättnad.

»Gud ske lof, att barnet börjar glömma sin sorg»,
tänkte han, men fann på samma gång denna
förändring så underlig och ofattlig, att han omedvetet blef
litet sträfvare i sitt sätt mot dottern.

En dag, då han tidigare än vanligt kom hem från
skolan, sökte han öfverallt efter Magda och träffade
henne slutligen uppe i en garderob, där hon satt på
en koffert med hufvudet inborradt i en af moderns
klänningar.

Lektorn  stod ett ögonblick stilla och ropade
därefter med halfkväfd röst:

»Magda!»

Hon rusade förskräckt upp, och en stark rodnad
spred sig öfver hennes tårdränkta kinder.

»Jag skulle gå upp efter några lappar i kofferten»,
stammade hon liksom ursäktande, »och då fick jag
— se —» hon kastade en hastig blick på klänningen
och höll med möda tillbaka sina snyftningar.

Fadern drog henne ömt intill sig.

»Jag förstår», sade han sakta och med tårfyllda
ögon, och nu förstod han också, att kärleken till
honom själf drifvit henne att sluta sin sorg inom sig.
</chapter>

<chapter name="SJÄTTE KAPlTLET.

En efterlängtad dag i veckan.
">SJÄTTE KAPlTLET.

<b>En efterlängtad dag i veckan.</b>

Gertrud och Magda stodo nere vid grinden och
blickade så ifrigt utåt landsvägen som om de väntat
något riktigt kärt besök. Och på soffan under
lönnen sutto doktorn och lektorn och sågo ut, som om
de också väntade på någon.

Det var en varm lördagsförmiddag, och solen
gassade redan hett. Denna tid af dagen plägade
morbror Hans annars tillbringa på sitt rum och lektorn
ägna åt sin öfversättning, men nu gjorde ingen af
dem min att gå till sitt arbete.

Lektorn sköt hatten tillbaka i nacken, stack 
tummarna i ärmhålen på västen och pustade — har var
ingen vän af stark värme.

Doktorn tog upp sin stora silfverrofva ur fickan.

»Klockan är redan tio minuter öfver tio», sade
han smått misslynt. »Han brukar väl annars alltid
vara här senast tio.»

Han stoppade åter klockan i fickan, och lutade
sig framåt med båda händerna stödda mot den med
guldknapp försedda käppen, som han sakta stötte
mot marken — ett säkert tecken på att den snälle
gubben börjad förlora tålamodet.

De båda herrarne försjönko en stund i djupa
funderingar, hvarur de väcktes af ett gällt rop:

»Nu kommer han!» följdt af en häftig smäll i
grinden.

Lektorn sköt hatten tillrätta, doktorn rätade på
sig, och båda följde med intresserade blickar de två
flickorna som rusade mot en linkande gubbe, hvilken
långsamt närmade sig. Gubben gick så krokryggig,
som om han höll på att digna till jorden under
tyngden af den svarta läderväska han bar i en rem kring
halsen.

Det var få i bygden, som kunde skryta med att
vara så efterlängtad som Post-Lars, men så var han
ju också länken mellan den yttre världen och
Tomteboda lilla samhälle, och snart sagdt oräkneliga voro
de glada såväl som sorgliga budskap han fört dem
emellan under de tjugu år han regelbundet en gång
i veckan knogat mellan den närmaste småstaden och
Tomteboda. I prostgården mottogs han alltid
såsom en välkommen gäst och kunde vara säker på
en riklig traktering efter sin långa promenad.

»Kom ihåg, att det är min tur i dag», sade
Gertrud till Magda, medan de sprungo.

»Nej, det är det inte», svarade Magda med stor
bestämdhet. »Du måtte väl minnas, att det är jag,
som skall bära väskan.  Det var din tur förra lörda'n.»

Gertrud var så andfådd, att hon blott kunne flåsa:

»Fråga Post-Lars får du höra.»

Innan de hunnit fram till Lars påminde sig Magda
verkligen, att det var hon som förra veckan burit
upp postväskan till morbror Hans, och därför
saktade hon nu med onådig min stegen och lät Gertrud
få försprång. Hvad tjänade det till att springa så att
svetten lackade, då man ändå ej hade något för
besväret?

Hvarför skulle nu också Gertrud ha så godt minne?
Nu dröjde det ju en hel vecka igen, innan det blef
Magdas tur att befria Lars från väskan och
högtidligt marschera fram till doktorn med den medan
Lars själf styrde kosan direkte till köket.

»Hur mår små mamsellren i dag?» frågade
gubben   och   stod   helt   beskedligt  stilla, medan Gertrud
rätt ovarsamt drog väskan öfver hans hufvud. »Skäms
ni  rakt inte att röfva posten i dag också?» och han
plirade skälmaktigt med sina klippska små ögon.

Detta hans stående skämt hälsades som vanligt
med ett muntert skratt af Gertrud, men Magda, som
nu hunnit fram till dem drog ej ens på munnen.

Post-Lars var dum, tyckte hon, och för resten var
det bara ett fånigt påhitt att inte låta honom i lugn
och ro bära väskan ända fram till bestämmelseorten.

Som nog litet hvar af oss vet, får man en så
konstig uppfattning af saker och ting, när man ej är
vid godt humör.

Gertrud, som kastat en förstulen blick på kusinen
förstod strax hur det stod till med henne, och med
tanke på att hela dagens trefnad skulle bli förstörd,
om Magda riktigt fick arbeta sig in i sitt dåliga lynne,
räckte hon henne väskan.

»Du får gärna bära den om du vill», sade hon
vänligt. »Vi kan låtsas, att det är din tur.»

Magda slog en knyck på nacken — några
nådesbevis ville hon alls inte ha.

»Som om jag skulle vara så angelägen att bära
den där flottiga pjäsen», sade hon ringaktande, men
dock med af grannlagenhet sänkt röst för att Lars
ej skulle höra hur föraktligt hon uttryckte sig om
hans kära skatt.

»Som du vill då», sade Gertrud och stack i väg
med tvistefröet — tänk, hvad morbror Hans och
farbror Olof måste vara otåliga.

Doktorn hörde hur grinden åter flög upp, men
rörde sig ej ur fläcken, och lektorn såg ej heller upp
vid det efterlängtade ljudet.

Det var som om de båda herrarna blygdes för
att öppet lägga i dagen sin ifriga längtan efter
tidningarna. Doktorn drog blott helt långsamt upp
nyckeln till väskan ur västfickan och lade den
framför sig på bordet, och lektorn torkade omsorgsfullt
sina glasögon; det skadade ej att i tid göra sig i
ordning.

Det var en sådan njutning bara att hålla väskan
i handen, att doktorn, när han väl hunnit så långt,
aldrig gjorde sig stor brådska att öppna den.
Farmor kom långsamt gående utför den höga
farstutrappan och Harriet sprang varm, rödblommig och
degig om fingrarna ur bagarstugan — morbror Hans
ville låta dem hinna fram innan han vred om
nyckeln i låset.

»Farmor, akta sig!» ropade Gertrud förskräckt,
då den gamla frun stod i begrepp att slå sig ned
på en af trädgårdsstolarna. »Den håller inte att sitta
på. Ena benet är afbrutet.»

Farmor öfvertygade sig skyndsamt om sanningen
af denna utsago.

»Hvem har gjort det?» frågade hon. »I går voro
alla stolarna hela.»

Gertrud kastade en blick på kusinen, som slagit
sig ned på soffan bredvid fadern.

»Det gjorde jag», svarade Magda surmulet. »Jag
satt bara och vickade på den litet, och så ramlade
den omkull, och så —»

»Du är en oförbätterlig slarfva», sade lektorn
missnöjd. »Hvarför gillrade du sedan upp den igen?
Var det för att narra andra att sätta sig?»

»Jag tyckte det var roligt att få se Gertrud med
benen i vädret», förklarade Magda ogeneradt, »men
hon råkade komma just när jag höll på med stolen,
och se'n glömde jag bort alltihop.»

»Tänk du, om farmor hunnit sätta sig —»

Ja, Magda hade redan hunnit tänka sig in i den
situationen och kunde ej afhålla sig från ett sakta
fnitter, men afbröt sig förskräckt vid en skarp
tillrättavisande blick från fadern.

Till all lycka voro farmor och morbror så
upptagna af att sortera bref och tidningar, att de för
tillfället ej hade ögon eller öron för något annat.
Men farmor påminde sig dock snart den fara i
hvilken hon sväfvat och tog ordet ur munnen på sin
son:

»Flytta bort stolen, Magda», sade hon strängt,
ty hon var ingen vän af okynnigt skämt, »och hör
sedan efter, om Jonas har tid att laga den i kväll.»
Jonas  var gårdsdrängen och flickornas stora favorit.

»Här är ett brefkort från Gerhard till Harriet»,
sade doktorn och räckte det åt den unga flickan,
som rodnade lätt, ty hon visste utan att ens se upp,
att småflickorna sågo på henne med en smått
gäckande min.

»Hvad skrifver han?» frågade farmor och såg
upp från ett bref från en af sina sonhustrur.

»Han kommer hit i dag», svarade Harriet, som
ögnat genom de få raderna. »Han har varit på Sätra
ett par veckor och tyckte att det var lämpligt att
komma hit öfver sönda'n.»

»Det är bra hyggligt af Högbloms att skjutsa
honom två mil i hettan», anmärkte lektorn och såg
upp från sin tidning. Det var en egenhet hos
honom att på samma gång han satt fördjupad i sin
läsning kunna följa med hvad som sades omkring
honom. Hans morbror däremot var både blind och
döf för den yttre världen så snart han höll en bok
eller tidning i handen.

»Om han blir skjutsad hit, så är det väl hans
afsikt att gå tillbaka till Sätra», sade farmor, som
visste hur rädd doktorn var om sina välfödda
vagnshästar.

»Nej, han har hyrt sig en velociped för
sommaren», svarade Harriet och rodnade åter, denna gång
på Gerhards vägnar, som gjort sig skyldig till ett så
syndigt slöseri. Den tiden voro velocipederna ej alls
så vanliga som nu, och det väckte därför allmän
förvåning att Gerhard fallit på den tanken att ens
hyra sig en sådan.

Gertrud kastade en skälmaktigt menande blick på
systern.

»Det är för din skull han gjort det», sade den så
tydligt som ord.

»När man talar om solen skiner den», ropade
Magda, och alla utom doktorn kastade en blick ner
mot grinden.

En långbent gänglig yngling kraflade sig ned från
den klumpiga tingest som utbytts mot senare tiders
eleganta bicycle, öppnade grinden och äntrade åter
efter flera misslyckade försök upp på velocipeden för
att i all sin prydno hjula fram till lönnen.

Det märktes dock att ännu återstod mycken
öfning, innan han kunde behärska situationen.

»O, nu ramlar han öfver järnkedjan kring
rundeln!» ropade farmor förskräckt, då velocipeden
gjorde en betänklig sväng åt vänster.

Lektorn följde med kritisk blick den stackars
ynglingens krampaktiga försök att hålla rak kurs.

»Han tycks vara angelägen att först undersöka
bikuporna, innan han hälsar på oss», anmärkte lektorn,
då den obändiga maskinen visade benägenhet att göra
öfverhalning åt sagda håll.

»Hoppa utaf! Hoppa utaf!» ropade Harriet ur stånd
att längre styra sin oro.

Men det var, som om hennes röst elektriserat
Gerhard, ty han trampade sin maskin med förtviflad fart.
Den susade i väg efter eget godtfinnande, tog törn mot
farstutrappan och vräkte slutligen omkull både sig
själf och sin ryttare midt framför åskådarna.

»Gud förbarme sig!» utbrast farmor och reste sig
förskräckt. Doktorn som ej kunnat undgå att höra
braket när velocipeden for öfver ända, tittade upp
öfver glasögonen och sade helt trankilt: »jaså, är du
här nu, Gerhard. Välkommen», hvarpå han återtog
läsningen,

Harriet tordes af rädsla ej röra sig ur stället, men
lektorn reste sig lugnt, och begynte undersöka
velocipeden, ty en hastig blick på Gerhard öfvertygade
honom om att denne åtminstone ej tagit skada af
fallet.

Magdas dåliga lynne var för ögonblicket som
bortblåst, och småflickorna gapskrattade, då Gerhard helt
lugnt vände sig om så att han kom i sittande
ställning och med händerna knäppta om knäet sade sitt
säfliga: »god dag.»

Men Harriet rynkade pannan; hon hoppades vid
hvarje nytt besök, att Gerhard skulle bli allt mer lik
hennes drömmars stolte kung. I dess ställe tyckte
hon, att han blef drumligare och hans klumpiga
försök att visa henne sin beundran gjorde honom blott
löjeväckande. Det förargligaste af allt var att
småflickorna inbillade sig, att hon upptog hans hyllning
med förtjusning.

I fjol hade hon verkligen intalat sig att Gerhard
var en ganska intressant ung man, men i år var det
omöjligt; hon hade visst vuxit ifrån honom.

Men när han kraflat sig upp och hälsat på alla
de andra, räckte han henne handen med en min, som
om han sparat det bästa till sist, och då kunde hon
ej låta bli att tycka, att han hade bra trohjärtade
blå ögon.

Harriet beslöt alltså, att i nåder låta beundra sig
äfven denna gång; det är likväl roligare att höra en
tafatt människa säga, att man är söt och behaglig
än att aldrig få höra ett ord om den saken.
Farmor var trots sin blida natur mycket bestämd i 
somliga afseenden och ansåg att unga flickor borde hållas
till arbete och läras att slå döförat till för allt dumt
smicker. Så hade hon själf blifvit uppfostrad och
funnit sig väl däraf.

Lektorn, som måste nöja sig med att första gången
läsa tidningarna i bakvänd ordning för att doktorn
skulle få börja från början blef först färdig med dem.
Han sparde det viktigaste tills han blef ensam herre
öfver dem strax före middagen, när morbror Hans
tog sin lilla lur.

Farmor tittade som hastigast genom numren hvart
efter de blefvo lediga, Harriet ögnade igenom
förlofnings- och dödsannonserna samt klippte ur
följetongen — hennes vanliga söndagslektyr — och
småflickorna slogo som hökar ner öfver
Familjejournalen.

Morbror Hans satt alltid längst kvar, men så
snart han hörde klockan slå half tolf, vek han ihop
tidningarna och gick upp på sitt rum för att skrifva
predikan färdig. Sedan stod platsen under lönnen
vanligtvis tom till dess eftermiddagskaffet skulle
drickas.

»Får jag följa med dig, far?» frågade Magda och
stack armen under faderns, då han reste sig upp för
att gå ner i stora gästrummet, som i år fick
tjänstgöra såsom hans arbetsrum.

Innan han hann svara, ropade Gertrud på Magda.

»Nå, hvad är det?» frågade hon onådigt och
vände långsamt om, medan lektorn gick in.

»Du glömde att flytta bort stolen.»

»Nej, det gjorde jag inte», svarade Magda kort.

Gertrud spärrade upp ögonen.

»Ja men farmor —»

»Bråka inte nu», sade Magda otåligt. »Hon
bestämde alls ingen tid när det skulle ske, och just nu
roar det mig inte att göra det.»

Hon hade bestämt sig för att skaffa sig ett litet
extra nöje innan hon åtlydde tillsägelsen, och ett
osökt tillfälle därtill erbjöd sig snart.

»Nach belieben», sade Gertrud, som kunde tyska,
och gick sin väg. När Magda satte sig på tvären
var hon intet trefligt sällskap.

Den lilla flickan hade redan utsett Gerhard till sitt
offer, men fick nu syn på en annan person, som kom
hennes ögon att tindra.

Med gravitetiska steg kom den prydlige klockaren
spatserande upp på gården för att såsom vanligt på
lördagarna afhämta kungörelser och dylikt för
morgondagen.

»Är herr doktorn uppe på sitt arbetsrum?» frågade
kantorn och lyfte på hatten helt försiktigt för att den
vackra svarta peruken ej skulle åka på sned.

Magda gjorde en liten knix och visade inbjudande
på en af trädgårdsstolarna.

»Var så god och sitt ner, medan jag springer upp
och ser efter», sade hon artigt, i det hon samtidigt
kastade en förstulet forskande blick omkring sig.
Hon ville helst ej ha några åskådare just nu.

Kantorn tackade och slog sig intet ondt anande
ned på den erbjudna stolen, medan Magda för att
få någon förevändning att åse den väntade
katastrofen samlade ihop några kuvert, som ännu lågo kvar
på bordet.

»Så hett det är i —» började klockaren men
tystnade hastigt. Det afbrutna stolsbenet gaf helt
sakteliga vika; den olycklige klockaren fäktade ett
ögonblick hjälplöst med armarna och for därpå med en
så väldig duns ner i marken, att hatten trillade af
och peruken åkte ner på ena örat.

Glömsk af all försiktighet skrattade Magda så att
tårarna trillade; detta var tusen gånger lustigare än
när Gerhard tumlade af velocipeden. Å, bara att se
på kantorns häpna min — bara det sätt hvarpå han
makade peruken till rätta — bara hans grimas när
han långsamt reste sig upp och med några mindre
väl valda ord gned sig på benet — å, det var så
att man kunde skratta sig till döds.

Kantorn kastade en misstänkt forskande blick på
flickan. En sådan näsvis flickslyna, som kunde ge
sig till att skratta åt olyckan; det skulle hon allt få
för, bara han hunnit sansa sig litet. Kanske hon
när allt kom omkring vetat, att stolen var söndrig?
Det såg sannerligen ej bättre ut.

Hans misstanke öfvergick snart till visshet, ty
Magdas farmor, som åsett tilldragelsen från
sängkammarfönstret kom utskyndande med en för henne
ovanlig brådska.

»Magda, bed kantorn ögonblickligt om förlåtelse»,
befallde hon strängt, »och gå sedan upp på mitt rum.»

Magda svängde sig trotsigt om på klacken och
gjorde min af att gå utan att lyda den första
tillsägelsen.

»Hörde du inte hvad jag sade?» frågade den gamla
frun med höjd röst. Hon var på allvar ond på sitt
'hjärtebarn'.

Kantorn, som i denna stund ej önskade något
högre än att komma in i ett rum, där det fanns
spegel för att öfvertyga sig om att peruken åter satt
rätt sade brådskande:

»Å, för all del, det var nog inte så illa menadt
— Magda trodde nog, att stolen skulle bära mig.»

»Nej, det trodde jag alls inte», svarade Magda,
hvilkens dåliga lynne nu tagit så öfverhanden, att
hon ej det minsta brydde sig om hvad hon sade.
»Jag var säker på, att kantorn skulle ramla
baklänges, och det var precis det jag ville.»

Kantorn stirrade alldeles förbluffad på Magda, men
farmor tog henne i armen.

»Du borde blygas», sade hon, »gör, som jag sagt,
och bed strax om förlåtelse.»

»Förlåt», sade Magda kort i allt annat än ödmjuk
ton och rusade i väg uppför trappan.

Farmor ruskade bedröfvad på hufvudet; hennes
stränga min hade gifvit vika för en djupt sorgsen.

»Det barnet, det barnet», mumlade hon halfhögt,
»när skall hon någonsin öfvervinna sitt trotsiga
lynne?    Jag   ber   om ursäkt på hennes vägnar, herr
Levin.»

Men kantorn var redan på god väg uppför
trappan — i farstun hängde en spegel, och till den stod
all hans håg och trängtan.
</chapter>

<chapter name="SJUNDE KAPITLET.

I farmors rum.
">SJUNDE KAPITLET.

<b>I farmors rum.</b>

Magda satt surmulen vid fönstret i farmors rum
och tyckte, att det var ledsamt att lefva och att alla
människor voro stygga och dumma. Farmor hade
nyss varit uppe och först i sträng, sedan i mild ton
förehållit den lilla flickan hennes högst opassande
uppförande, men då hon såg, att Magda ännu befann
sig i en sinnesstämning på hvilken det ej lönade sig
att spilla vare sig stränga eller goda ord gick hon
åter ned efter att ha tillsagt Magda att ej följa efter,
förrän hon blef »mjukare till sinnes.»

»Ja, då lär jag ej komma ner på flera da'r»,
mumlade den lilla flickan för sig själf, »och jag skall
hvarken äta eller dricka, förrän de bli snälla mot mig igen.
Eller också skall jag smyga mig ut och springa till
skogen och låta dem leta efter mig ända tills de bli
förskräckligt oroliga, det kan de gärna ha för det,
att de äro dumma och inte begripa skämt.»

Många gånger förut, när Magda varit ond och
stygg hade hon fattat liknande föresatser, men till
lycka för henne hade det slutat med att hon vid
lugnare eftertanke tagit sitt förnuft tillfånga. Efter slika
utbrott följde vanligen ett omslag, hvarvid Magda
ångrade sig så djupt, att hon ej visste hur väl hon
ville alla människor. Hon hade mycket svårt att
uttala ordet 'förlåt', men när detta väl var gjordt,
var hon så smeksam och vänlig, att man nästan var
frestad tro, att det var en annan flicka.

Men nu satt hon, som sagdt vid fönstret och var
ond på alla.

Det lilla rummet åt hvilket farmors alla
kärleksfulla tankar och varma böner för dem hon höll kära
gifvit en så fridfull prägel, föreföll henne som ett
fängelse, och hon stirrade en lång stund med bister
min på den blide prins Gustafs porträtt, som hängde
öfver byrån — det var som hon velat göra honom
ansvarig för den orättvisa behandling hon tyckte
sig vara utsatt för.

»Jag begriper inte, att farmor beundrar honom
så mycket», tänkte hon. »Han ser ut som en riktig
karamellgubbe, tycker jag.»

I sitt normala sinnestillstånd delade Magda
farmoderns beundran för den vackre unge fursten, men
för tillfället hade också han utan all förskyllan råkat
i onåd.

Röster nere från bersån fängslade nu hennes
uppmärksamhet. Hon visste att Harriet satt där och
spritade ärter.

»Akta dig Gerhard, så att du inte stjälper omkull
karotten», sade Harriet.

Jaså, Gerhard var också där. Nå det var lifvadt,
då kunde man åtminstone få höra något roligt, som
kanske ej var ämnadt för små flickors öron.

Magda glömde sin förargelse och lutade sig
intresserad fram utan att ens komma ihåg hur fult det
var att lyssna.

»Hvarför är du så fjär mot mig, Harriet?» hördes
Gerhards säfliga röst. »Är du inte alls glad öfver att
jag kom i dag?»

Harriet tycktes fundera litet, ty en kort tystnad
uppstod. Magda tittade försiktigt ut genom fönstret,
men det täta löfverket hindrade henne att se annat
än en skymt af Harriets ljusa bomullsklänning.

»Hvarför skulle jag vara mer glad än de andra?»
frågade Harriet slutligen.

Det låg koketteri i både frågan och tonen, men
det förstod inte Magda. »Så hon sjåpar sig», fnyste
hon, »visst är hon gladare än vi andra, när Gerhard
kommer.»

Svaret på denna motfråga förorsakade tydligen
Gerhard bryderi. Det dröjde litet, innan han
stammade:

»Därför att — att — jag trodde du tyckte om mig
litet, Harriet.»

Magdas ögon glänste. Nu var hon ju midt inne
i en af de förbjudna romaner, som alltid frestade
henne så mycket i fars bokskåp. Det var bara så
förargligt, att hon ej kunde se dem.

»Man tycker väl alltid om sina släktingar»,
svarade Harriet undvikande.

Magda smålog ironiskt. Jo vackert gjorde man
det; för att bara framhålla <i>ett</i> bevis på motsatsen
tyckte hon åtminstone, att släkten var värst, ja, allra,
<i>allra</i> värst.

»Ja, det förstås», medgaf Gerhard motvilligt, »men
nog tycker jag bättre om dig än alla de andra —
alla de andra <i>tillsammantagna»,</i> tillade han djärft.

»Äro ärtorna spritade än?» ropade farmor genom
mjölkkammarfönstret, och därmed var nöjet slut för
Magda.

»Ja farmor», svarade Harriet, och det hördes hur
hon brådskande sopade ner de tomma ärtskidorna i
korgen.

Magda tittade fram bakom gardinen och såg hur
den unga flickan kom ut ur bersån med ärtkarotten,
följd af Gerhard, som bar korgen. Båda voro litet
röda, och Gerhard såg tämligen nedslagen ut.

Innan de svängde om hörnet vände Harriet lätt
på hufvudet och gaf Gerhard en blick, hvars uttryck
Magda tyvärr ej kunde se.

»Jag tycker ganska bra om dig», förklarade hon
nedlåtande i halfhög ton, och därmed fick Gerhard
sig nöja, och Magda med.

Den lilla flickan satte sig suckande tillrätta i
stolen igen. Så var den roligheten slut. Farmor kunde
gärna ha låtit dem hålla på en stund till. Kanske
de till sist — kysst hvarandra, och tänk hvilket
öfvertag öfver Harriet hon då hade fått!

Det hade hon för öfrigt redan nu. Nästa gång
Harriet inte ville göra, som hon ville, skulle hon
lägga hufvudet på sned och säga på Gerhards
släpiga sätt:

»Jag trodde, du tyckte litet om mig, Harriet!»

Magda kunde ej låta bli att skratta vid tanken
på den förbluffade min Harriet då skulle göra.

Efter en stund öfverraskade hon sig åter med att
stirra på prins Gustaf. Han såg ändå bra god och
rar ut. Och farmor hade nog rätt uti, att det var
ett okynnigt pojkstreck att narra omkull den
beskedlige kantorn. Tänk ändå så snäll farmor var, som
ej strax gick åstad och berättade för far, när Magda
bar sig illa åt. Det är ända bra trefligt med folk,
som inte skvallrar.

Magda började bli helt vek om hjärtat. Farmor
såg så trött ut i dag — tänk om hon skulle bli sjuk
af sorg öfver Magda, som alltid var så stygg och
trotsig.

Den lilla flickans ögon fylldes af tårar, och hon
vred sig oroligt på stolen. Hon kände hur ångern
kom smygande öfver henne och ville göra ett försök
att bli den kvitt — den plågade henne alltid så
rysligt den där ångern.

Steg hördes på sandgången under fönstret. Magda
tittade åter ut. Jaså, där gick Anna-Stina med
krattan för att kratta terrassen. Och Magda, som alltid
brukade vara med och beundra alla de vackra
mönster hon krattade i sanden. Gamla otäcka klockare
där, som skulle komma att narra henne att narra
omkull honom, så att hon fick sitta och ha tråkigt
en hel förmiddag! Magdas upprorsanda stack på
nytt fram hufvudet.

Om det bara varit Gertrud, som trillat af stolen
hade det ej blifvit någon arrest af. Det går bra
orättvist till här i världen; hennes uppsåt och
handling voro precis densamma, antingen det var kantorn
eller Gertrud som råkade bli offret, men i första fallet
ådrogo de henne straff, i det andra icke, endast
därför att kantorn var något ålderstigen.

Ja, det hade sina oomtvistliga fördelar att vara
gammal; då fick man göra hvad man ville, och ingen
tordes bråka med en. Men i träd kunde man likväl
ej klättra eller rasa i hövolmar eller leka med dockor.

»Nog kunde väl ändå Gertrud komma upp och
prata bort en stund med mig», tänkte Magda vidare
och följde med förströdd min en humlas dans på
fönsterrutan, »men hon håller naturligtvis ihop med
de andra. Det vore i alla fall roligt att vara lika snäll
som Gertrud, som sällan gör något galet eller råkar
illa ut.»

Magda gäspade; det sakta suset i lönnen var
söfvande. Hon kastade en pröfvande blick på soffan,
som såg sval och inbjudande ut med sitt rödrandiga
öfverdrag, och förflyttade hastigt sin lilla person till
den gamla vännen, hvilken många gånger förr
förhjälpt henne till sömn.

Men innan hon somnade, kastade sig ångern än
en gång öfver henne, och det så häftigt, att tårarna
rullade utför hennes kinder. Hur många gånger hade
hon ej setat här på soffan bredvid farmor och blifvit
tröstad och smekt, då hon kommit till henne med
sina små bekymmer och sorger. Och nu lönade hon
henne på detta sätt!

»Det är bara jag som är stygg», snyftade hon för
sig själf, »alla de andra äro snälla. Men jag skall
bli snällare än alla de andra, och jag skall visa
dem, att jag kan vara lika förståndig som Gertrud
och ännu mer.»

Om farmor hört dessa föresatser, hade hon sagt,
att man ej bör lita för mycket på det egna jaget,
men nu var hon ej där, och Magda frossade ostörd
i  att utmåla för sig hur 'jag' skulle förvåna världen
med att bli en mönsterflicka utan like.

*

Inga andra ljud störde tystnaden i farmors
kammare än humlornas surrande i lönnen utanför. De
hvita gardinerna fläktade sakta fram och åter och
kommo i starkare rörelse, när nu dörren sakta sköts
upp.

Det var Kerstin, som kom för att se om
'gull-barnet'.

Så snart hon hörde talas om arresteringen, ville
hon strax gå upp, men detta förbjöd farmor på det
bestämdaste.

»Magda behöfver tid att tänka», sade hon, »och
ingen får störa henne.»

Gumman muttrade något för sig själf om
'orättvisa' och vankade sedan omkring som en orolig ande
samt skrämde upp sig med allehanda dumma
inbillningar. Till slut kunde hon ej behålla sin oro för
sig själf utan sökte upp Harriet.

»Tänk, om Magda gjort sig något illa», sade hon.
»Jag var nyss utanför fönstret och lyssnade, men
hörde ej ett ljud.»

»Hvad skulle hon göra sig för illa?» frågade
Harriet tämligen ointresserad, ty hon höll på att väga
upp socker till söndagstårtan och tyckte ej om att
bli störd.

»Å, man vet väl hur man blir, när man blir
uppretad», sade gumman otålig; »då kan man allt bli
så förtretad, att man vill hoppa ut genom fönstret
eller göra något annat galet.»

»Det är väl ingen, som retat upp Magda, mer
än möjligtvis hon själf», menade Harriet. »Hon
förtjänar naturligtvis att få straff, när hon burit sig
illa åt.»

Farmor trädde i detsamma in i köket, så att
Kerstin ej vågade högt opponera sig, men för sig själf
puttrade hon:

»Det skadade för resten inte, att kantorn fick sig
en omstjälpning, han som jämt sätter näsan i vädret
och ser högfärdig ut.»

När Klara — husjungfrun — började duka
middagsbordet, kunde Kerstin ej uthärda längre utan tog
Gud i hågen och gick än en gång till sin matmor för
att föra Magdas talan.

»Det är väl inte fruns mening, att Magda skall
bli utan middag, i dag?» sade hon i ganska
onådig ton.

Den gamla frun som helst ville, att lektorn ej
skulle få veta hvad som passerat visade sig
medgörligare än gumman hoppats.

»Ånej, så obarmhärtig tänker jag ej vara»,
svarade hon småleende, och för att göra sin gamla
tjänarinna glad, tillade hon: »du kan ju gå och säga
Magda att hon får komma ned till middagen.
Känner jag henne rätt har hon nog ångrat sig och är
en snäll flicka nu.»

Kerstin drog sin tandlösa mun till ett belåtet
leende. Ett kärare uppdrag kunde hon ej få, och så
fort hennes skröpliga ben tilläto det, linkade hon
uppför trappan.

»Stackars lilla lamm, har hon inte legat och gråtit
sig till sömns», mumlade gumman upprörd, då hon
kom fram till soffan och såg, att Magda låg och sof.
»Att man kan vara så sträng mot ett litet barn»,
och hon runkade på hufvudet, ty så snart det gällde
Magda hade hon betänkligt svårt att se saker och
ting i deras rätta ljus.

Det var som om Magda känt gummans blick, ty
hon sträckte på sig och slog upp ögonen.

Det första hon fick syn på var Kerstin, och ett
förnöjdt leende flög öfver hennes läppar, ty hon
förstod, att befrielsens stund var inne.

»Farmor säger, att Magda kan komma ned nu»,
sade Kerstin med sin blidaste röst, och när Magda
som fortfarande var helt vek om hjärtat åter började
gråta, tillade hon, tolkande matmoderns ord efter sitt
eget sinne:

»Var inte ledsen hon Magda, för frun säger
därnere, att Magda är en snäll och söt flicka, fast det
vill hon inte säga till Magda själf, för att inte
skämma bort henne.»

Det var en verklig njutning att gråta i Kerstins
sällskap, ty då fick man alltid höra så många vackra
saker om sig själf, och därför gjorde Magda på en
god stund intet försök att hejda sina snyftningar.

Kerstin blef helt hjärtängslig.

»Seså, gråt nu inte mer, gullbarnet mitt, utan kom
nu. Klara håller redan på och dukar, och vi får
smultron till middagen.»

Magdas ansikte klarnade öfverraskande hastigt,
och hon torkade lydigt tårarna, ty det gick ej an
att sitta och se förgråten ut vid middagsbordet.

Hon andades upprepade gånger på sin lilla
bollikt hopkramade näsduk och höll den mot ögonen
— det hade hon lärt sig af Harriet — och såg
sedan småleende på Kerstin.

»Syns det, att jag gråtit?» frågade hon ifrigt.

Kerstin granskade de klara barnaögonen med sin
skumma blick.

»Nej då, det syns inte», försäkrade hon lugnande,
»och för öfrigt kommer ingen att göra Magda några
frågor, om det är det hon är rädd för.»

Kerstin fick rätt, ty innan middagen serverades,
hade Magda haft ett enskildt samtal med farmor,
framhviskat det svåra ordet, 'förlåt', och själfmant
lofvat att också bedja herr Levin om förlåtelse samt
fått några kärleksfullt gillande ord till svar, och vid
middagen var det ingen, som med ett ord häntydde
på förmiddagens tilldragelser.

Lektorn lade genast märke till dotterns svullna
ögonlock och stillsamma väsen och förstod, att
någonting varit på tok, men då han därpå kastade en
oroligt frågande blick på sin mor, och hon besvarade
den med en afböjande skakning på hufvudet och ett
ljust leende, förstod han, att på hvilket sätt Magda
än förbrutit sig, var allt åter godt och bra igen, och
att han gjorde bäst uti att ej låtsa om något.

När de stego upp från bordet kunde han dock ej
afhålla sig från att halfhögt säga till sin mor:

»Är Magda snäll igen?»

»Ja, det är hon», ljöd svaret allvarsamt. Men
det drog ett skälmaktigt leende öfver farmorsläppar,
när hon tillade:

»Hon är bara så öfvernaturligt snäll och ödmjuk
just nu, att man måste befara det ej skall räcka
länge.»

Lektorn smålog och suckade på samma gång.
Hur väl kände ej farmor sin lilla sondotter!
</chapter>

<chapter name="ÅTTONDE KAPITLET.

Systrarna.
">ÅTTONDE KAPITLET.

<b>Systrarna.</b>

Harriet kastade en sista granskande blick på
frukostbordet, jämkade på några fat och flyttade den
stora vasen fylld med löjtnantshjärtan och spirea
närmare morbror Hans' plats — så länge sommaren
varade ville han gärna se blommor på bordet.

Hon såg så söt och husmoderlig ut, där hon stod
i sin ljusröda bomullsklänning och med hufvudet på
sned betraktade sina händers verk, att Gerhard som
var den förste att hörsamma kallelsen till frukosten,
blef mer betagen än någonsin.

»Du blir vackrare för hvar dag, Harriet», sade
han med oförställd beundran.

Harriet kisade med sina bruna ögon och
återgäldade hans varma ögonkast med en blick, som
tydligt sade:

»Det är då mer än man kan säga om dig.»

Jag kan dock i förtroende tala om, att några år
längre fram i tiden, när Gerhard blifvit en välbeställd
man i staten, sett sig om i världen och öfvervunno
sin forna blyga tafatthet, kom Harriet på andra
tankar och hade alls ingenting emot att bli solstrålen i
hans vackra hem. Men vid denna tid uppmuntrade
eller stötte hon honom tillbaka allt för sitt eget nöjes
skull, och Gerhard hade gått in på leken, fastän det
ibland kom ett uttryck i hans ögon, som borde ha
varnat henne för att gå för långt.

»Kan du inte variera med dina artigheter», sade
Harriet med ett litet gäckande leende. »Man tröttnar
på att ständigt höra ett och detsamma.»

Han rodnade och såg bedjande på henne.

»Bara du inte tröttnar på mig själf —», började
han ödmjukt.

»Det är just hvad jag gör, om du fortsätter att
gå omkring och se sentimental ut», svarade hon
ovänligt med tanke på allt gyckel af småflickorna
för hvilket Gerhards beundran utsatte henne. »Man
skall undvika att göra sig löjlig, käre Gerhard.»

Det flammade till i hans ögon och han tog henne
hårdt i armen.

»Man skall undvika att kokettera, kära Harriet»,
sade han kärft, svängde sig om på klacken och gick
till det bortre fönstret, där han ställde sig med
ryggen vänd mot henne.

Den unga skönheten stirrade häpen efter honom,
och det var ej utan att det låg ett uttryck af gillande
i hennes ögon. Sådan hade hon aldrig sett honom
förr; den där stolta kastningen på hufvudet och
bestämda minen klädde honom bra. Det fanns ändå
ruter i gossen. Men det där om koketteri skall du
allt få igen, min bäste Gerhard. Sådant säger man
ej ostraffadt till en flicka.

Märkvärdigt nog fick Harriet dock ej på hela dagen
tillfälle att visa honom sin onåd.

Sedan de kommit hem ur kyrkan, höll han sig
uteslutande till småflickorna, och på eftermiddagen,
när Harriet ändtligen var ledig från alla
hushållsbestyr var han så inbegripen i ett allvarligt samtal
med doktorn och lektorn, att det ej var att tänka
på att söka afbryta det.

»Så treflig som i dag har jag aldrig sett Gerhard»,
anförtrodde Magda Harriet, då de samlades vid
kaffebordet under lönnen. »Han har varit så glad och
språksam, och det förefaller, som om han i hast vuxit
till sig på alla vis.»

Kanske detta berodde på att Gerhards själfkänsla
börjat vakna, men det förstod sig Magda icke på.

»Tycker du det?» sade Harriet liknöjd och kastade
i smyg en ogillande blick på sin unga släktinge, som
företagit sig något så oerhördt som att en hel dag
låtsa som om hon bara vore luft.

Detta kunde ha nyhetens behag för en stund,
men i längden blef det tråkigt, och när Harriet gick
förbi honom för att servera farmor kaffe, passade
hon på att halfhögt säga:

»Vi äro väl goda vänner igen, Gerhard?»

I stället för att såsom hon väntat åter bli eld och
lågor, såg han på henne med kylig vänlighet och
svarade: »naturligtvis», så lugnt, som om det gällt
den likgiltigaste sak i världen.

Hvad gick åt gossen? Harriet var alldeles häpen.
Men vänta bara, om hon blott fick honom för sig
själf, skulle hon allt få honom mjuk igen.

Medan farmor och de gamla herrarne
samspråkade, och småflickorna voro upptagna med att skämta
med Kerstin, passade hon på att säga till Gerhard,
som för ögonblicket satt och såg rakt framför sig
med en rätt trött min, som om dagen förefallit
honom ansträngande:

»Har du lust att följa mig upp i förmaket och
se på de nya porträtten?»

Han såg på henne med en viss längtande tvekan,
men vände blicken hastigt åt annat håll och satt
stilla som förut.

»Tack Harriet, men jag sitter så bra här.»

Hon fick tårar i ögonen och vände sig häftigt
ifrån honom. Gerhard såg det, men ändrade ej
ställning. Magda hade rätt; det var ruter i gossen. Han
måste dock pressa läpparna hårdt tillsammans för
att ej ropa henne tillbaka, ty han visste ju så väl,
att det skulle dröja mycket länge innan han
härnäst fick tillfälle att tala ensam med Harriet.

»Ni ha väl hört nyheten, flickor?» frågade
morbror Hans och såg upp från sin kaffekopp.

»Nej, hvad då?» ropade Gertrud och Magda om
hvarandra. Harriet brydde sig för närvarande ej om
några nyheter.

»Jo, Gerhard har fått anbud af en rik vän att
göra honom sällskap på en ettårig utländsk resa, och
han kom egentligen hit för att rådgöra med oss
huruvida han bör antaga det eller utan afbrott fortsätta
studierna.»

»Naturligtvis bör han resa», sade lektorn, »ett
sådant tillfälle erbjudes honom kanske aldrig mer och
bör bli honom af oberäknelig nytta.»

Lektorn suckade lätt vid tanken på sina egna
ungdomsdrömmar om långa studieresor i främmande
land. Han såg på sin lilla dotter och smålog
vemodigt; nu när hans förhoppningar möjligen kunnat
förverkligas, var det hon, som band honom vid
hemmet, och åt henne skulle de besparingar gömmas,
hvilka   han   numera   ansåg   sig  kunna årligen göra.

»Res du, Gerhard», upprepade han, »du skall aldrig
behöfva ångra ett dylikt afbrott i de regelbundna
studierna», och morbror Hans var af samma mening.

Småflickorna pratade i munnen på hvarandra:
»Hvarför har du ej sagt något till oss, Gerhard?
Hvarför frågar du inte oss till råds?»

»Jo, jag skall göra det nu», sade Gerhard med
plötslig liflighet och kastade en förstulen blick bort
till Harriet som satt skenbart fördjupad i sin
följetong. »Hvad säger du, Gertrud?»

Den tillfrågade tog saken på djupaste allvar och
funderade en stund, innan hon svarade:

»Jag tycker, att du bör fortsätta studierna; efter
ett helt års afbrott blir det kanske svårt att på
allvar ta itu med dem.»

»Hör på den lilla Minerva», sade morbror Hans
skrattande. »Det är visserligen förnuft i hvad hon
säger, men känner jag Gerhard rätt, så är det ingen
fara med den saken. Gossen har fullt upp med energi,
när det gäller, skall jag säga dig.»

»Nå Magda, hvad råder du mig till?» sporde
Gerhard vidare.

»Res du», sade Magda utan betänkande. »När far
och morbror», tillade hon för artighets skull, »råder
dig till det, så är det det bästa du kan göra. För
resten kan jag inte tänka mig något härligare än att
få se sig om i världen. Ack, du lycklige Gerhard!»

Gerhard smålog lätt och vägde betänksamt fram
och åter på stolen.

»Nå, skall du inte också fråga hvad Harriet tycker?»
frågade Gertrud smått otåligt, ty hon tyckte ej om, att
systern stod liksom utanför hvad som förehades.

»Jo naturligtvis; hvad säger du, Harriet?» sade
Gerhard lugnt och såg på henne.

Hon såg upp från urklippet med en min, som
om hon ej följt med samtalet.

»Skall jag resa eller icke?» frågade han ånyo med
blicken stadigt fästad på henne.

Det kom ett plågadt uttryck i de bruna ögonen,
men hon svarade kort, liksom missnöjd öfver att bli
störd:

»När du får välja, bör du naturligtvis göra det
du helst vill», hvarefter hon fortsatte läsningen.

Gerhard strök sig öfver pannan, som om han haft
ondt i hufvudet. När han därefter såg upp var han
litet blek om kinden, och raskt, som om han varit
rädd att ångra sig kommo orden:

»Alltså reser jag.»

Harriet kände hur det ryckte i läpparna, men höll
hufvudet så djupt nedböjdt, att ingen märkte det.

Nu följde ett lyckönskande, rådslående och
planerande utan all ända, i hvilket den unga flickan ej
tog någon del. Magda, som hade ögonen med sig,
märkte att någonting var på tok, och när Harriet reste
sig för att gå och styra om kvällen, passade hon på
och följde med henne.

»Hvad är det mellan dig och Gerhard?» frågade
hon förtroligt och stack armen under kusinens.

»Hela gårdsplanen», svarade Harriet i lätt ton.

»Asch, du vet mycket väl hvad jag menar. Ha
ni grälat?»

»Stort folk brukar inte gräla», sade Harriet
afvisande.

»Men konstiga kan de i alla fall vara», förklarade
Magda lifligt. »När Gerhard är hängfärdig, då är du
strålande glad, och när du är surmulen, då är han
munter och språksam. Jag förstår mig inte alls på er.»

»Det behöfver du inte heller göra», sade Harriet
lugnt, men då blef Magda stött och gick sin väg.

Under tiden manövrerade Gertrud på ungefär
liknande sätt med Gerhard, som hon drog med sig ned
i trädgården under förevändning att visa honom
några särskildt vackra hvita liljor.

»Hvarför är du inte vän med Harriet?» frågade
hon rakt på saken.

»Det är hon, som inte vill vara vän med mig»,
svarade ynglingen, villig att skänka den lilla flickan
sitt förtroende, ty han hade nu så länge lagt band
på sig, att det var honom en lisa att öppna sitt hjärta
för någon.

»Jaså, jag förstår», sade Gertrud och så stodo de
tysta en stund.

»Hör du Gertrud, vill du lofva mig en sak», sade
han därefter och böjde sig djupt öfver en ståtlig lilja,
liksom bedårad af dess skönhet.

»Ja gärna.»

»Glöm inte bort mig under den långa tid jag blir
borta —» Han gjorde ett kort uppehåll och drog
efter andan.

Gertrud såg förvånad ut. En sådan bön var hvad
hon minst väntat sig, ty Gerhard hade aldrig tagit
mycken notis hvarken om henne eller Magda. Det
hade snarare många gånger förefallit, som om han
tyckt, att de varit honom i vägen.

»Och — och —» fortsatte han stammande, »laga
så att — att inte Harriet heller glömmer mig.»

Jaså, det var där skon klämde.

»Hur skall det gå till?» frågade hon, alltför klok
att lägga i dagen hur intresserad hon var.

Han såg bedjande på henne med sina trohjärtade
blå ögon, ångrande att han ej för länge sedan sökt
göra henne till sin bundsförvant.

»Det vet du bättre än jag, du som är flicka», sade
han, men då hon fortfarande stod där helt likgiltig
och petade med en käpp i sanden, tillade han ifrigt,
gifvande sin manhaftiga stramhet på båten: »Du
kunde ju emellanåt säga några vänliga ord om mig,
och så kunde du öfvertala henne att skrifva någon
gång, men du får inte låtsa om, att jag bedt dig om
detta, förstår du.»

Gertrud såg helt oskyldig på honom.

»Hvarför ber du inte själf Harriet att skrifva
till dig?»

Han blef åter bister i hågen.

»Därför att hon inte är i lynne att höra på mig
i dag», genmälde han kort.

Gertrud småskrattade plötsligt och tog honom
förtroligt under armen.

»Jag känner syster min, jag», sade hon »och vet
hvad slags folk hon tycker om. Vi hade en tid en
pastorsadjunkt här, som var kär i henne och inte
gjorde annat hela Guds långa dagen än suckade och
sade henne dumma artigheter.»

Gerhard rodnade; skulle detta vara en pik åt
honom? Gertruds oskyldiga min lugnade honom dock.

»Men du har inte låtsat om henne i dag»,
fortsatte hon, »och därför är jag säker på att hon skall
minnas dig ganska länge, om jag också ej säger
ett ord.»

Gerhards ansikte klarnade. Tänk, om han
omedvetet gjort sig själf en tjänst genom sin visade köld
mot Harriet:

»Tror du verkligen det?» sade han ifrigt.

»Ja, det gör jag visst», bedyrade Gertrud
tvärsäkert. »Harriet kan inte fördraga den, som hon ser,
att hon kan få kuscha med hur som helst, och vore
jag som du —» hon tvekade och tystnade.

»Nå», sade Gerhard litet otåligt.

»Jo, jag tänkte bara, att det vore klokast, om du
höll dig kavat ända in i det sista, dess längre
kommer hon att tänka på dig, begriper du.»

Nej, det begrep Gerhard alldeles icke utan tyckte
i sitt stilla sinne, att flickor voro högst kuriösa
varelser.

Det hade verkligen varit hans mening att före
afresan försöka få tala några ord i enrum med
Harriet, men som han ej var säker på att då kunna
bibehålla sitt öfverlägsna lugn, och Gertrud så envist
tycktes hålla på att detta vore nödvändigt, beslöt han
att följa hennes råd hur påkostande det än kändes.

Följden af detta samtal blef alltså den, att
afskedet mellan de unga tu skedde i allas närvaro och
så lugnt, som om det ej gällt annat än en kortare
skilsmässa.

Båda längtade att säga hvarandra ett hjärtligt ord,
men Harriet ville ej utsätta sig för risken att bli
afspisad än en gång, och Gerhard tänkte på Gertruds
råd och inskränkte sig till att hålla den unga flickans
hand i sin litet längre än nödvändigt var.

Men när han kraflat sig upp på velocipeden och
redan satt den i fart vände han sig om och ropade:

»Ni skrifva väl någon gång till mig, flickor?»

»Ja gärna», ropade Gertrud och Magda; Harriet
stod tyst, men Gerhard uppfångade en hastig blick
och hjulade bort från prostgården med mindre tungt
hjärta än några ögonblick förut.

»Det är fasligt hvad du sätter näsan i vädret i
kväll», sade Magda till Gertrud, då de stodo i
begrepp att säga hvarandra god natt. »Hvarför
spatserar du omkring och ser så högfärdig ut?»

»Därför att — ja, det gör detsamma. God natt
med dig», ljöd det föga tillfredsställande svaret, men
i tysthet tänkte Gertrud, att den som fått en ung
mans förtroende väl kunde ha skäl att yfvas litet.
</chapter>

<chapter name="NIONDE KAPITLET.

Magda gör ett besök.">NIONDE KAPITLET.

<b>Magda gör ett besök.</b>

Dagen därpå, då Harriet och Gertrud voro
sysselsatta med att räkna upp kläder till tvätten gick Magda
till farmor och bad att få plocka några blommor på
stora rundeln.

»Ja, nog kan du få det», svarade farmor, som
strax tog för afgjordt att Magda ville bereda sin far
en liten glädje. »Det är snällt af dig, att du tänker
på far.»

Magda rodnade och såg smått skamsen ut.

»Jag tänkte inte alls på honom», erkände hon
motvilligt, men sanningsenligt. »Det är någon annans
namnsdag i dag.»

Farmor funderade litet; nej, det fanns ingen i
prostgården, som hette Jakob.

»Du tar visst miste på dag, kära barn», sade
hon, i det hon granskade den beundransvärda stopp
hon nyss slutat på den fina damastservetten; »här
finns ingen Jakob.»

Magda småskrattade förläget.

»Nej, men i klockargården finns det en», sade
hon och sprang sin väg så fort hon kunde.

Farmor log, så att hela hennes blida ansikte lyste
— var det ej det hon alltid sagt, att det ej fanns ett
snällare barn än Magda, blott hon lät sitt varma
hjärta råda.

Magda hade snart sin bukett färdig. I midten
tronade en hvit lilja, rundt omkring den dallrade
löjtnantshjärtan, utanför dem kom en ljusröd krans af
spireor och det hela inramades af törnrosblad.

Det var verkligen en riktigt stilig bukett, tyckte
Magda  och  så begaf hon sig af på sin Canossafärd.

Det var ej utan att hon beundrade sig själf,
medan hon gick den dammiga landsvägen framåt; det
var så bra påhittadt af henne att begagna sig af
kantorns namnsdag, och när hon nu så artigt uppvaktade
honom med en blombukett, behöfde hon kanske icke
ens låtsa om den dumma händelsen i lördags. Han
borde väl ändå förstå, att det var med tanke på den
hon gaf honom blommor och icke fordra, att hon
dessutom skulle direkt bedja om ursäkt.

Men när klockargården kom i sikte saktade hon
likväl farten vid minnet af att hon lofvat farmor att
bedja herr Levin om förlåtelse. Det gick nog ej med
mindre än att hon bokstafligen höll sitt löfte, ty det
var ej sagdt, att han kunde förstå det språk hon
ville att blommorna skulle tala i hennes ställe.

Ett ögonblick funderade hon på att kasta
buketten i diket, vända om och låta farmor tro att hon
hållit sitt ord, men så segrade hennes rättrådighet
och hon rusade fram till den rödmålade byggningen
och uppför trappan med en fart, som gjorde ett
återtåg omöjligt.

Magda knackade sakta på köksdörren, som
öppnades af kantorns hushållerska, en fryntlig, rödkindad
gumma.

»Är herr Levin hemma?» frågade hon andfådd.

»Nej men se lilla Magda!» utbrast gumman. »Det
var då en riktigt glad syn. Och kommer hon 
minsann inte med en stor blombukett. Jo, jag tackar,
jag, nu blir kantorn allt bra glad. Ja visst är han
hemma, stig in, stig in! Kära hjärtandes så glad han
skall bli! Tänk, en sådan snäll liten flicka, som kom
i håg hans namnsdag!»

Gumman ledsagade Magda öfver korridoren till en
dörr, som hon öppnade.

»Stig in kära barn», uppmanade hon och sköt
flickan sakta in i rummet, »stig in, jag kommer strax
tillbaka!»

Och så stängde hon dörren, och Magda stod där
ensam med klappande hjärta midt emot kantorn, som
öfverraskad reste sig upp och gick emot henne.

»Jag har den äran att gratulera», sade hon nigande
och räckte honom buketten.

»Å för all del, för all del», sade han förlägen och
bugade sig så djupt, som om han stått inför själfva
vördig doktorn. »Det var bra snällt af Magda att —»

»Och så skulle jag be om ursäkt för i lördags»,
föll hon honom i talet, rädd att ursäkten alldeles
skulle utebli, om den ej strax kom fram.

»För all del, för all del», upprepade han och
bugade sig åter, »det var ju bara ett nöje för mig att
bereda Magda ett litet nöje — det vill säga, jag
menar, att det nog inte var så illa menadt, som det
såg ut — ja, det vill säga, jag har alldeles glömt
hela saken, förstår Magda.»

Hans stora artighet och synbara förlägenhet gjorde
det lättare för Magda att tala ut hvad hon hade på
hjärtat.

»Jo, det var riktigt skamligt af mig att narra
omkull kantorn, och jag begriper inte att jag kunde
bära mig så illa åt», fortsatte hon i ett andetag,
njutande af att göra sin bekännelse i så starka ordalag
som möjligt, »och jag hoppas att kantorns — peruk
ej tog någon skada», höll hon i ifvern på att säga,
men hejdade sig i rätt tid — »att kantorns ben snart
blef bra igen», rättade hon sig, lyckligtvis erinrande
sig hur ihärdigt han gnidit sin ena fortkomstledamot.

»För all del, det är ingenting att tala om, det är
ingenting alls att tala om», försäkrade den beskedlige
klockaren. »Ett litet blåmärke betyder alls ingenting,
om det ej sitter på en baldrottnings bara arm», och
han småskrattade, ty han tyckte, att han sagt
någonting lustigt.

»Vill inte Magda vara så god och sitta ner»,
fortsatte han. »Gamla Lena har lagat en tårta åt mig,
och det vore en stor ära för henne, om Magda ville
smaka den.»

Magda neg och tackade och satte sig på yttersta
kanten af den brunmålade rottingssoffan.

»Kantorn är verkligen en fin herre, en riktigt fin
herre», tänkte hon för sig själf, medan han gick till
hörnskåpet och tog fram en karaffin och tre glas.
Han behandlade henne, som om hon varit en ung
dam; det var bara skada, att Gertrud ej var med
och bevittnade den senare delen af hennes visit. Den
första afdelningen var, rätt betänkt litet genant och
kräfde inga åskådare.

Drifven af sin gamla benägenhet, att vare sig hon
var snäll eller stygg alltid gå till botten med en sak
lutade Magda sig fram, när kantorn satte
karaffinbrickan på bordet och sade ifrigt:

»Det är ju säkert, att kantorn inte längre är ond
på mig?»

»För all del kära barn, det har jag aldrig varit»,
förklarade han sanningsenligt, ty en trettioårig
erfarenhet såsom skollärare hade lärt honom ett
obeskrifligt tålamod med barns tanklösa upptåg. »Jag
har varit utsatt för värre påhitt än det lilla sprattet
i lördags», tillade han öppenhjärtigt vid tanken på
allt det gyckel, hvars tacksamma föremål hans elever
ofta ansett honom vara, »men jag kan inte påminna
mig att någon förut själfmant kommit och bedt om
ursäkt därför.»

Det var ej utan att Magdas själfbeundran
ytterligare växte, och hon satt där en stund med ganska
själfbelåten min, tyckande  sig vara ett tydligt bevis
på hur dygden belönar sig själf och blifver ytterligare
belönad.

Nu kom Lena in med glasassietter och den
delikata tårtan, prydligt skuren i stora bitar.

»Var nu så snäll och håll till godo lilla barn»,
sade hon med en fryntlig nick. »Kantorn måste se
till, att Magda får så många bitar hon orkar äta.»

»Det får Lena själf göra», ljöd svaret, »hon
stannar väl inne och sällskapar med oss?»

»Hjärtandes, hvad tänker han på, jag har
syltgrytan på spiseln, vet jag. Det vore just trefligt, om
min rara sockerlag brändes vid.»

»Ja men ett glas körsbärsvin hinner nog Lena
dricka med oss», envisades han och fyllde de små
likörglasen.

»Ja skål då herr kantor», sade Lena och neg,
»lycka till många glada Jakobsdagar.»

Med tanke på sockerlagen stjälpte hon hastigt i
sig vinet och rusade på dörren.

»Hade inte Gertrud lust att göra Magda sällskap?»
frågade kantorn och serverade Magda ett par stora
tårtbitar.

»Jo det tror jag nog», svarade Magda mumsande,
»men jag frågade henne inte, därför att jag helst
ville gå ensam.»

»Hm — jaså —», sade herr Levin fundersamt och
bytte därpå hastigt om samtalsämne.

»Kan Magda gissa hvem som lagat i ordning det
här vinet åt mig?»

»Lena», gissade hon.

»Nej det gjorde morsgumman min i höstas; jag
känner ingen som kunde göra så godt körsbärsvin
som hon.»

»Ja, det är vådligt godt», instämde Magda och
smuttade på sitt glas.

»Att inte fru Levin flyttar hit på allvar», tillade
hon mindre af intresse för saken än för att ha något
att säga.

»Hon har flyttat hit och kommer aldrig mer att
lämna Tomteboda socken», svarade kantorn, men i
så nedstämd ton, att Magda såg helt öfverraskad ut.
Hon hade hört talas om det goda förhållande, som
rådde mellan klockaren och hans gamla mor och
kunde därför ej förstå, att han såg så ledsen ut, när
han talade om att hon flyttat till honom.

»Det hade varit roligt att få hälsa på henne»,
sade Magda artigt, »men hon ligger kanske och
hvilar.»

Det ryckte litet i kantorns magra ansikte.

»Ja, hon ligger och hvilar», eftersade han med
så stor högtidlighet, att Magda ej kunde låta bli att
draga på munnen. Det var för lustigt, att han alltid
skulle tala i den där högtidliga tonen, om det också
gällde de minsta småsaker. Hans nästa ord skrämde
dock Magdas leende på flykten. »Hon ligger och
hvilar, men inte här hemma hos mig. Därute —»
han gjorde en åtbörd mot fönstret, som vette ut mot
kyrkogården, »hvilar morsgumman från sitt trägna
arbete.»

Magda såg ledsen och förlägen ut. Att ingen
talat om för henne att fru Levin var död, så att hon
sluppit göra kantorn ondt med sin sorglösa fråga.

»Förlåt — jag visste inte —» stammade hon.

»Det gör ingenting, jag talar gärna om gumman
mor», sade han stilla. »Magda kan förstå hur högt
jag sätter henne i mina tankar, när jag säger att jag
ej gift mig, därför att jag aldrig träffat en kvinna
som liknat henne i godhet och själfuppoffring.»

»Det är precis så .med mig också», försäkrade
Magda med stor bestämdhet. »Jag har ofta tänkt,
att jag aldrig skall gifta mig, därför att det inte kan
finnas någon som är så god som min far.»

Öfver kantorns tunna läppar drog skuggan af ett
smålöje.

»Ja, man får stora pretentioner på människor,
när man haft sådana föräldrar som Magda och jag»,
sade han, »och sedan händer det så lätt, att man får
namn om sig att vara dryg och högfärdig.»

Magda såg smått besvärad ut; hon visste att detta
var allmänna omdömet om den stela och afmätta
klockaren.

Minnena strömmade öfver honom och med blicken
fäst på kyrkogårdens lummiga träd fortsatte han
halfhögt och liksom för sig själf:

»Gumman mor var bara en tarflig torparänka
hon, men hon behöll kvar sitt torp och sträfvade
och arbetade från morgon till kväll för att jag skulle
få studera och bli en fin herre. Och för att glädja
henne läste och pluggade jag, fastän jag mycket hellre
velat bli landtbrukare, och för hennes skull vande
jag mig att ge akt på hvart ord jag sade och hvarje
rörelse jag gjorde, så att alla skulle bli varse, att
hennes son blifvit en fin herre. Hon berättade mig
en gång med tårar i ögonen, att folk verkligen fällt
det omdömet om mig, men det målet hade vi nog
nått på bekostnad af min naturliga liflighet och
ungdomsfriskhet.

»Det hämnar sig själft att göra våld på naturen;
det gör lika ondt, som att klämma in foten i en för
trång sko. Det tänkte dock gumman mor aldrig på,
och efter några år gjorde jag det ej heller själf.

»Tack vare henne behöfde jag ej göra några
skulder, och när jag ändtligen hunnit så långt att jag
blef utnämnd till klockare och skollärare här, var
det morsgumman, som för sina sparpenningar
skaffade mig hela möblemanget.

»Men när jag bad henne att flytta till mig
svarade hon envist nej, fastän jag visste, att det sved
i hennes hjärta.

»Du skall gifta dig med en fin flicka, Jakob»,
sade hon, »och jag vill inte bli en nagel i ögat på
henne och hennes släkt. Hemma på torpet är min
plats, där stannar jag, annars kunde det en dag
hända, att du komme att blygas för din tarfliga
mor.»

»Herre Gud, hur gärna hade jag ej gifvit finheten
på båten, blifvit mig själf igen och följt morsgumman
hem för att sköta torpet åt henne, men det hade varit
dödsstöten för hennes äregiriga förhoppningar, och
därför fick hon sin vilja fram — vi sutto ensamma
på hvar sitt håll och längtade efter hvarandra.

»När många år gått, och hon var säker på, att
jag slagit alla giftastankar ur hågen, blef hennes
längtan plötsligt så stor, att hon ej gaf sig någon ro, förrän
en af mina kusiner åtog sig att sköta torpet åt henne
och så flyttade hon på allvar till mig.

»Magda må tro det var en glad dag, när
morsgumman kom.

»Det var likväl som om hon ej tålt vid att så
med ens upphöra med sitt ansträngande arbete, ty
hon sjönk alldeles ihop och krafterna aftogo
förundransvärdt hastigt. Hon var dock alltid så nöjd och
glad, men en dag satt hon och såg så bekymrad ut,
att jag frågade om det var någonting som oroade
henne, och vet Magda hvad hon då sade: »Jag sitter
bara och funderar på, om vi inte ändå varit lyckligare,
ifall du stannat hemma i torpet hos mig», sade hon.

»Eller om du flyttat förr till mig», inföll jag.

»Ja, kanske det», suckade hon, och tårarna
rullade utför hennes kinder.

»Jag ville dig så väl jag, Jakob, men nu, när vi
snart ska' skiljas på allvar, känns det så tungt, att
vi varit så litet tillsammans här i lifvet. Det var
kanske bara dumt högmod af mig att inte låta dig
gå i far och farfars fotspår.»

»Jag nändes ej säga henne, att jag själf tyckte,
att jag kommit på orätt plats här i lifvet; hon hade
handlat i allra bästa välmening, förstår Magda, och
jag tröstade henne så godt jag kunde och sade att
jag var så tacksam för att hon hjälpt mig fram i
världen.

»Då blef hon lugn och nöjd igen, och ett par dar
därefter var hon död.»

Han tystnade och strök sig öfver pannan.

»För all del, hvad tänker jag på?» utbrast han,
återtagande sitt vanliga stelt förbindliga sätt. »Jag
får be Magda tusen gånger om ursäkt, att jag setat
och fördjupat mig i mina minnen, så att jag glömt
mina skyldigheter som värd. Får jag inte lof att
fylla på glaset?»

Magda passade på och torkade tårarna ur ögonen,
då hon böjde sig ned för att taga upp näsduken, som
hon med flit hade släppt.

»Nej tack, snälle kantorn», sade hon och reste sig
upp. »Jag måste gå hem nu —» hon gjorde ett kort
uppehåll och så kom det hastigt med varm ifver —
»och tack snälle kantorn, som berättat mig allt detta;
nu tycker jag, att jag känner kantorn mycket bättre
än förr, och det är så roligt.»

Han hade också rest sig och stod framför henne,
rak och stel, som vanligt.

»Å för all del, tacksamheten är på min sida», sade
han bockande. »Jag ber än en gång om ursäkt för
min talträngdhet, men när man haft en så god och
själfuppoffrande mor som jag, har man henne ofta i
tankarna, förstår Magda, och då kan man ibland inte
afhålla sig från att tala om henne.»

»Det förstår jag så väl», sade Magda med litet
otydlig röst, men när hon på hemvägen gick och
funderade på hvad hon hört, frågade hon sig själf hvilken
mest offrat sig själf, modern eller sonen, och
märkvärdigt nog, blef hon svaret skyldig på den frågan.
</chapter>

<chapter name="TIONDE KAPITLET.

Till Gerhard.">TIONDE KAPITLET.

<b>Till Gerhard.</b>

Det   var  ingen   måtta   på   hur   det   regnade. De
tunga dropparna piskade mot rutorna, samlade sig i
stora blanka plättar på sanden och bildade små
floder i sluttningen ner mot löfsalen.

Anna-Stina stod ett par ögonblick i köksuppgången
och grufvade sig, så knöt hon beslutsamt fastare till
sin uppskörtade kjol och sprang så att det smutsiga
regnvattnet stänkte högt upp på hennes bara ben bort
till stuprännän för att maka sån bättre tillrätta
under den.

Någon, hvem det nu var, hade gifvit den en knuff
åt sidan, så att vattenstrålen endast träffade dess
yttersta kant. Inte gick det an att låta det rara,
välsignade regnvattnet förfaras på det sättet.

I förbifarten kastade hon en blick upp mot
sängkammarfönstret, där Magda stod, och skrattade mot
henne, så att de starka hvita tänderna lyste. Det ville
mer till än en regnskur att förstöra Anna-Stinas goda
lynne.

Så var det ej med Magda, ty det var knappt
någonting hon afskydde så mycket som regn, och det
var med högst misslynta blickar hon spejade upp
mot den tunga grå himmeln efter en enda liten blå
fläck. Men molnen hängde så täta och mörka, att
Magda befarade att de aldrig skulle orka med att
skingra sig.

Hon suckade kort och otåligt och vände sig inåt
rummet; där satt farmor så lugn och förnöjd i soffan
med sin stickning, som om det varit det härligaste
solsken man kunde önska, och far satt i andra
soffhörnet med sin bok och föreföll, äfven han, att vara
nöjd med sin tillvaro.

Vid Kerstins bord sutto gumman, Harriet och
Gertrud med sitt arbete och småpratade, synbarligen
oberörda af regnvädret.

Där hade Magda också stundtals setat, men
alltsomoftast kastade hon dockklänningen från sig för
att resa sig upp, trycka ansiktet mot rutan och
förebrående stirra upp mot himmeln.

Dotterns oro väckte slutligen lektorns
uppmärksamhet.

»Försök att sitta stilla i fem minuter, kära barn.
Gertrud har inte rört sig ur fläcken på en hel timme,
men du far upp och ner, som om du hade
kvicksilfver i kroppen.»

»Jag bara tittar efter, om det inte skall klarna
snart», sade Magda.

»Ju mer tålmodiga vi äro, dess förr låter Gud det
klarna», inföll farmor, och lektorn nickade
instämmande, ty han förstod den mening, som låg gömd
under orden. »Det finns ett ordspråk, som säger:
'efter regn låter Gud solen skina'.»

»Ja, det är klart, för det kan väl inte regna jämt
heller», mumlade Magda vanvördigt; mönsterflickan
hade låtit sig spolas bort af regnfloderna.

»Skall inte Kerstin ta sig en dusch under
stuprännan», föreslog Harriet oskyldigt.

Gumman gaf henne en onådig blick.

»Jag hvarken duschar eller badar, så att folk ser
det», svarade hon kort.

»Nej, det kan jag så väl förstå», instämde Harriet
lika oskyldigt som förut.

Gertrud såg förvånad ut, ty Harriet brukade sällan
vara spetsig, men hon hade ej hört hur Kerstin nyss
gjort en skämtsara antydan på Gerhard, som den unga
flickan tyckte kräfde en liten hämnd.

Gertrud vek ordentligt ihop sin näsduk, som hon
slutat fålla.

»Jag vet hvad vi skola göra, Magda», sade hon,
plockade trådarna från sin klänning och reste sig upp.

»Hvad då?» sporde Magda håglöst.

»Jo, vi skola skrifva till Gerhard.»

Några dagar förut hade doktorn mottagit ett
kortbref, hvari Gerhard underrättade att han anträdt sin
utländska resa och att hans adress under ett par
veckor var Berlin.

Harriet rodnade omotiveradt och böjde sig djupare
öfver arbetet, men Magda klarnade litet, ty i vanliga
fall tyckte hon om att skrifva bref. Så mulnade hon
åter.

»Jag har ingenting att skrifva om.»

»Åjo, det går nog, bara du börjar», försäkrade
Gertrud tryggt, »vi ha ju varit med om rätt mycket
på sista tiden, kafferep och kräftfångst, och —»

»Det kan ej gärna roa Gerhard att höra samma
saker berättas två gånger», invände Magda.

»Det gör ingenting, för du och jag skrifva inte
alls på samma sätt», förklarade Gertrud, och däri
måste kusinen gifva henne rätt. Hvilken flicka kunde
skrifva så ordentliga och korrekta bref som Gertrud?
Icke Magda åtminstone.

»Ja kom, så gå vi då», sade hon.

»Tag för all del paraplyn, om ni skola gå öfver
gården, annars bli ni genomvåta», ropade farmor efter
dem, och ögonblicket därefter såg hon dem springa
så fort de orkade öfver sandplanen till gästrumsflygeln.

Med stormsteg bar det af uppför trappan in i
systrarnas hemtrefliga rum.

Gertrud plockade fram skrifsakerna, och flickorna
slogo sig ned vid det tämligen rankiga alrotsbordet
för att hålla sitt löfte till Gerhard.

Gertruds penna flög snabbt öfver papperet och
hon hade redan en sida färdig, innan Magda skrifvit
så mycket som en rad.

Den lilla flickan tuggade på pennskaftet, betraktade
fundersamt Gertruds krusiga, nedböjda hufvud och
stirrade däremellan upp i taket, men 'inspirationen' ville
ej på några villkor komma och utan den var det ej
lönt att skrifva till Gerhard, som själf svarfvade ihop
så stiliga bref. Ty det gjorde han, tyckte Magda;
han uttryckte sig mycket bättre skriftligen än
muntligen.

Gertrud såg upp, medan hon höll läskpapperet
tryckt mot den färdigskrifna sidan.

»Nå Magda, skynda på nu, vi ha inte långt kvar
till middagen, och i eftermiddag vet du ju att Kerstin
lofvat oss att få komma ner till henne.»

»Jag kan inte skrifva, när det är fult väder», 
förklarade Magda, lade bort pennan och kastade sig
raklång på Gertruds säng.

»Du kunde åtminstone ta af dig skorna först»,
sade Gertrud ogillande, ty hon älskade ordning i allt.

»Bevars, är det så noga?» — de små skorna flögo
med en duns i golfvet, och deras ägarinna vände sig
mot väggen. »Skrif på du nu, och hälsa ynglingen
från mig.»

»Skall jag läsa upp brefvet för dig?» frågade
Gertrud efter en lång stunds tystnad, hvarunder hennes
penna oafbrutet raspat öfver papperet.

»Ja, det kan du göra, om du vill», genmälde
Magda sömnigt.

Gertrud blef ej stött öfver den föga uppmuntrande
tonen. Hon hade för vana att ej afsända sina
färdigskrifna bref, förrän de voro ordentligt genomlästa och
tyckte därför att hon lika gärna kunde läsa detta högt
som lågt; om Magda hörde på eller ej var af mindre
betydelse.

»Kära Gerhard!

»Eftersom det ösregnar i dag, passar jag på att
skrifva till dig —»

»Det var just ingen artig början», menade Magda
småskrattande. »Det hade tagit sig bättre ut, om du
börjat så här: 'drifven af en okuflig längtan att språka
med dig', eller något i den stilen.»

»Sådana grannlåter spar jag åt dig», svarade
Gertrud godmodigt och fortsatte:

— »Magda hade tänkt göra detsamma, men när
det kom till stycket, föredrog hon att ligga och vältra
sig i min säng —»

»Sådana uttryck», afbröt Magda, »som om jag inte
legat stilla som en droppe, och —»

»Afbryt mig inte oupphörligt», förmanade Gertrud:

»Som du väl vet förflyta dagarna på Tomteboda
i allmänhet mycket lugnt och stilla utan några
händelser eller störande afbrott —»

»Den där meningen låter som tagen ur en bok»,
mumlade Magda, men Gertrud låtsade ej höra henne.
— »Sedan du reste ha ej heller några nöjen
förekommit med undantag af att vi i förra veckan voro
på kaffebjudning hos pastor Ekströms, och att
farbror Olof, Harriet, Magda, jag och Jonas i går voro
ute och fångade kräftor i ån. Vi fingo sex tjog, och
i kväll skola vi äta upp dem — ville du inte bra
gärna vara med? Magda hade sex stora kräftor i sin
håf första gången hon drog upp den och blef så
öfverväldigad af denna syn, att hon plumsade med båda
fötterna i vattnet. Om ej farbror fått tag i henne,
hade hon legat i hel och hållen.»

»Det var väl ingenting att tala om», sade Magda.

»Jo, det var det, för att det såg så lustigt ut»,
försvarade sig Gertrud.

»Ja, då kan du också berätta, att du halkade
omkull på strandsluttningen och slog båda händerna i
leran.»

»Det var väl ingenting att tala —»

»Jo, för <i>det</i> såg så lustigt ut», härmade Magda.

»Om du inte kan låta bli att käbbla, får du inte
höra någonting mer.»

Magda sköt ut underläppen, men teg visligen. När
hon nu hört början ville hon också höra slutet på
brefvet.

»På kaffebjudningen voro vi allesammans med»,
fortsatte Gertrud, »och häradshöfding Dahls var äfven
där med alla sina ungdomar. Du kan tro, att vi lekte
och hade roligt, och till kvällen fingo vi släpärter,
som du vet jag tycker så mycket om, och många
andra goda saker. Jag måste tala om för dig, att
Harriet var förtjusande söt i sin nya hvita klänning,
och det tyckte visst den unge notarien också, ty han
var så angelägen att ha henne till vis à vis i alla
springlekarna —»

»Att du näns göra gossen orolig», afbröt Magda
åter i så moderligt bekymrad ton att Gertrud måste
skratta.

— »Men Harriet bara kisade med ögonen så där
du vet och såg skälmsk ut och brydde sig för öfrigt

ej om honom. Jag tror för min del, att hon har
någon helt annan i tankarna, men hvem det är talar
jag inte om.»

»Ånej, tror du det?» utbrast Magda intresserad
och reste sig upp ur sin liggande ställning. »Inte
kan Harriet, som är så söt och behaglig på allvar
bry sig om Gerhard, som är närapå ful.»

»Jag säger ingenting jag», sade Gertrud i en
hemlighetsfull ton, som talade volymer, hvarpå hon
återtog läsningen.

— »Så här sade gamla friherrinnan Örnklo till
mig på bjudningen hos pastorns: 'din syster blir
täckare för hvar gång jag ser henne', och jag neg och
såg belåten ut, som om artigheten gällt mig själf.
Det är nästan också, som om det att ha en vacker
syster sprede litet glans öfver en själf, och det är allt
många som tycka om mig bara därför, att jag är
Harriets syster, eller hvad tror du, kära Gerhard? I
sammanhang med detta vill jag säga att —»

»Hm — Jaså —» afbröt hon sig hastigt och
började en ny mening i tanke att kusinen ej skulle lägga
märke därtill.

Men Magda, som tyckte att det kapitel, som just
nu afhandlades var ganska nöjsamt, var för tillfället
en intresserad åhörarinna, och tillät inga
öfverhoppningar.

»Du hoppade ju öfver någonting», påpekade hon.

Gertrud kastade en hastig, forskande blick på
kusinen, och då dennas min tydligt förrådde, att hon
ej ämnade tåla några undanflykter, läste hon fogligt
upp den öfverhalkade meningen, endast med
uteslutande af tre ord, som hon af grannlagenhet mot
Gerhard ej ville förråda.

— »I sammanhang med detta vill jag säga, att jag»
— 'på din begäran' voro de uteslutna orden — »ofta
talar med Harriet om dig, och att hon ej tycks finna
det tråkigt.»

»Det låter nästan som om du ville få Gerhard till
svåger», anmärkte Magda, »men nog tycker jag för

min del att Harriet kunde leta ut en trefligare man
åt sig. Man behöfver väl inte ta den första som
kommer.»

Det uttrycket hade hon en gång hört Klara
begagna och tyckte, att det med fördel kunde
användas här.

»Gerhard blir nog bra med tiden», förklarade
Gertrud, å sin sida citerande farmor, och Magda böjde
sig för hennes öfverlägsna tillförsikt.

—   »I nästa vecka komma farbror Arvid, faster
Sigrid och kusinerna; de ha, som du kanske vet,
legat en månad vid Ronneby och bli därför endast
en kort tid här, ty farbrors tjänstledighet är snart slut.

— »Käre Gerhard, jag tänker ofta på dig, som nu
får se så mycket vackert och hoppas, att vi snart få
ett långt bref, däri du låter oss höra alla dina intryck
af Berlin.»

Magda gäspade; hon tyckte att Gertrud i motsats
till Gerhard skref tråkiga bref.

— »Allesammans, ingen nämnd och ingen glömd,
hälsa dig så mycket genom

<tab>din tillgifna Gertrud.»

Magda, som såg att några rader på sista sidan
voro oskrifna, ryckte till sig brefvet.

»Jag skall väl förbarma mig öfver gossen och
hugna honom med några ord, annars blir han inte
glad på länge.»

Med hufvudet lutadt på sned och tungan i
oafbruten rörelse mellan de halföppna läpparna skref
hon med stora ojämna bokstäfver, som försmådde
följa papperets linjer:

»Å du lyckans gullgosse, som får se dig om i
världen, hvad jag önskar att din» — hur stafvas
wohlthäter, Gertrud? Jaså — tack — »att din wohlthäter
också bjudit mig! Tänk, en sådan treflig trio det då
blifvit! Om ni tycka att er duett blir för enformig
så skicka bära respengar, så kommer jag. Något
annat har jag ej att säga i dag; att det ösregnar, och
att Harriet fortfarande är mycket söt har Gertrud
redan berättat. Adjö säger

<tab>				Magda.»

Gertrud höll på att vika ihop brefvet, när Harriet 
kom in.

»Jag har visst glömt nyckelknippan häruppe»,
sade hon, seende sig omkring med en likgiltigt
sökande blick, hvilken äfven liksom händelsevis föll
på brefvet. »Hvem har du skrifvit till, Gertrud?»

»Nyckelknippan ligger midt på spegelbordet i
sängkammaren, och du vet mycket väl, att brefvet är
till Gerhard», sade Magda skoningslöst.

Harriet, som fann sig genomskådad, slog sig ned
vid bordet och frågade helt ödmjukt:

»Får jag läsa brefvet, Gertrud?»

»Ånej, det är inte värdt», svarade Gertrud, med
skäl rädd, att systern då skulle lägga hinder i vägen
för dess afsändande. »Du minns ju, att vi kommit
öfverens om att inte sätta i fråga att läsa
hvarandras bref.»

Harriet ångrade i denna stund bittert, att hon
föranstaltat denna uppgörelse en gång då Gertrud
envisats att taga del af hennes förtroliga utgjutelser
till en af sina barndomsväninnor, men nu var det
för sent och det återstod henne ej annat än att foga
sig i sitt öde, rodnande under Magdas obarmhärtigt
skälmska blick. Den flickan kunde verkligen vara
bra taktlös ibland!

Harriet satt en stund tyst med ögonen envist
fästade på en papperslapp, af hvilken hon förgäfves
sökte forma en liten strut.

»Har du hälsat honom från mig?» frågade hon
därefter och såg upp med ett smått förläget leende.

»Nej inte särskildt», svarade Gertrud, »men det
kan du göra själf,» och hon sköt brefvet upp och
nervändt till systern, som efter ett kort betänkande
skref på tomrummet mellan papperets öfre kant och
begynnelseorden;

»Många hjärtliga hälsningar från vännen Harriet.»

Litet oroligt tog hon de få orden i skärskådande,
oviss om ej en mer afmätt hälsning varit bättre på
sin plats efter det kyliga afskedet.

»Hvad funderar du på? Tänker du skrifva mer?»
frågade Gertrud smått otåligt.

»Nej för all del», svarade den unga flickan
hastigt, inom sig tilläggande: »Jag har kanske redan
skrifvit för mycket.»

När hon på kvällen låg och tänkte på att brefvet
nu anträdt sin utländska resa, till att börja med i
förvar hos Jonas, som måste in till staden för att
sälja ett par kalfvar, var hon dock i själ och hjärta
ganska belåten med att hon skrifvit som hon skrifvit.

-
</chapter>


<chapter name="ELFTE KAPITLET. Nere hos Kerstin.">

ELFTE KAPITLET.

<b>Nere hos Kerstin.</b>

Kerstin gick och plockade i ordning i sin
kammare, ty hon väntade storfrämmande, 'Olof' med
dotter och systrarna.

När lektorn hörde, att flickorna voro nerbjudna
till Kerstin, förklarade han för att göra gumman
glad, att han ville göra dem sällskap. Och han
vann sin afsikt, ty Kerstins ansikte strålade, och
hon var vid det briljantaste lynne under hela
förmiddagen. Nu gick hon, som sagdt och stökade
därnere. Ur den ena byrålådan tog hon upp flera
småsaker, hvilka voro omsorgsfullt inlindade i
silkespapper.

Den vackra duken, som hon fått till julklapp
af Harriet breddes ut på byrån, på ömse sidor om
spegeln ställdes vaserna, 'Olofs' sista present, och
midt framför spegeln placerades Magdas nåldyna,

uppvaktad af ett par lustiga porslinsgubbar, som
Gerhard en gång haft med sig åt henne.

Alltsammans tog sig så bra ut, att Kerstin måste
stå en stund och bara se på ståten. I hvardagslag
var minsann den gamla byrån ej så fint utstyrd,
utan fick gömma alla skatter i sitt inre, men i dag
måste de allesammans fram i dagen.

Det var blott skada, att det regnade, så att hon
ej kunde skaffa några blommor till vaserna, som
sågo litet nakna ut utan så mycket som en grön
kvist. Men så fick hon en idé; i den ena stack hon
ett stort julkort från Magda och i den andra ett
brokigt påskris, som hon själf för några år tillbaka
gifvit Harriet och tagit vara på sedan det tämligen
skamfiladt kastats ut på sopbacken.

Kerstin var sådan; hon samlade på sig likt och
olikt, och farmor påstod alltid, att hon samlat så
mycket skräp, att hon när som helst kunde sätta
upp en lumpbod.

Gumman själf hade dock en annan tanke om
saken, ty det fanns knappt något af hvad hon
sparat, vid hvilket ej ett minne var fästadt, och under
de kulna vinterdagarna var det hennes största nöje
att plocka fram sina skatter och lefva om den tid,
när hon själf var ung, eller när hon var 'Olofs dadda',
eller när Magda tog sina första stapplande steg där
uppe i salen.

Se så där, nu togo sig vaserna strax bättre ut,
och Kerstin riktade sin försköningsifver åt annat håll.

Framför pinnsoffan vid fönstret stod ett litet rundt
bord, som på grund af sina många skröpligheter
egentligen var kasseradt, men tagits till nåder af
Kerstin, som hämtat ned det från vinden.

Gumman stultade åter fram till den öppna
byrålådan och tog fram ännu ett paket, som hon
kärleksfullt och försiktigt vecklade upp.

Det innehöll en hvit duk, knuten och trädd af
Magdas mor, som gifvit den till Kerstin första gången
hon kom såsom fästmö på besök till Tomteboda.

»Den skall Kerstin ha, för det hon varit så snäll
mot min Olof», hade hon sagt med sitt ljusa leende.
Kerstin gömde duken såsom sitt käraste minne och
hade redan i vittnens närvaro förordnat, att Magda
och ingen annan skulle ha den efter hennes död.

Till sist återstod endast en i silkespapper insvept
liten duk som Magda broderat, hvilken hon lade på
karafinbrickan, som ställdes på bordet, hvarpå hon
hämtade ur kakelugnsnischen en vinbutelj samt några
glas. Buteljen var en skänk af doktorn på Kerstins 
sista födelsedag, och glasena förskrefvo sig från
Rynäs.

Gumman beskådade med belåten min sina
anordningar och mumlade: »nu kunna de komma.»
Men just som hon slagit sig till ro med strumpstickningen 
i soffhörnet måste hon åter resa sig och gå
bort till byrån, ty hon hade ju så när glömt
kakorna och karamellerna, som hon för en tid sedan
låtit Klara köpa i handelsboden.

Hon hade knappt hunnit kasta en blick i spegeln
för att se om mössan satt rätt och återtaga sin plats
i soffan, förrän lektorn inträdde, åtföljd af flickorna.

Högtiden till ära hade Harriet knutit ett rosenrödt 
sidenband om halsen, och flickorna påtagit rena
förkläden.

Lektorn tog plats i högsätet, en gammal länstol
som tillhört hans far, och i hvilken han såsom liten
gosse oräkneliga gånger 'åkt kälkbacke' på den hala,
guttaperkaklädda sitsen.

Nu var guttaperkan i det närmaste bortnött,
målningen på armstöden likaså, och hela stolen full med
ålderdomens mångahanda skröpligheter, men lektorn
påstod likväl att han hellre satt i den än i den
elegantaste hvilostol.

Så var det också med farmor; när hon kom ner
till Kerstin, ville hon helst sitta i den stolen.

»Nå Kerstin, nu har du väl en pris godt snus
att bjuda på?» sade lektorn småleende, när de
druckit vinet och smakat på kakorna.

»Jo det kan Olof lita på. Jag fick hem en strut
häromdagen», svarade gumman och drog stolt upp
sin näfverdosa ur fickan.

Magda gjorde en grimas.

»Usch, att ni kan tycka sådant där är godt»,
sade hon.

»Jag skall säga Magda, att det inte bara är godt
för näsan utan också nyttigt för ögonen», sade
Kerstin. »Om jag inte snusat hade jag inte sett så bra
på gamla dar, som jag nu gör.»

Magda ruskade misstroget på hufvudet.

»Fult är det i alla fall», utlät hon sig med stor
bestämdhet.

»Det är alldeles som man vänjer sig; i min
ungdom var det till och med modernt att snusa, och
det fanns knappt en fin dam, som ej hade sin lilla
vackra dosa. Jag minns så väl Öfverstinnan
Svanefeldt, som brukade vara på Rynäs, — ja Olof kan
inte minnas henne, ty han var bara fyra år, när
öfverstens flyttade från trakten. Hon var den
ståtligaste gamla dam man kunde se, nästan lika
vacker som min fru, och gick alltid klädd i tjockt
frasande siden och mössa af äkta spetsar, men snusdosa
hade hon, och den som var vacker ändå, af guld
med många vackra snirklar och sirater och äkta
stenar. Det var ett riktigt nöje att se henne sitta
och vrida på den med sina hvita fingrar, som
blixtrade af juveler.»

»Såg Kerstin henne snusa också?» frågade
Gertrud intresserad.

»Nej, det kan jag inte påminna mig», svarade
gumman litet motsträfvigt, »men att hon hade snus
i dosan, det är då säkert, ty jag såg henne många
gånger bjuda brukspatronen på en pris.»

»Farfar måtte ha varit en bra ståtlig herre att
döma efter porträttet däruppe», anmärkte Harriet.

»<i>Om</i> han var ståtlig? Ja, det kan Harriet lita på»,
genmälde Kerstin entusiastiskt, »och porträttet är han
så lik, att man tycker sig se honom lifslefvande

framför sig. Glad och vänlig var han också, precis
som frun, så att det ej var underligt, att folk trifdes
så bra på Rynäs. Ett älskvärdare värdfolk får man
allt leta efter. Ja, Olof minns nog han, hur det var,
fastän den gladaste tiden var han dock aldrig med
om, ty brukspatronen började redan bli sjuklig,
medan Olof var liten gosse, och stora förluster gjorde
han äfven på sista tiden. Men så roligt, som de
gossarna hade i sin barndom ha väl få haft.»

Lektorn nickade instämmande. Han hade tändt
sin cigarr och lutade sig tillbaka i stolen, lyssnande
med ett förnöjdt om ock något vemodigt leende till
Kerstin, ty liksom de flesta hvilka haft en lycklig
uppväxttid lefde han i minnet gärna om den.

»Det är nog därför far så gärna ser, att barn ha
roligt och äro glada», sade Magda med en
kärleksfull blick på fadern.

»Ja, det kan nog hända, men mest beror det
säkert på, att han har och alltid har haft så godt
hjärta», inföll Kerstin med en gillande blick på sin
favorit. »Å, för alla de gånger jag minns hur han
afstod sina aftonvardssmörgåsar åt än den ena än
den andra af statarungarna, som inte voro vana vid
att få smör på brödet.»

»Det gjorde jag antagligen därför att jag inte själf
var hungrig», sade lektorn småleende.

»Säg inte det, för ni bröder hade en välsignad
aptit; ånej, Olof har alltid varit sådan att han tänkt
mer på andra än på sig själf, och det kan jag utan
att smickra säga honom midt upp i ansiktet.»

»Det gjorde jag väl också när jag höll på att
skrämma lifvet ur er alla genom att fyra af bössan
nere på kontoret?» sade lektorn skälmaktigt.

»Asch, det var ju bara ett litet oskyldigt skämt»,
menade gumman.

»Det förhöll sig så, ser ni flickor», återtog lektorn,
»att bror Arvid påstod, att jag inte kunde träffa en
viss blomma uppe på kakelugnskransen. Han kunde
naturligtvis ej tänka, att jag tog hans utmaning på

fullt allvar, men det retade mig, att han trodde jag
var en sådan skral skytt, och därför siktade jag och
sköt.»

»Och träffade rätt», inföll Kerstin med stolthet.

»Det är mer än jag kan säga, ty halfva
kakelugnskransen ramlade ner, och sedan fick jag så
mycket annat att tänka på, bastonad, arrest och dylikt,
att jag aldrig hann se efter om själfva blomman blef
splittrad. Där ha ni emellertid ett litet exempel på
hur mycket jag tänkte på andra.»

Kerstin kunde rimligtvis ej försvara ett så
lifsfarligt påhitt som att skjuta till måls inne i
boningsrum, ehuru hon såg ut som om hon gärna velat
det. Hon nöjde sig därför att säga i så kränkt ton,
som om hon själf varit utsatt för en skriande
orättvisa:

»Så fick han, stackare, också straff därför. Tänk
bara flickor, på hela den sommaren fick han inte
så mycket som taga uti en bössa, fastän han knappt
visste något roligare. Jag förstår inte, att 
brukspatronen, som annars var så godhjärtad kunde vara
så hård mot gossen.»

Lektorn skrattade.

»Kära Kerstin, jag bör allt vara tacksam mot en
nåderik försyn, som ej gaf mig dig till mor, ty
annars hade jag antagligen som helt liten gosse skjutit
ihjäl mig, eller ätit mig fördärfvad på snask, eller —»

»Å, så Olof pratar, jag har väl något förstånd
jag också», puttrade gumman. »Tacka han i stället
Gud, att han hade en snäll dadda, som vyssjade
honom till sömns, när han grät om kvällarna och
talade om sagor för honom de långa skymningsstunderna, 
när de andra gossarna som voro större
och starkare åkte skidor eller skridskor ute på
dammen.»

»Ja, Kerstin lilla det har du så rätt uti», sade
lektorn och klappade henne på handen, »jag har dig
att tacka för mycket.»


»Asch, inte mente jag det på det sättet, inte»,
sade gumman förlägen, »men jag måste väl försvara
mig litet, när Olof gycklade med mig.»

»Nu måste Kerstin berätta litet om farmor och
hur hon såg ut, när hon var riktigt ung», bad
Magda, som aldrig tröttnade att höra talas om 'de
gamla tiderna', »men det är så länge sedan, att
Kerstin inte kan komma riktigt ihåg det», tillade hon
helt bedröfvad.

»Kära hjärtandes, jag kan se frun lika lifslefvande 
framför mig när hon var sexton år, som jag
ser Magda. Jag tjänade ju som husa ett par år i
hennes föräldrahem, och sedan följde jag med till
Rynäs, så nog minns jag henne, den Guds ängeln
med sina ljusa lockar, blå ögon och kinder så fina
och lena, som rosenblad. Jag minns till och med
hur hon var klädd samma dag hon blef förlofvad.
Hon hade en ljusröd nettelduksklänning med hvita
buketter på, och låghalsad och bararmad var hon,
som det brukades då för tiden, men det skall jag
säga, att det inte fanns många, som hade så vackra
armar och hals att visa, som hon.

När brukspatron åkte upp på gården blef hon
med ens så blyg, att hon sprang ut till mig i
jungfrukammaren alldeles som för att gömma sig.

Efter en stund kom hennes syster för att hämta
henne, och senare på kvällen, när vi möttes ute i
farstun, tog hon mig om halsen och kysste mig flera
gånger — det var nu så, att hon alltid hållit af mig
en smula — och så hviskade hon röd om kinden
och med ögon som tindrade som stjärnor: »det här
är den lyckligaste dagen i mitt lif, Kerstin», och då
förstod jag, att vi snart skulle få bröllop i gården.

Att det skulle gå därhän hade vi litet hvar för
längesedan gissat, för det gick knappt en dag, som
inte brukspatronen kom på besök än i ett ärende
och än i ett annat. Men när saken ändtligen var
afgjord, kände jag mig just som litet ängslig, ty

flickan var ju så ung och oerfaren, och det var ingen
lätt sak att bli husmor på ett sådant ställe som Rynäs.

Jag hade emellertid inte behöft oroa mig, ty frun
var som klippt och skuren för den platsen, och det
dröjde ej många år förrän hon hade namn om sig
att vara den dugligaste husmodern och älskvärdaste
värdinnan på hela trakten.»

»Säg så gärna i hela Sverige», inföll lektorn
skämtande, men hans ansikte lyste af sonlig stolthet, ty
han visste, att hvad Kerstin sagt om hans mor var
sant.

Kerstin sköt glasögonen ned på näsan och lät sin
mönstrande blick glida öfver de tre flickorna.

»Ja flickor, det säger jag er», återtog hon allvarligt 
och bekräftade sina ord med många nickar, »så
vacker och präktig som eran farmor var på allt sätt,
det blir ingen af er.»

»Inte ens Magda?» frågade Gertrud likaledes
mycket allvarligt, fastän skälmen lyste i ögonen.

Gumman ruskade på hufvudet. Det gjorde henne
ondt om gullbarnet, men sanningen framför allt.

»Nej, inte ens hon», svarade hon med en suck.
»Men ni kunna bli bra för det», tillade hon tröstande
och såg helt förvånad ut, då de andra skrattade.

»Nej, se det klarnar», ropade Magda, då en
solstråle plötsligt sköt in genom fönstret och dallrade
öfver bordet.

Magda följde den med blicken och lade i
detsamma märke till bordduken, som förut undgått
hennes uppmärksamhet.

Hon såg så länge på den, att det visst gjorde ondt
i ögonen, ty när hon såg upp voro de tårfyllda. En
fråga sväfvade på hennes läppar, men hon hejdade
den i tid, ty Kerstin kastade en förstulen blick på
lektorn och skakade afvärjande på hufvudet.

Magda, som tyckte, att den glada stämningen med
ens försvunnit, påyrkade ifrigt, att Gertrud och hon
skulle gå och se efter om blommorna tagit någon
skada af det strida regnet, och Kerstin, som gissade

sig till barnets tysta tankar, envisades ej, att de skulle
förlänga visiten.

»Det var tanklöst af mig att ta fram duken»,
tänkte hon med själfförebråelse då de gått, och hon
åter virade in sin skatt i det fina silkespapperet. »Det
var en Guds lycka, att Olof ej lade märke till den.
Stackars gullbarnet mitt, hon sörjer sin mamma mer
än någon tror», och däri hade gamla Kerstin rätt.

-
</chapter>


<chapter name="TOLFTE KAPITLET. 'Lilla blåstrumpan.'">

TOLFTE KAPITLET.

<b>'Lilla blåstrumpan.'</b>

Iklädda sina nystrukna bomullsklänningar stodo
flickorna på farstubron väntande på farmor, som gått
upp för att sätta på sig söndagshatten.

Doktorn och lektorn hade redan begifvit sig af
till kyrkan, ty den förstnämnde tyckte om att vara
där i god tid.

Kerstin kom ut ur sin kammare, iförd söndagsstassen: 
brunrandig klänning, ostindisk schal, hvars
snibb hängde långt ner på kjolen, storblommig
sidenschalett på hufvudet samt svarta handskar, hvilkas
fingrar voro något för långa och hvitnötta i topparna.

Sin stora psalmbok, som farmor köpt åt henne
för dess tydliga stil höll hon jämte ett par kvistar
åbrodd inlindad i en ren näsduk.

Hon stängde omsorgsfullt dörren, tog ur nyckeln
och gömde den under trappstenen, så att ingen
obehörig skulle 'snoka omkring i hennes kammare',
medan hon var borta, en farhåga, som dock saknade all
grund, ty jungfrurna, hvilka gumman gärna af okänd
anledning misstrodde, hade alltför stor respekt för
henne att utan tillstånd tränga in i hennes helgedom.

En blick upp mot 'stora trappan' upplyste henne
om att frun ännu ej var färdig, och hon slog sig
därför ned på bänken under sitt fönster samt satt
väntande med psalmboken mellan händerna och oafbrutet
tvinnande tummarna om hvarandra. Flickorna tittade
så ofta på Kerstins rörliga fingrar, att de ibland så
godt som omedvetet härmade henne, till dess en skarp
blick varnade dem att fortsätta.

Nu kom farmor, så vacker och prydlig i sin lätta
grå ylleklänning, svart sidenmantilj och nackhatten
med de lilasfärgade astrarna, att Magda ej kunde
afhålla sig från att utbrista:

»Det är då visst och sant, att vår farmor är den
vackraste farmor i hela världen!»

En svag rodnad flög öfver den gamla fruns
kinder. Många artigheter hade hon fått höra, både
såsom ung och gammal, men barnbarnens oskrymtade
beundran var dock kanske det som mest värmde
hennes hjärta, och den kom henne äfven i rikligt mått
till del, ehuru ingen af dem alla gaf den luft i så
direkta ordalag som Magda.

Farmor gaf den lilla flickan ett lätt slag på
kinden —

»Du pratar så mycket, som du inte kan svara
för», sade hon, men tillrättavisningen uttalades i så
blid ton, att Magda endast skrattade.

»Kom nu flickor, så gå vi», sade den gamla frun
i detsamma klockorna började ringa. Först kommo
några korta afbrutna klämtslag, som svällde ut och
smälte tillsammans till en bred ljudvåg, och klockornas 
manande ljud dallrade fulltonigt och starkt ut
öfver nejden.

Magda blef alltid allvarlig, så snart hon hörde
klockringning; det var som om de lifligare än något
annat frammanade hennes döda moders bild. En
lång tid kunde hon ej uthärda ljudet af dem, men
alltsedan hon kom till Tomteboda tyckte hon att frid
och helgdagsstämning sänkte sig ned öfver allt och
alla så snart klockorna började ringa.


I dag liksom alltid tystnade skämt och glamm af
sig själft inför deras manande kallelse, och stilla och
högtidliga följde flickorna farmor uppför den lummiga 
kyrkogårdsgången, hvilken kantades af högtidsklädd 
allmoge, som aktningsfullt besvarade den gamla
fruns och hennes barnbarns vänliga hälsningar.

Det var så svalt och stilla i den lilla prydliga
landskyrkan, det rådde ett så fridfullt lugn därinne,
att Magda, som annars tyckte bäst om att vara i
rörelse, ej alls fann det påkostande att i en och en half
timme sitta stilla vid farmors sida.

Lika uppmärksamt som kusinerna lyssnade hon
visserligen ej till morbror Hans' vackra predikan,
därtill rörde sig tankarna alltför lifligt i hennes hjärna,
men hon var dock lika andaktsfull som de, ty känslan
af att Gud var henne nära tycktes henne starkare och
mäktigare här i hans egen boning än annorstädes.

Efter gudstjänstens slut strömmade folket ur
kyrkan och samlade sig i spridda grupper ute på
kyrkogården för att utbyta hälsningar och meddelanden om
den flydda veckans tilldragelser.

»Det är nog många, som gå till kyrkan bara för
att få prata en stund med sina bekanta», anmärkte
Harriet, då hon efter att ha växlat några ord med
ett par af sina läskamrater, upphann de andra, som
långsamt gått förut.

»Så Harriet kan tala!» utbrast Kerstin helt
förnärmad. »Om människorna inte finge säga så mycket
som ett ord till hvarandra så blefve den här kyrkan
ändå alltid full af folk, så länge den rare doktorn
finns, för maken till hans predikningar får man allt
leta efter. Gud vet hvarifrån han tar alla sina vackra
ord och utläggningar.»

»Från sitt varma, kärleksrika hjärta», sade farmor
mildt. »Men Harriet har nog rätt uti, att många gå
till kyrkan egentligen för nöjet att träffa hvarandra.»

»Så ondt tror jag inte om dem», tog gumman
hetsigt i.

»Kära Kerstin, det är ju en ganska naturlig sak,

särskildt hvad ungdomen beträffar, och för min del
tror jag, att det dock alltid har sitt goda med sig att
hvila ut en stund i Guds hus, äfven om man ej gått
dit uteslutande för gudstjänstens skull.»

»Du Gertrud hade allt passat till präst, om du
blifvit gosse», sade Magda halfhögt till Gertrud.

»Hur så?» undrade Gertrud förvånad.

»Jo, du har så lätt för att skrifva ihop vackra
saker och så är du välvilligt stämd mot alla
människor.»

»Och så kan hon predika så bra, när andan faller
på henne», bifogade Harriet halft skämtande och halft
förtretad, ty systern hade senast samma morgon
gifvit henne ett prof på sin vältalighet, då hon mot sin
inre öfvertygelse låtit undfalla sig några gäckande ord
om Gerhard.

Gertrud tog kusinen under armen, tacksam för
hennes ovanligt smickrande omdöme och såg så
godmodigt leende på systern.

»Jag bryr mig inte om hvad du säger, syster lilla,
därför att jag vet, att mina predikningar många
gånger gjort god verkan.»

Och så var det verkligen, ty den lilla moralpredikanten 
hade större inflytande öfver sin äldre syster,
än denna högt ville erkänna.

	*	*	*

På eftermiddagen, när de äldre dragit sig tillbaka
hvar och en på sitt håll för att ostörd läsa eller hvila,
begåfvo sig flickorna ner på krocketplanen, där en
het batalj utkämpades.

Harriet som var en öfverlägsen krocketspelerska
skötte två klot och vann en storartad seger öfver
småflickorna, som påstodo sig vara förföljda af en grym
otur.

Magda isynnerhet, hvars starka sida var träffsäkerhet 
på långa afstånd, missade oupphörligt och brydde
sig till slut ej om hur hon slog, ty jag måste tyvärr
erkänna, att hon ännu ej lärt sig med jämnmod bära

ett nederlag. Gertrud gjorde som vanligt sitt bästa,
men förmådde ingenting gentemot systerns skicklighet
och Magdas tydliga slarf.

»Det är ingen ära att vinna, när man har sådana
motspelare, som ni varit i dag», anmärkte Harriet
missnöjd.

»När man har otur, så har man», försvarade sig
Magda. »För resten är det inte alls roligt att spela
i dag», och hon kastade klubban ifrån sig.

»Skola du och jag ta ett parti på tu man hand?»
föreslog Gertrud sin syster.

Harriet tvekade.

»Ja, om du mycket gärna vill —» började hon.

Magda, som för en gångs skull gjorde ett hjältemodigt 
försök att jaga sitt dåliga lynne på flykten,
innan det hann bli henne öfvermäktigt, kom helt
oväntadt den unga flickan till undsättning.

»Nej, jag vet hvad vi skola göra!» ropade hon
ifrigt. »Låt oss lägga oss här i backsluttningen, och
så läser Gertrud upp för oss det som hon skref för
en tid sedan, när inspirationen kom öfver henne.»

Gertrud såg på samma gång belåten och smått
förlägen ut.

»Hur vet du, att jag skrifvit någonting på sista
tiden?» frågade hon, och denna fråga var helt naturlig, 
ty hon talade själf aldrig om när skriflusten kom
öfver henne af rädsla, att de andra skulle kalla henne
'lilla blåstrumpan', en benämning som hon af hjärtat 
afskydde.

»Å, det är inte svårt att hålla reda på den
saken», menade Magda och sträckte makligt ut sig i
gräset. »Det börjar med att du går omkring och ser
fundersam ut och svarar bakvändt på allt hvad man
säger; sedan försvinner du en längre eller kortare
stund, och så dyker du upp igen, rödblommig och
strålande glad, som om du haft någonting riktigt
roligt för dig.» I tysthet tillade hon för sig själf: »och
då är du allra trefligast, ty då kan man få dig till
nästan hvad man vill.»

»Bevars, hvad du har ögonen med dig!» utbrast
Harriet förvånad öfver den lillas iakttagelseförmåga.

»Ja, det är så här i världen, att om man inte är
blind eller blundar, så ser man», genmälde Magda
snusförnuftigt.

På detta var intet att svara, och medan Gertrud
efter en förnyad uppmaning från båda flickorna gick
att hämta sitt manuskript, rådde en stund ljudlös
tystnad på krocketplanen.

Magda låg och dåsade med armarna under
hufvudet och ögonen halfslutna, och Harriet som ej
tyckte om att ligga i gräset, emedan hon afskydde
spindlar och myror satt uppflugen på en tämligen
hög sten med stort intresse plockande af bladen
på en prästkrage, hvilken råkat öfverlefva sina kamrater,

»Tror du det blir 'ja'?» frågade Magda så plötsligt, 
att den unga flickan som trodde hon halfsof,
häftigt ryckte till.

»Jag har inte frågat om någonting», svarade
Harriet kort och kastade den halfplockade blomman
ifrån sig.

Magda fångade den småskrattande i flykten.

»Nu narras du, för att jag såg, att du rörde
läpparna, men jag skall plocka den färdig åt dig.»

När det sista hvita blombladet fladdrade bort
ropade Magda ett högt och triumferande 'ja'.

»Där fick du svaret på alla dina tysta frågor»,
fortsatte hon. »Han kommer oskadd hem igen,
blir en mäkta stor man och sedan går det som i
visan.» Hon småskrattade muntert:

<tab>»Erik, Erik gyllenlock
<tab>Du får <i>ja</i> i farfars rock.»

»Du är en riktig liten gås», förklarade Harriet
och kastade en handfull gräs i ansiktet på kusinen.

»Gärna det», svarade Magda trankilt. »Jag tycker 
gåsungar äro ena små söta kräk, jag, och jämt
ha de något lustigt att snattra om.»

»Hvad man än säger biter det ej på dig», muttrade 
Harriet.

»Nej, det är som att slå vatten på gåsen», inföll
Magda slagfärdig, hvarpå båda skrattade.

»Nå, hvad vilja ni helst höra nu, poesi eller prosa?»
frågade Gertrud, i det hon satte sig i gräset bredvid
Magda och bläddrade i den tjocka annotationsbok
hon hämtat från sitt rum.

»Det är mig ganz egal», förklarade Harriet, som
egentligen rätt litet intresserade sig för systerns
författareskap.

»Det som du sist skref», envisades Magda.

»Men det är så dumt, så, och —»

»Kära du», afbröt systern, »låt oss låtsa, som om
alla preludier voro undanstökade.»

Litet afsnäst åtlydde Gertrud beskedligt uppmaningen 
och läste med en röst, som till att börja med
darrade något, ty hon var mycket litet van att högt
uppläsa sin pennas alster:

<i>»Blomman vid vägen».</i>

Det var så varmt och kvaft och dammade så
förskräckligt från den breda landsvägen.

Tidigt på morgonen, då den hvita blomman, som
stod alldeles vid vägkanten, för första gången stack
fram sitt nyfikna lilla hufvud ur det gröna omhöljet,
var allt så friskt och vackert.

Grässtråna, som spirade upp omkring henne voro
raka och ståtliga, och när den lätta sommarvinden
drog förbi nickade hon åt dem och de åt henne.

Hon var så liten än, hennes täcka hufvud nådde
knappt så högt att hon såg landsvägen, men hvad
brydde hon sig om det, när hon hade så mycket
annat vackert att titta på.

Strax bredvid vägen låg en björkhage. De höga
träden föreföllo den lilla blomman allt för öfverväldigande 
stora, men gräsmattan under dem ack, hvad

den såg mjuk och inbjudande ut, och därborta på en
tufva såg hon en blomma späd, vek och hvit,
alldeles som hon själf.

Visst vore det roligt att också sitta på den där
tufvan, men det var ju äfven rätt vackert där hon
själf befann sig.

En hälsning kunde hon dock skicka ditöfver med
en af dessa granna fjärilar, som ofta fladdrade förbi,
och nästa gång en sådan flygande blomma slog sig
ned bredvid henne, bad hon honom blygt sända en
hälsning från henne till blomman i hagen.

Han lofvade det, och snart därefter såg hon hans
glänsande vingar skimra mot de hvita blombladen
därborta.

Hon fick dock aldrig någon hälsning tillbaka — 
var det fjärilens eller den vackra skogsblommans fel?
Det fick hon aldrig veta.

Men timmarna gingo, och den lilla blomman började 
tycka, att hon sett sig mätt på allt det vackra
omkring henne.

Kanske ändå, att det fanns någonting roligt att
titta på däruppe på vägen? Det var som om hon
vuxit: nu kunde hon se ett långt stycke utåt den
grå landsvägssträckan, och det var mycket, som där
fängslade hennes intresse, så mycket, att hon ej på
länge kom ihåg sin afbild i skogsbrynet eller att
glädjas öfver sin egen vackra dräkt öfver hvilken hon
på morgonen varit så stolt.

Solen steg allt högre på himmelen, och dammolnen
tätnade allt mer. Den lilla blomman förstod ej hvad
det var, hon kände blott, att någonting tyngde hennes
förr så lätta blad. För ett ögonblick drogs hennes
blick från det muntra lifvet uppe på vägen, det var
så kvaft och det lilla hufvudet så tungt, och först nu
såg hon hur grå och fläckad hennes dräkt blifvit.
Den lilla kände knappt längre igen sig.

Månne hennes syster under björken var lika
förändrad som hon själf? Nej, dit in trängde knappt
ett dammkorn, tufvan var ett skyddande näste, och

de hvita blombladen glänste lika hvita som i
gryningens timme.

Å, så blomman vid vägen såg ut när det nu led mot
kvällen. De hvita bladen voro vissna och skrumpna,
det lilla hufvudet hängde brutet och matt på sin
stängel. Längtande men utan afund blickade hon bort
till sin syster i björkhagen, som ej tagit skada af den
heta dagen.

<tab>»Ack stode jag därinne på tufvan mjuk och grön
<tab>jag vore än ej bruten, men ungdomsfrisk och skön.

<tab>Och stode du härute, där skydd och hägn ej fanns
<tab>helt visst för längesedan du mist din hvita glans»,

tänkte blomman. »Många solskensdagar vänta dig
än, du vackra syster i skogen, men jag har blott att
glädja mig åt kvällen, då jag får sofva.»

Och kvällen kom och den lilla blomman vid vägen
fick sin önskan uppfylld.

	*	*	*

»Hur kom du att tänka på den där sagan?» frågade 
Magda, när Gertrud tystnade och med klappande
hjärta afbidade åhörarnas omdöme.

»Jo, när vi för en tid sedan gingo förbi björkhagen, 
du vet, såg jag några vackra, friska blommor
växa därinne och nere vid vägen stod samma sort
fastän dammiga och slokiga, och då föll det mig in,
att man kunde sätta ihop en liten berättelse om dem.»

»Tänk, hvad det måtte vara roligt att kunna skrifva
så där om hvad som helst», sade Magda beundrande.
»Om jag funderat aldrig så länge hade jag inte
kunnat hitta på något att säga om ett par blommor.
Jag såg dem inte ens, fastän jag gick förbi dem lika
väl som du.»

»När man inte är blind eller blundar, så ser man»,
citerade Harriet skrattande. »Emellertid var sagan

riktigt nätt, kära Gertrud», detta i tämligen nedlåtande 
ton, ty hon ansåg det vara sin systerliga plikt att ej
genom mycket beröm uppmuntra systerns skrifklåda.
»Men har du verkligen skrifvit den alldeles ensam?»

Gertrud rodnade.

»Nej, jag har fått litet hjälp, men bara helt litet.»

»Af hvem då?»

»Jo, det var så, att Gerhard ville läsa något som
jag skrifvit, och då fick han läsa den här lilla biten,
och så sade han, att han tyckte om den, men föreslog 
några ändringar, som jag gjorde, därför att den
blef vackrare genom dem.»

Harriet hade bra gärna velat veta hvilka ord voro
Gerhards i den lilla sagan, men ville ej förråda sitt
intresse med några frågor.

»Gerhard uttydde sagan på sitt eget sätt och gaf
den en långt djupare mening än jag själf kommit att
tänka på», fortsatte Gertrud öppenhjärtigt. 'Blomman 
i skogen hade ingen rätt att yfvas öfver att hon
höll sig fin och ofläckad', sa' han, 'ty dammet kunde
ej nå henne, och på samma sätt är det med oss
människor', sa' han. 'De som ha ett godt hem och äro
skyddade mot alla stygga frestelser så att de kunna
afhålla sig från svåra synder ha inte lof att yfvas
och se med förakt på de stackare, som ha det svårt
på allt sätt och därför duka under för frestelsen att
göra det som är orätt'.»

»Sa' han allt det där?» utbrast Magda häpen öfver 
att den tystlåtne ynglingen i en hast blifvit så
mångordig.

»Ja, och mycket mer till», genmälde Gertrud med
stolthet tänkande på det förtroende han visat henne.

»Det var nog», utlät sig Magda och försjönk i
funderingar, ej så litet afundsjuk på kusinen, som
vunnit hans bevågenhet i så hög grad, att han lät
henne få del af hvad han kände och tänkte.

Harriet sade ingenting, men när kvällen kom bad
hon systern att få skrifva af den lilla sagan.

-
</chapter>
<chapter name="TRETTONDE KAPITLET.

I bagarstugan.">TRETTONDE KAPITLET.

<b>I bagarstugan.</b>

Harriet hade haft stort skorpbak, och småflickorna 
voro nu nere i bagarstugan för att hjälpa
henne plocka skorpor på plåtarna, hvarefter hon
skar dem, medan Klara skötte om torkningen i stora
ugnen.

»Du får inte plocka öfver- och underskorpor huller
om buller», förmanade Harriet sin kusin, »och så
skall du sätta dem i ordentliga rader, så få de bättre
rum, förstår du. Gertrud får plats för många fler
på sin plåt än du.»

Magda kastade en likgiltig blick på Gertruds plåt,
där skorporna stodo så ordentligt uppradade som en
hel liten armé. Ja, det var så vanligt det, att allt
hvad Gertrud gjorde blef ordentligt gjordt.

»Hvar och en har sitt sätt», menade Magda men
makade i alla fall till rätta sina skorpor.

Det var en gammal treflig bagarstuga med
ställningar att jäsa bröd på kring väggarna och långa
spett i taket fullsatta med hembakadt knäckebröd.

Ingen kunde baka så godt bröd som farmor, och
när hon själf ej längre orkade fullgöra så ansträngande 
sysslor, lärde hon bort sin konst åt både Harriet 
och Klara, så att de nu ett par år och till farmors 
belåtenhet skött om storbaket.

Klara var en riktig skatt, ärlig och trogen som
guld. I tio år hade hon tjänat i prostgården och
komme antagligen att stanna i tio år till, så framt
icke Jonas fölle på den idén att öfvertaga något torp,
då det var tvifvel underkastadt om ej Klara finge
lust att följa med.

Det var Harriet och småflickorna, som uttydt
vissa små kärliga ögonkast Klara och Jonas emellan

på detta sätt, men farmor bara skrattade däråt och
Kerstin fnös föraktligt, så snart de bragte ämnet
på tal.

»Hur kan ni inbilla er, att Klara vill ha gamle
tjocke Jonas?» brukade hon säga. »Och för resten
är inte hon heller skapad på det sättet, att hon har
stora utsikter att bli gift, fastän hon nog gärna
vill det.»

Gumman hade ett litet horn i sidan till Klara,
emedan denna ej krusade tillräckligt för henne och
dessutom var så väl anskrifven hos hela
prostgårdsfamiljen.

Ty ledsamt att säga var Kerstin icke så litet
afundsjuk, isynnerhet på dem som hennes fru visade
särskild välvilja.

Klara var en storväxt, rödblommig flicka med
mörkt yfvigt hår som krusade sig öfver den smala
pannan. Vanligtvis var hon glad och munter, men
föll stundom ett offer för dystra funderingar, då hela
världen föreföll henne svart som sot.

Harriet påstod, att detta inträffade för hvarje
gång Jonas glammade med Anna-Stina, som alltid
tog lifvet från den glada sidan.

»Jonas skall inte reta Klara så mycket, för det
få vi alla ondt af», sade Harriet en dag förebrående
till drängen, som drog sin mun till ett bredt leende.

»Hva' ska' en göra, mamsell Harriet, när hon
går omkring och ser ut, som om hon hade ättika i
munnen», ljöd svaret. »De' ä' roligare att tala me'
dom som ä' glada och lifvade än me' dom som tjurar,
vet jag», och däri måste Harriet gifva honom rätt.

Hon vände sig därpå med sina förmaningar till
Klara, men denna slog en knyck på nacken och
förklarade, att hon skötte sina angelägenheter själf.

»För resten må inte mamsell Harriet tro, att jag
bryr mig om en sikken en spelevink», tillade hon.
»En så'n där, som bara nojsar och spektaklar och
inte kan tala ett allvarsord får allt vara i fred för
mig, ska' jag säga.»

Hvilket ej hindrade Klara, att när hon var på
det humöret ha sitt största nöje i att höra på
Jonas prat.

»Titta ut Klara, så får Klara se något riktigt
vackert!» ropade Magda och lutade sig fram öfver
bakbordet.

Klara, som var mycket nyfiken rusade fram till
fönstret i detsamma Jonas kom promenerande med
Pålle för att hämta vattentunnan vid köksuppgången.

Jonas' breda fysionomi sken af välmåga och
värme, den gula luggen hängde långt ner i pannan
och i ena mungipan hängde en kortskaftad pipa.
Den småväxta gestalten med krokiga knän och kullrig 
rygg erbjöd just ingen fager syn, men det hvilade
en så godmodig trygghet öfver hela karlen och hans
små plirande ögon blickade så fryntligt mot alla, att
det ej var underligt han var omtyckt af både gamla
och unga.

Klara drog sig hastigt tillbaka ur fönstret.

»Usch, en så'n otäck unge, som narrar en att
springa och titta på slikt!» utbrast hon. »Jag har
väl annat att göra än titta på en töcken
fågelskrämma.»

Magda skrattade, ty hon tyckte om att i all
vänskaplighet retas med Klara.

»Jonas påminner om Walter Scott, när luggen
ligger nere i pannan på det där sättet», anmärkte
Gertrud för att göra Klara en hemlig glädje.

»Jag känner ingen Walter Skutt, men ä' han inte
go' likare än Jonas, så ä' de synd om'en», svarade
Klara buttert, men såg dock ganska belåten ut, ty
hon förstod, att Gertrud velat säga en artighet.

»Hvarför är du så tyst i dag, Harriet?» frågade
Magda, som tyckte att kusinen ej var så glad som
vanligt.

»Å, för ingenting», ljöd det föga upplysande svaret, 
»man kan inte alltid vara upplagd för att skratta
och prata.»

Gertrud knuffade Magda sakta i sidan.

»Det är ungdomsbjudning i morgon hos Dahls»,
hviskade hon, »och Harriet är ledsen för att hon
inte får vara med. Farmor säger att hon måste
baka mjukt bröd och pepparkakor i morgon.»

»Det ginge väl an att spara till en annan dag»,
menade Magda, som tyckte synd om Harriet. Och
det var det nästan, ty bjudningar förekommo så
sällan på den trakten.

»Du vet ju att farbror Arvids komma om ett par
dar, och till dess måste alla sådana där sysslor vara
undanstökade.»

»Kan inte Klara baka limpor?» frågade Magda
efter ett kort funderande.

»Skulle jag inte kunna det, som gjort det så
mångfaldiga gånger?» svarade Klara helt förnärmad.

»Var det inte det jag visste!» sade Magda
triumferande och stack af som en pil ut genom dörren.

»Magda har då aldrig ro med någonting»,
anmärkte Harriet retligt. »Jag undrar just hvad farmor
skulle säga, ifall jag sprang ifrån mina sysslor på
det sättet. Men jag är inte Magda, jag», tillade hon
med en liten afundsjuk suck.

Arbetet i bagarstugan fortsatte en stund under
oafbruten tystnad, till dess Magda åter kom inrusande.

»Hon kan väl stänga dörren efter sig», puttrade
Klara, »de drar ju, så att en kan bli vindögd.»

Men Magda brydde sig ej om sådana småsaker
utan drog Gertrud med sig bort i en vrå, där de
förde ett par minuters hviskande samtal.

Under tiden växte skorphögarna på bordet,
underskorporna till vänster och öfverskorporna till
höger om Harriets flitiga händer.

»Skynda på flickor, vi måste ha skorporna på
plåtarna, innan det blir mörkt», ropade hon otåligt.

»Jag har varit och talat litet vid farmor», började 
Magda, då hon och Gertrud atertogo sin förra
sysselsättning.

»Var det så angeläget just nu?» sporde Harriet i

föga vänlig ton. Stackars liten, det var svårt för
henne, att med jämnmod bära förlusten af ett nöje,
som så sällan erbjöd sig.

»Ja, för nu har hon lofvat, att du får fara till
Dahls i morgon», fortsatte Magda i triumferande ton.

Den skorpa Harriet höll på med blef oförlåtligt
snedt skuren, hvilket Gertruds forskarblick strax
märkte.

»Den där kan jag få äta upp», ropade hon och lät
handling följa på orden utan att afvakta systerns svar.

Det glada leende som krusat Harriets läppar
försvann åter.

»Du bara skämtar», sade hon, »och det är nedrigt
af dig, Magda», tillade hon i upprörd ton och med
tårfyllda ögon.

»Nej, det gör jag visst inte», försäkrade Magda
ifrigt och alltför upptagen af sina egna tankar att
taga anstöt af Harriets tvära sätt. »Farmor tyckte,
när hon funderat på saken, att Klara mycket väl
kunde baka limporna, och Gertrud och jag
pepparkakorna.»

»Ni?» utbrast Harriet och måste skratta trots sitt
dåliga lynne.

»Ja, det måtte väl inte vara någon konst», inföll
Gertrud lifligt, »det är bara att kafla ut degen jämnt
och passa på ugnen, så att inte pepparkakorna brännas. 
Du vet ju, att jag varit med oräkneliga gånger,
när du bakat.»

»Och limporna behöfver mamsell Harriet inte
heller oroa sig för», inföll Klara. »Minns hon inte
hur bra dom blef den gången när hon låg i halsfluss
och jag fick baka dom alldeles ensam.»

Jo, det mindes Harriet, och hennes ansikte ljusnade 
allt mer.

»Ja, om jag gör pepparkaksdegen i kväll», sade
hon långsamt, »så —»

»Ja, det var just det farmor sa', att du skulle
göra», afbröt Magda, »och Gertrud och jag ha fått
lof att följa med dig hit ner efter kvällen och se på.»

»Jag förstår inte farmor», sade Harriet
fundersamt. »Hon sade så bestämdt nej, när jag bad
henne.»

»Men nu har hon svarat ja», återtog Magda
gladt, »och du behöfver inte längre fundera på den
saken.»

Men Magda talade inte om, att hon måst
använda hela sin öfvertalningsförmåga för att beveka
farmor, som strängt höll på, att plikten måste gå
före nöjet, men slutligen ej kunnat motstå sin lilla
favorits böner.

»Tack, skall du ha, Magda», sade Harriet och
kysste hjärtligt kusinen, ty hon förstod att det dock
kostat den lilla flickan många böner, innan hon
lyckats beveka farmor. »Den gången var du riktigt snäll.»

»Ja», utlät sig Klara, medan hon vände på några
plåtar i ugnen, »ett ledt litet troll ä' hon emellanåt,
men ibland kan hon vara skaplig nog», och detta
något förbehållsamma beröm gjorde Magda glad i
hågen, ty Klara var ej den, som onödigtvis slösade
med loford, annat än möjligen då det gällde Harriet,
som var hennes förklarade gunstling. Gjorde man
den unga flickan en tjänst, kunde man vara viss om
Klaras bevågenhet.

	*	*	*

Efter aftonmåltiden tog Harriet som vanligt ned
den stora bibeln från hörnhyllan och lade den på
bordet vid soffan i hvilken morbror Hans tog plats
bredvid farmor. Och sedan intogo husets medlemmar 
sina vanliga platser, lektorn och Magda bredvid 
hvarandra vid fönstret, Gertrud på en pall vid
farmors fötter, Kerstin i kakelugnsvrån samt Jonas,
köksan och Anna-Stina — Klara kunde ej komma
från sina skorpor — på stolraden nere vid dörren.
Så drog Harriet sin stol fram till bordet och läste
med sin klara röst ett kapitel ur den heliga boken,
hvarpå Gertrud ur minnet läste upp en psalmvers,
som hon själf för hvar dag fick utvälja.

Därpå knäppte morbror Hans sina händer, och
allas hufvud böjdes, medan han nedkallade
välsignelsen öfver dem alla.

Många år efteråt stodo dessa andaktsstunder lifligt
för Magdas minne, och hon tyckte sig åter se den
lilla gruppen vid bordet, som klart belystes af skenet
från lampan, kring hvilken nattfjärilarna så gärna
fladdrade, morbrors och farmors vackra, blida anleten, 
Harriets brunlockiga hufvud böjdt öfver bibeln,
Gertruds andaktsfulla lilla ansikte, och nere vid
dörren, där skuggorna föllo mörka, de dunkla
gestalterna af tjänarne, hvilka ej gärna försummade att
infinna sig vid aftonbönen.

Efter bönens slut skildes man åt, och flickorna
gingo fram för att kyssa morbror Hans och farmor
på handen.

»Tack, snälla farmor att jag får resa på
bjudningen i morgon», sade Harriet och tryckte en
hjärtligare kyss än vanligt på farmors hvita hand.

»Det har du Magda att tacka för», svarade den
gamla frun med en vänlig blick på sin yngsta
sondotter.

»Jag vet det», svarade Harriet lågt och
undertryckte en lätt suck. Det gjorde henne ibland ondt,
att farmodern så sällan af sig själf tycktes komma
ihåg, att hon var ung och tyckte om nöjen som
andra unga flickor.

Morbror Hans drog Magda intill sig.

»Jaså, min lilla tös går omkring och för andras
talan», sade han småleende. »Det gör du rätt uti,
barn; ju mer vi lär oss tänka på andra, dess ljusare
gestaltar sig lifvet för oss själfva.»

»Hvarför har du så brådtom i kväll?» frågade
lektorn förundrad, då dottern mot vanligheten ej bad
att få följa med upp i hans rum.

»Vi ha fått lof af farmor att vara uppe och se
hur Harriet gör pepparkaksdegen», ljöd det brådskande 
svaret, ty kusinerna voro redan försvunna.
»God natt, far lille.»

Nere i bagarstugan hade Klara tändt lampan och
mottog flickorna med en välkomnande nick. Efter
en stund gick hon ut i brygghuset, men tillät ingen
af de andra att följa sig.

»Hvad gör hon så länge därute?» undrade Magda.
»Det sprakar, som om hon tändt eld i spiseln», men
då Klara kom in igen tog hon på sig, en hemlighetsfull 
min och besvarade ej småflickornas frågor.

Så försvann hon åter efter några minuter, och
denna gång gjorde Harriet, som tycktes vara invigd i
hemligheten, henne sällskap, i det hon anförtrodde
åt Gertrud att röra mjölet i pepparkaksdegen, sedan
alla ingredienser nu voro uppvägda.

Inom kort återkommo de båda, Klara bärande en
kaffebricka, och Harriet skorpkorgen, rågad med
mjuka skorpor och kringlor.

»Å vi få kaffe! Så trefligt! Hvem har hittat på
det?» ropade småflickorna förtjusta.

»Det har jag», förklarade Klara med stolthet. »Jag
var nyss uppe och bad frun om lof.»

Det lilla sällskapet slog sig ned vid bakbordet — 
utom Magda, som föredrog att sitta ofvanpå det, och
Harriet serverade kaffet, hvilket enligt allas utsago
smakade förträffligt.

»Hu», sade Klara rätt som det var, när en häftig
vindstöt kom de små fönsterrutorna att skallra, »nu
ha vi snart hösten här på fullt allvar. Man kan bli
riktigt melankolisk bara att tänka på't.»

»Vi bry oss inte om det nu», inföll Magda hastigt,
ty tanken på hemresan till Norrland var henne
motbjudande.

»Usch, såg ni?» utbrast Gertrud halfhögt och
tryckte sig tätt intill systern.

»Nej, hvad då?» svarade de andra, ofrivilligt sänkande 
rösten, smittade af den lilla flickans synbara
rädsla.

»Det var en stor hand på fönsterrutan, och —»

»Du inbillar dig alltid så mycket», afbröt henne

systern strängt, men ryckte i detsamma häftigt till,
när det knarrade i brygghusdörren.

De lyssnade andlöst och hörde nu tydligt ett sakta
famlande på dörren till bagarstugan.

»Det är någon därute», hviskade Magda förskräckt
och hasade sig försiktigt ned från bordet med en min,
som om hon helst med ens velat taga sin tillflykt
under detsamma.

»Ja, de' låter så», sade Klara kort. »Men de' ä'
väl inget att åja sej öfver», och hon marscherade
bort till dörren, hvilken hon stötte upp med en fart,
som tycktes förefalla den utanför stående obehaglig,
ty en grof röst utbrast förargad:

»Hon kan väl fara fram som en människa, vet
jag, och inte slå näsan ur hufv'et på folk!»

Flickorna brusto med lättadt hjärta ut i skratt,
ty de kände igen Jonas' röst, och de skrattade
fortfarande, när han trädde in, förtrytsamt gnidande sin
näsa.

»De' va' lagom åt'en», förklarade Klara, som också
skrattade. »Den knäppen fick han, för det han tänkte
skrämma oss.»

»Nej, se små mamsellren!» utbrast Jonas,
blinkande lik en uggla mot ljusskenet och med en min,
som ej förrådde odelad belåtenhet. »Jag såg, att de'
lyste härinne», fortsatte han liksom ursäktande, »och
så tänkte jag som så, att jag kunde ha lust att —»

»Skrämma Klara», inföll Harriet.

»Om inte just de', så —»

»Men de' gick inte alls», afbröt Klara. »Nog ä'
han en stor spjufver, Jonas, men ibland får han ändå
lång näsa.»

»Jonas vill väl ha sig en kopp kaffe», sade Harriet 
välvilligt.

»Tackar, som bjuder», svarade Jonas, strök mössan 
af hufvudet och satte sig i spiseln, där han under
tystnad sörplade i sig kaffet, som han slog på fatet,
medan Klara gjorde sig ärende att ta ut några plåtar
ur ugnen.

»Mamsellren ha väl hört, att det varit inbrott i
Korsbacka i natt?» återtog han med känsla af, att
man väntade han skulle säga någonting.

Denna underrättelse mottogs med stort intresse
blandadt med en viss fruktan att samma öde skulle
öfvergå prostgården.

»Togo de mycket? Var det flera tjufvar? Blefvo
de gripna?»

Frågorna haglade kring stackars Jonas, så att han
blef nästan yr i hufvudet.

»Dom tryckte in en ruta i ena bodfönstret och
plocka' en säck full med spiserier, men just som di
skulle hala den ut genom fönstret, måtte di ha blifvit
rädda för nå'nting och släppte säcken med en duns
i golfvet och tog till fötters så fort di kunde. De'
lustiga ä' att bodbetjänten inte vakna' förrän säcken
damp i golfvet, så att di mycket väl hunnit komma
i väg me' den, om di inte låtit skrämma sej så snart.»

»Det var deras eget samvete, som skrämde dem»,
menade Gertrud.

»Asch, hvem har tid att tänka på samvetet, när
en har så'nt för sig», invände Jonas i så tvärsäker
ton, som om han talade af erfarenhet. »Nej, de' va'
förstås någe buller som dom hörde.»

»Misstänka de någon?» frågade Harriet, i det hon
strödde mjöl öfver den färdiglagade degen och stjälpte
en tallrik öfver den.

»Ja, ett par luffare, som gått och spankulerat i
trakten ett par da'r och hört sig för om ett och
annat. Men man har, förstås, inga bevis, och för
rexten har ingen sett en skymt af dom sedan förgårs
afton.»

»Usch, tänk om de komma hit!» utbrast Magda,
som började tycka att det var kusligt.

»Dom skulle bara våga», utlät sig Jonas lugnt.
»Dom kunde för rexten gärna komma», tillade han
nästan välvilligt, »för då skulle dom få sej så mycke'
stryk, att dom inte kunde sitta på flera dar och se'n
fick länsman ta hand om dom.»

»Kom nu flickor», sade Harriet, som slutat sitt
arbete och unnade Klara att få språka en stund
ensam med Jonas. »Klara har ju inte många plåtar
kvar?»

»Nej bara tre», svarade Klara ifrigt, »och mamsell 
Harriet behöfver inte vara ängslig för att jag ska'
bränna opp dom.»

»Gertrud, hvad skulle du göra, om tjufvarne komme
hit?» undrade Magda, då flickorna halfsprungo öfver
den skumma gården.

»Jag tog ur nyckeln, sköt bordet framför dörren
och gömde mig själf under sängen», förklarade
Gertrud utan ett ögonblicks tvekan.

»Ni kunna vara fullkomligt lugna, flickor», sade
Harriet med öfverlägset lugn. »Till en prästgård våga
inga tjufvar komma, ty de veta, att där är alltid godt
om folk.»

-
</chapter>


<chapter name="FJORTONDE KAPITLET. Ett nattligt äfventyr.">

FJORTONDE KAPITLET.

<b>Ett nattligt äfventyr.</b>

»Hvad funderar du på, Harriet?» frågade Gertrud,
där hon satt till hälften afklädd på sängkanten och
svängde skon af och an i handen.

»Å, på just ingenting», svarade systern, som setat
och stirrat framför sig med frånvarande min. »Kryp
i säng nu pyret, klockan är strax elfva.» Efter en
kort tystnad tillade hon, som om någon närmare
förklaring öfver hennes tankspriddhet varit af nöden:

»Jag satt egentligen och funderade på om det var
klokt att lämna Klara och Jonas ensamma. Tänk,
om hon bränner upp skorporna!»

»Å, det har ingen fara», menade Gertrud lugnt.

»Hon är inte den, som glömmer hvad hon har att
göra, om hon också hade tio Jonas omkring sig.»

Hon vek ordentligt ihop de olika klädesplaggen
och hoppade upp i sängen, sedan hon gifvit systern
en hjärtlig kyss.

»God natt Harriet, sof godt och dröm om hur
roligt du får i morgon.»

Men Harriet kunde ej somna på länge. Hon låg
och stirrade ut i det halfskumma rummet.
Gardinerna voro ej nerdragna, och därför var det ej
mörkare än att hon mycket väl urskilde föremålen därinne
och de få taflor, som prydde väggarna.

Ofvanför Gertruds säng hängde porträtten af
systrarnas döda föräldrar, och nu liksom många andra
kvällar dröjde Harriets tankar vid dem och det kära
hemmet, som var så gladt medan fadern ännu lefde.

Hur godt hon och systern än hade det i
Tomteboda, var det dock 'nådebröd' hon tyckte, att de åto
där, fastän morbror Hans och farmor ej önskade
något högre än att systrarna skulle känna, att
Tomteboda verkligen var deras hem i detta ords bästa
bemärkelse.

Men Harriet var stolt och hade ofta bedt farmor
att få försöka sin lycka ute i världen.

Farmor svarade dock alltid:

»Tids nog kommer den tiden, min flicka. När
morbror Hans ej längre finns, då får du pröfva hvad
det vill säga att förtjäna ditt bröd hos främmande
människor, men vi skola bedja Gud att den dagen
ännu är långt aflägsen. Nu längtar du ut i lifvet,
men de dagar skola tvifvelsutan komma, när du med
längtan skall minnas, att dina sorgfriaste år har du
upplefvat i Tomteboda.»

Harriet trodde nog, att farmor hade rätt uti hvad
hon sade, men ofta grät hon dock i tysthet öfver att
åren förgingo utan att hon fick se en skymt af det
lif, som lefdes därute i världen, om hvilket hon visste
så föga och därför utmålade för sig så härligt.

Vare det dock långt ifrån någon att tro, att hon
längtade efter den dag, då morbror Hans för alltid
skulle sluta sina vänliga ögon.

När hon gladde sig åt den tid, då hon på egen
hand finge pröfva sina vingars bärkraft, försökte hon
blunda för det faktum, att den ej kunde komma,
förrän hemmet i Tomteboda upplöstes.

I stället gaf hon sin fantasi fritt spelrum, än var
det någon tant, som plötsligt dök upp och bjöd henne
till sig, än fick hon helt oförmodadt ett Amerikaarf
af någon hittills okänd släktinge, hvilket satte henne
i stånd att se sig om i världen, än var det någon
stormrik gammal herre, som förälskade sig i henne
och bjöd henne sin hand, hvilken hon med tanke på
sin egen och systerns framtid ansåg sig skyldig att
mottaga. Denna sista utväg föreföll henne likväl
minst lockande, ehuru hon i mörka stunder tyckte,
att till och med den vore att föredraga framför det
enformiga lifvet i prostgården.

Äfven denna kväll gingo tankarna i den vanliga
riktningen, men slutligen sammansmälte de och
blandades om hvarandra, och den unga flickans ögonlock
blefvo allt tyngre och tyngre.

Plötsligt spratt hon häftigt till och satte sig upp
i sängen.

Hade hon drömt eller var det verkligen någon,
som tassade omkring nere i mjölkkammaren?

Hon höll lyssnande andan och hörde nu tydligt
de smygande stegen. Hvad i ali världen gjorde
Anna-Stina där nere vid denna tid?

Hon tände ljuset för att titta på klockan, och
skakades af en häftig rysning, då hon såg, att den var
half ett, ty då kunde ju hvarken Anna-Stina eller
någon annan af tjänstfolket ha någonting att bestyra
i mjölkkammaren.

Kanske det spökade igen, såsom den där natten i
julas, när hon och Gertrud blefvo så rädda?

De där spökerierna i flygeln hade dock Harriet
aldrig satt rätt tro till, utan delade andra förståndiga
människors åsikt, att det var råttorna, som agerade
spöken där.

Hon lyssnade åter med klappande hjärta och
återhållen andedräkt. Nej tyvärr, denna gång kunde
hon ej skrifva på råttornas räkning de ljud, som så
tydligt hördes genom den tunna trossbottnen.

Några människor voro därnere, makade på
mjölkbunkarna och samtalade halfhögt, antagligen
öfvertygade om, att flygeln var obebodd.

Inbrottet vid Korsbacka flög Harriet i tankarna.

Kanske Anna-Stina glömt rulla ned gardinen i
mjölkkammaren, och luffarna under det de slagit
sina lofvar kring prostgården fått syn på de fyllda
mjölkbunkarna, hvilka icke allenast stodo på
hyllorna utan äfven på bordet vid fönstret, så riklig
tillgång var det på mjölk denna sommar.

»Gertrud!» ropade Harriet halfhögt och dödligt
förskräckt.

Inom kort hade tjufvarne genomsökt nedre
våningen, hvarefter turen helt säkert komme till den
öfre, och hvad skulle då hända? Den ena iskalla
kåren efter den andra jagade utför hennes rygg.

»Gertrud!»

Systern for upp i sittande ställning.

»Hvad är det?» ropade hon yrvaken.

»Tyst», hviskade Harriet med af rädsla darrande
röst. »det är visst tjufvar nere i mjölkkammaren.»

Gertrud gnuggade ögonen, alltför yrvaken att
strax fatta meningen af systerns ord.

»Så tokigt du kan drömma», sade hon och
lagade sig i ordning att åter krypa ned under täcket.

Men ett svagt buller från nedre våningen, och en
blick på systerns bleka ansikte gjorde henne fullt
vaken, och hon visade sig med ens vara situationen
fullt vuxen, i det hon försiktigt kröp ur sängen och
hastigt började kläda sig.

»Släck för all del ljuset», befallde hon kort och
systern lydde. För en gång hade systrarna bytt
roller, och den yngre öfvertog kommandot, som om
det varit den naturligaste sak i världen. »Om
någon af dem går utanför och får se, att det lyser här
uppe, kan det bli otrefligt för oss», tillade hon. »Har
du hört dem länge?»

»Jag vet inte», svarade Harriet sanningsenligt.
Hon tyckte, att en hel evighet förflutit, sedan hon
först hörde de tassande stegen där nere, men en
blick på klockan öfvertygade henne om, att endast
en kvart förflutit sedan dess. Hon följde systerns
exempel och började kläda sig.

»Kan du klättra i träd?» frågade Gertrud plötsligt.

Harriet stirrade på systern, som om hon trott,
att denna mistat förståndet.

»Hur kan du tänka på sådana dumheter nu?»
genmälde hon otåligt och med skallrande tänder.

Det var ej utan, att systerns rädsla smittade
Gertrud, men hon höll envist fast sitt flyende mod.
Hur ofta hade hon ej i inbillningen spelat än den
ena än den andra hjältinnans roll i olika slag af
äfventyr. Nu när hon helt oförmodadt slungades in
i ett dylikt af prima slag, fick hon ej utan vidare
tappa hufvudet.

»Därför att vi inte ha någon annan väg att välja»,
sade hon. »Vi kan inte gå utför trappan, ty då 
komma vi rakt i armarna på dem som äro därnere.»

»Hellre döden», tänkte Harriet.

»Det minns du väl, att jag kan klättra i träd»,
sade hon högt, »fastän jag inte gjort det på flera år,
men hur —»

»Den stora grenen på lönnen här utanför bär oss
mycket väl», afbröt henne systern, »och den sträcker
sig så tätt utanför vårt fönster, att kvistarna gnida
mot rutan, som du vet.»

Ja, det visste nog Harriet, ty många nätter då
det blåste skarpt, hade hon förskräckt vaknat vid
deras gnisslande mot fönstret.

»Magda och jag ha många gånger i smyg klättrat
ut denna väg», fortsatte Gertrud, »och det har
alltid gått bra. För resten är det ej högre än att vi

knappt skulle göra oss illa, om vi släppte oss direkte
ned härifrån.»

Harriet, hvars mod växte, då hon hörde, att hon
osedd af tjufvarne kunde praktisera sig ut ur
byggningen, satte skyndsamt på sig klänningen och
öppnade försiktigt fönstret. I månskenet såg hon
tydligt den tjocka lönngrenen, och under den lyste
sandplanen skimrande hvit; det var blott ett par
ögonblicks verk att klättra dit ned.

»Är du färdig?» hviskade hon till Gertrud, som
svarade ett kort ja. Ett ögonblick lyssnade systrarna
med spänd förväntan, men allt var tyst därnere.

»Tänk, hvad Magda skall skratta, om det bara
varit råttor som skrämt oss på flykten», sade
Gertrud, i det hon satte sig på fönsterbrädet.

»Har du någonsin hört råttor prata med
hvarandra?» frågade Harriet smått försmädligt.

»Nej, det förstås, men jag har inte heller hört
några tala därnere.»

»Det har emellertid jag — är du säker på att
grenen bär mig?»

»Du kan väl inte vara tyngre än Magda och jag
tillsammans», svarade Gertrud med en blick på
systerns smärta gestalt, »det är i alla fall bäst, att jag
som är van, går först.»

Innan Harriet hann tänka sig om hade systern
gjort en liten svängning med kroppen och satt ett
ögonblick grensle öfver den tjocka trädgrenen, innan
hon försiktigt hasade sig utför den, till dess hon
fick stöd för fötterna mot ett par andra mindre
grenar.

Harriet stack ut benet genom fönstret, men drog
det åter tillbaka. Det som för fjortonåringen föll sig
lika lätt som att gå utför stora trappan, föreföll
tjugoåringen när det gällde att visa sin vighet, såsom
ett riktigt vågstycke.

»Nå, kommer du?» frågade Gertrud halfhögt där
hon väntade, till hälften gömd i det täta löfverket.
»Jag törs inte», hviskade Harriet gråtfärdig
tillbaka.

Gertrud beundrade ej sin syster i denna stund.
Det var dock ej tid till något meningsutbyte, och
därför sade hon efter ett kort betänkande:

»Skjut kommoden för dörren och håll dig sedan
stilla medan jag springer efter Jonas. De kunna
knappt hinna upp till dig, innan vi komma
tillbaka.»

Ett lätt prassel hördes, och i nästa minut såg
Harriet, som lutade sig ut en skymt af en ljus
klänning, då systern i ilande fart sprang öfver
gårdsplanen bort mot bagarstugan.

»En sådan rådig unge», kunde Harriet ej låta bli
att tänka, när hon smög sig öfver golfvet för att
följa systerns råd.

Hon tvärstannade hastigt; det lät som om någon
sakta stängt porten, hvarefter det blef dödstyst där
nere. Hvarifrån hade tjufvarne fått den ena
portnyckeln som alltid hängde på en spik innanför
köksdörren? — Den andra brukade systrarna taga upp
till sig om kvällarna. — Och gingo de redan sin
väg? Aldrig hade Harriet hört talas om att tjufvar
gåfvo sig tid att stänga porten efter sig, sedan de
försett sig med hvad de ville ha.

Det gick omkring i den unga flickans hufvud,
och glömsk af de försiktighetsmått hon skulle
iakttaga, sjönk hon helt utmattad ner på en stol för att
samla tankarna, men flög i nästa sekund åter upp och
sköt med darrande händer kommoden för dörren, ty
hon hörde tydligt hur någon åter öppnade porten.

Helt visst hade tjufvarne ångrat sig och vände
tillbaka för att genomsnoka öfre våningen. I denna
stund af dödlig förskräckelse tänkte hon ej på, att
de som ha ondt i sinnet vanligen ej spatsera fram
och tillbaka på detta ogenerade sätt.

Tunga steg hördes i trappan, och ryckande till
sig eldgaffeln störtade Harriet in i garderoben, hvars
dörr hon drog igen om sig.
Och där stod hon nu tryckt mot väggen, darrande
som ett asplöf, med handen krampaktigt sluten om
sitt försvarsvapen och fast besluten att sälja sitt lif
så dyrt som möjligt.

Men var det ej Gertruds muntra skratt hon hörde
i trappan, och var det ej Jonas klumpiga fingrar, som
trummade på dörren, i det han med förställd röst
ropade:

»Öppna mamsell, — här gäller de' pengar eller
lifvet!»

»Undan med kommoden, syster lilla», skrattade
Gertrud, »annars stöta tjufvarne omkull den.»

Hennes ord beledsagades af en ljudlig skrattsalfva,
som Harriet mycket väl kände igen. Jaså, Klara var
också med, och Anna-Stina likaså!

Alldeles förbryllad makade den unga flickan bort
det rankiga skyddsvärnet från dörren, som i detsamma
slogs upp på vid gafvel.

»Tillåt mig presentera de djärfva inbrottstjufvarne!»
ropade Gertrud muntert och gjorde en åtbörd mot
Jonas och de två jungfrurna, hvilka högt skrattande
tafatt bockade och nego.

Harriet stirrade på dem.

»Att ni inte skäms!» ropade hon med en röst,
som skälfde af förtrytelse och brast därpå till deras
stora bestörtning ut i ohejdad nervös gråt. Den sista
halftimmens ångestfulla spänning hade varit för
mycket för hennes nerver.

»Hjärtandes mamsell lilla, lugna sej för all del!»
ropade Klara ängsligt och tryckte den darrande flickan
ned på en stol, medan Jonas sakta lomade af utför
trappan följd af Anna-Stina, som passade på att ostörd
få göra honom sällskap. Här hade de ögonskenligen
intet att beställa.

Gertrud slog i ett glas vatten åt systern, hvars
häftiga snyftningar så småningom aftogo.

»Att ni inte skäms!» upprepade hon mellan ett
par djupa andetag. »Det är nedrigt att skrämma en
stackare på detta sätt.»
»En ann' gång skall jag minsann stampa omkring
och slå i dörrarna, så att ingen kan misstänka, att
de' ä' tjufvar i gå'ln», bedyrade Klara med mycken
själfforebråelse. »Hvilken kunde väl också tro, att
mamsellerna skulle vakna när vi smög oss så fasligt
försiktigt in i mjölkkammarn?»

Gertrud kunde ej låta bli att småskratta vid
tanken på allt detta väsen för ingenting, och Harriet,
som nu lugnat sig, kände sin förtrytelse smälta bort
inför Klaras bekymrade min.

»Hvad hade ni att göra i mjölkkammaren midt i
natten?» frågade hon med en sista liten hickande
snyftning.

»Jo, de' var som så», började Klara smått
förlägen, »att Jonas, rätt som de' var blef törstig, och
ingen dricka hade vi oppe, men så kom Anna-Stina
in ett tittande, och så hitta' hon på att gå opp efter
portnyckeln, och så följdes vi åt efter en bunke mjölk,
för hon tordes inte gå ensam, sa' hon, och —»

»Då blefvo väl skorporna uppbrända under tiden»,
afbröt Harriet den långa harangen, ty hennes
husmoderliga bekymmer vaknade åter till lif.

»Nä' vars, dom var redan färdiga», förklarade
Klara. »Dom har bli't så lyckade den här gången,
och knäpper i dom gör det, så att de' hörs lång väg.»

»Om vi inte hört talas om inbrottet på Korsbacka,
hade vi nog aldrig blifvit så rädda», inföll Gertrud.
»Vi borde ha förstått, att tjufvar ej kunde beräkna
att göra sig något godt kap här i flygeln; de begripa
naturligtvis, att hvarken bordsilfver eller andra
dyrbarheter förvaras här.»

»När man blir rädd, reflekterar man inte», sade
Harriet torrt. »Om jag bara vaknat, när porten första
gången lästes upp, hade jag ej blifvit så uppskrämd,
men nu hörde jag ju intet annat än tassande steg och
hviskande röster, och då var det inte underligt, att —»

»Nej, det var inte alls underligt», afbröt Gertrud
hastigt, då hon märkte, att systerns harm öfver den
onödigtvis utståndna förskräckelsen åter höll på att
blossa upp. »Jonas och flickorna sågo emellertid ut
som riktiga skälmar ertappade på bar gärning, när
jag stötte ihop med dem midt på gårdsplanen»,
fortsatte hon storskrattandé vid minnet af deras
förbluffade uppsyn.

»Gertrud såg inte litet flat ut, hon heller»,
skrattade Klara. »Hon kvarstanna' och stirra' på oss rakt
som om vi varit spöken, och se'n så tvinga hon oss
regalt hela raden att traska' med tillbaka hit. Men
nu ä' de' allt bäst att flickorna strax lägger sej»,
tillade hon moderligt, »annars kan ni inte hålla ögona
öppna i morgon, eller rättare sagdt, i dag.»

Hon gick mot dörren, men stannade åter och
vände sig om.

»Mamsell Harriet är väl snäll och inte säjer någe
om de' här spektaklet till frun», sade hon
bönfallande, »för annars blir frun kanske bara ledsen.»

Gertrud nöp systern sakta i armen.

»Du kan gärna skrämma henne litet i gengäld»,
hviskade hon. »Låt henne tro, att vi tala om
alltsammans.»

Men Harriets vanliga godmodighet segrade.

»Jag skall ingenting säga», lofvade hon, »men
nästa gång Jonas blir törstig midt i natten», tillade
hon småleende, »så finns det så mycket vatten i
brunnen, att både han och alla drängar som finnas i
Tomteboda socken kunna dricka sig otörstiga.»

*
</chapter>

<chapter name="FEMTONDE KAPITLET. Från Gerhard.">
FEMTONDE KAPITLET.

<b>Från Gerhard.</b>

Systrarne sutto på sluttningen ofvanför
krocketplanen och fållade flitigt på näsdukar, som morbror
Hans skulle få på sin namnsdag.

De hade så brådt, att Gertrud ej ens gaf sig tid
att springa mot Post-Lars, utan öfverlämnade detta
åt Magda, hvilken redan i ett anfall af flit, som räckt
ett par dagar fållat sina fyra näsdukar färdiga.

Nu var det så, att Gertrud ej alls väntade bref
den dagen, annars hade hon naturligtvis ej kunnat
motstå lusten att åse postväskans högtidliga öppnande.

Harriet tog upp den färdigsydda näsduk systern
nyss lagt ifrån sig på gräset och granskade den noga.

»Det är besynnerligt, att du som är så ordentlig
aldrig kan lära dig att sy en vacker fåll», sade hon
smått misslynt. »Du tar alltid för djupa stygn och
så äro de så ojämna. Magda, den slarfvan, syr bättre
än du — när hon bara vill», tillade hon för att ej
vara orättvis.

»Men hon vill så sällan», skrattade Gertrud, helt
godmodigt upptagande systerns klander. »Pennan
passar bättre mellan mina klumpiga fingrar än nålen»,
men rädd att systern skulle tro, att hon ville skryta
med sin skrifklåda, bifogade hon hastigt: »Jag
önskar, att jag vore så skicklig i allting, som du
Harriet. Den som får dig till fru, kan vara tacksam.»

Ett förnöjdt leende drog öfver systerns vackra
läppar. Hon tyckte om beröm, kanske till en del
därför, att farmor, på hvilkens loford hon satte högsta
värdet, var så sparsam därmed.

»Ingen vill ha mig till fru», sade hon med en
blygsamhet, som kanske ej var fullt uppriktig. »En
fattig flicka kurtiserar man och roar sig med, men
man gifter sig ej med henne.»

En plötslig bitterhet i rösten kom systern att
förvånad blicka upp.

»Du talar åtminstone ej af erfarenhet», sade hon
leende. »Jag känner mer än en, som gärna vill ha
dig till fru, fastän de veta, att du ej har ett öre.»

»Jag tänkte ej precis på mig själf», tillstod
Harriet. »För öfrigt skulle jag inte låta narra mig så lätt.»

Och däri hade hon rätt; hon var ej den flicka,
som lät känslorna löpa bort med förståndet.
»Nej, jag tänkte på Bertha Werner och löjtnant
Ehrencrantz, som uppvaktat henne så träget en lång
tid, att både hon och andra trodde det skulle sluta
med förlofning. Men så reste han på mötet och
därifrån till släktingar, och häromdagen lär hans
förlofning med någon adlig fröken ha stått annonserad
i tidningarna. De talade om det i går hos Dahls.»

Gertrud som också kände den unga flickan,
hvilken bodde i närmaste småstaden såg helt förtviflad ut.

»A stackars, stackars Bertha, hvad skall hon taga
sig till?» utropade hon med djupt deltagande.

Det blixtrade till i Harriets bruna ögon.

»Hon bör bära sitt hufvud högre än någonsin
och skämta och skratta mer än förr», svarade hon
stolt. »Men så förståndig är hon säkert inte. I dess
ställe kommer hon nog att gå omkring och se blek
och otröstlig ut. Det är sådana veka, känsliga
flickor som hon, som göra herrarna ännu mer
uppblåsta och egenkära än de äro af naturen.»

Gertrud häpnade inför denna bittra
världserfarenhet.

»Ja men snälla du», sade hon nästan bönfallande,
»hur kan man skämta och se glad ut, om ens hjärta
är krossadt? Jag skulle helt enkelt <i>dö,</i> om någon
en gång blefve trolös mot mig.»

»Så naiv du är», utlät sig Harriet öfverlägset.
»Så går det till i romanerna, men inte i verkliga
lifvet. Vet du hur<i> jag</i> skulle göra, om någon som
jag hållit af blefve trolös mot mig? Jo, jag skulle
uppbjuda all min makt att locka honom till mig
igen, och sedan skulle jag helt enkelt vända honom
ryggen.»

»Hu, så du talar!» utbrast Gertrud förskräckt
och slog ifrån sig med händerna. På samma gång
var hon dock ytterst intresserad, ty systern var i
vanliga fall rätt sluten och förbehållsam. »Det vore
ju riktigt gement gjordt.»

Harriet teg; hon ville ej motsäga systern, som
onekligen hade rätt, men i sitt stilla sinne tänkte
hon dock, att en dylik hämnd vore om också ej
tillåtlig dock ganska ursäktlig.

»Du är bestämdt alldeles förbi af trötthet i dag»,
anmärkte Gertrud efter en kort tystnad.

»Hvarför tror du det?»

Gertrud tvekade litet, innan hon svarade:

»Jo, därför att det är bara, när du är riktigt
trött och utarbetad, som du blir så där bitter och
låtsar, som om du ej hade något hjärta. Annars
hvarken tänker du ondt om människor eller vill
dem illa.

Harriet böjde sig fram och kysste systern.

»Kära pyret, jag tänker ofta stygga tankar, äfven
om jag ej är trött», sade hon ångerfullt. »Ibland är
det också, som om man funne ett nöje i att säga
saker, som man noga betänkt kanske inte menar.»

»Ja, jag förstår», instämde Gertrud och nickade
förnumstigt. »Men jag vet i alla fall, att du är
mycket trött i dag», återtog hon envist. »I natt kom du
sent hem, natten där förut sof du knappt en blund,
och så har det en lång tid varit ett sådant
förskräckligt stök och fejande. Det är för väl, att det är slut
nu, så att du får hvila litet. Ibland tycker jag
nästan, att farmor låter dig arbeta litet för mycket.»

Gertrud sänkte rösten och såg sig oroligt omkring,
smått förskräckt öfver att hon låtit undfalla sig
någonting liknande klander af den afhållna farmodern.

»Farmor vill mig väl», yttrade Harriet, men det
låg ej hjärtlighet i det tonfall hvarmed hon uttalade
dessa ord. Det var ej alltid hon kände sig tacksamt
öfvertygad om sanningen af sitt vittnesbörd.

»Hvad hvilan beträffar», återtog hon i lättare
ton, »så är det ej att tänka på någon sådan, förrän
farbror Arvids rest igen.»

»Nej, det har du rätt uti», instämde systern,
»farmor vill alltid, att det skall vara så mycket mat och
småbröd och sådant där, när de äro här.»

Systrarna sydde en stund under tystnad, 
hvarunder Gertruds tankar sysslade med släktingarna,
som väntades samma kväll.

»Tycker du att det blir roligt att träffa Lizzie
igen?» frågade hon plötsligt.

»Jag vet inte riktigt», svarade systern tvekande.
»Hon, som varit så mycket med ute i världen
tycker kanske, att vi äro riktiga små landtlollor.»

Gertruds ansikte mulnade.

»Den tanken har aldrig fallit mig in», sade hon
långsamt.

»Se inte så ängslig ut», skrattade Harriet. »Vi
behöfva inte vara rädda, ty Lizzie är säkert lika snäll
och vänlig som förr.»

Detta sade hon för att lugna systern, men i
tysthet hyste hon dock en viss bäfvan för sin kusin,
som hon ej sett på ett par år, men hvilkens bref
öfverflödat af beskrifningar på alla de nöjen och
baler hon sista vintern fått vara med om i den stora
staden.

»Mig gör det egentligen detsamma hurudan hon
är», sade Gertrud i gladare ton. »Hon är i alla fall
för gammal att vilja sällskapa med Magda och mig.
Om bara Hugo är lika munter och treflig som förr,
så få vi roligt ändå.»

»Ja, han, som blott är sexton år, är sig nog lik,
och —»

Brådskande steg kommo flickorna att hastigt vända
på hufvudet.

Magda kom rusande utför gröna trappan,
svängande ett bref i sin högt upplyftade hand.

»Gissa från hvem du har bref, Gertrud!»
ropade hon.

Gertrud som hade goda ögon, såg på långt håll
att frimärkena på kuvertet voro utländska. Hon
utstötte ett gladt rop och rusade upp.

»Å, det är från Gerhard!»

Harriet rodnade och sydde brådskande några stygn,
som blefvo så ojämna, att hon ansåg sig
förpliktigad sprätta upp dem igen.

Hittills hade endast ett par brefkort anländt från
Gerhard, hvarför det var med stor förnöjelse och
stolthet Gertrud mottog det tjocka brefvet.

»Du gör som morbror Hans, när han får
postväskan», anmärkte Magda smått otåligt, ty Gertrud
gjorde sig ingen brådska att öppna brefvet utan
synade det först mycket noggrant. Det var ju också
första gången hon fick bref från utlandet.

Magda ryckte litet i Harriets näsduk.

»Låtsa inte, som om du vore både blind och döf»,
sade hon. »Du är i alla fall precis lika nyfiken som
jag att få höra hvad Gerhard skrifver.»

Harriet gaf henne ett lätt slag på fingrarna.

»Om vi äro nyfikna eller ej, så lär Gertrud inte
öppna sitt bref, förrän hon själf har lust», sade hon
undvikande.

Gertrud tog sin sax och klippte försiktigt upp
kuvertet samt drog fram ett stort tunt alldeles
felskrifvet pappersark, på hvilket Harriet i smyg kastade en
halft afundsjuk blick.

Magda läste öfver kusinens axel de första raderna.

»Jag kunde just tro det!» ropade hon triumferande.
»Brefvet är lika mycket till mig som till dig, min
docka. Skynda på och läs upp det, eller vill du
kanske ait jag skall göra det?»

Denna fråga var listigt uttänkt, ty Gertrud som
alldeles icke ville försaka nöjet att föreläsa Gerhards
skrifvelse, makade undan kusinens framsträckta hand
och begynte strax att läsa som följer:

»Mina kära småflickor!»

»Du kan också ta åt dig den benämningen,
Harriet», hviskade Magda, »det var ändå på dig han
tänkte mest, när han skref.»

Harriet rynkade ögonbrynen och gaf kusinen ett
strängt ögonkast, hvarefter Magda visligen höll sin
lilla tunga i styr.

»Häruppe på bergen i Harz är så härligt, att man
knappt näns stänga sig inne för att skrifva bref»,
fortsatte Gertrud, »men jag vill  dock  ej  bryta mitt
löfte till er att skrifva från hvarje ny trakt jag
kommer till.

Först och främst skola ni dock mottaga ett
hjärtligt tack för ert bref, som gladde mig, ehuru det varit
ännu mer kärkommet, ifall era meddelanden ej varit
så knapphändiga. I det fallet var Gertrud bäst.
Magda som förr var så språksam, måste ha mistat
sin talförhet sedan jag reste, hvilket jag lifligt
beklagar, och Harriet — nåja, af henne väntade jag mig
knappt en rad. Hälsa henne, att de få ord hon sände
mig voro dock mycket välkomna. Kanske hon någon
annan gång kan få tid och lust att skrifva något mer
än en knapphändig hälsning. Hon bör veta, att jag
sätter högt värde på att få bref från henne, liksom
det naturligtvis är mig mycket kärt att få
meddelanden från er alla därhemma —»

Gertrud tittade menande på systern och kunde ej
afhålla sig från att anmärka:

»Det där sista ansåg han sig skyldig att skrifva
för att blanda bort korten.»

»Ja, det kan en idiot begripa», instämde Magda
nickande.

»Och en idiot kan också begripa, att ni äro
enfaldiga båda två», tog Harriet i med någon hetta.
»Om ni oupphörligt afbryta läsningen på detta sätt,
komma vi ej till slutet före kvällen.»

— »Meddelanden från er alla därhemma, —»
återtog Gertrud. »Jag önskar ni vore med mig häruppe;
ni kunna knappt göra er en föreställning om hur
vackert här är.

Om ni tänka er en samling jättelika ättehögar, tätt
öfvervuxna af bok och gran, — granna, ståtliga träd
— och mellan dem leende dälder, så få ni en liten
aning om hvilken utsikt jag har från mitt fönster.

Här synes inga skarpa, tvära konturer; mjuka och
vågliknande bukta sig åsar och höjder.

Den lilla bergsstad, i hvilken vi för närvarande
uppehålla oss ligger mer än 700 meter öfver hafvet,
och stigningen hit upp från järnvägsstationen nere i
dalen är så ansenlig, att denna promenad blir rätt
mödosam. Dock går jag hellre uppför branterna i
Harz än utför dem; det är inte så litet ansträngande
att nödgas, så att säga 'bromsa' hela vägen utför, hur
förträffliga och väl hållna vägarna än äro.

Byggningarna i staden erbjuda intet af intresse;
de flesta af dem äro fula, grå träkåkar. Boningshusen
äro ofta sammanbyggda med ladugårdarna, hvilket
visserligen är ytterst bekvämt för husmodern som bara
har att gå tvärs öfver förstugan för att komma till sina
kära kor, men mindre angenämt för hyresgästerna,
hvilka då de, såsom vi, äro ovana därvid, besväras
af ladugårdslukten, som tränger genom hvarje vrå
af huset.

Vid åttatiden på morgnarna bege sig korna på
betet uppåt bergen, följda af sina herdar och
vallhundar.

Från hvarje hus komma en eller två kreatur; när
de hunnit så långt upp som där vi bo, bilda de en
ansenlig trupp. De bära alla större eller mindre
skällor, hvilka äro olika stämda och klinga gladt och
melodiskt tillsammans. Det behöfs så litet ibland,
som åstadkommer en tilltalande verkan. Sådant
förstå de sig på häruppe.

Det är lustigt att se, när korna sedan mot kvällen
vända tillbaka, hur hvar och en utan herdens
tillhjälp, hittar hem till sig. Den ena viker själfmant
af åt ett håll, den andra åt ett annat, och somliga,
hvilkas ladugård ej har särskild utgång promenera
uppför den låga trappan och taga vägen direkte
genom förstugan.

Feta och granna äro korna, hvilka alla äro
enfärgadt bruna, och deras mjölk, — ja, små flickor,
en sådan fet och delikat mjölk ha ni aldrig druckit.

I går gjorde vi en lång promenad genom skogen
upp till några klippor från hvilka utsikten är
vidsträckt och storslagen.

'Dejlig er jorden, dejlig er Guds himmel', ringer
beständigt i mina öron. Så andaktsfull och på samma
gång glad och frigjord från alla små bekymmer och
verkliga eller inbillade förtretligheter har jag aldrig,
åtminstone ej på senare tider känt mig som häruppe.
Det är, som om allt dylikt ej orkade följa med upp
på höjderna, där luften är ren och skön och friska
vindar blåsa.

Återstår blott att se huruvida den beklämning och
fallenhet för onödigt grubbel öfver sådant, som dock
kanske ej är alldeles hopplöst —» här knuffade Magda
kusinen i sidan och sneglade på Harriet, som låtit
arbetet sjunka och satt och stirrade rakt framför sig —
»vänta på mig därnere på slätterna och åter gripa
mig i sina klor.

Jag tror det dock knappast, åtminstone ej med
samma styrka som förut.

Denna välönskan läser man här litet hvarstans på
gamla ölsejdlar, nålfat, koppar och dylikt:

»Es griine die Tanne, Es wachse das Erz, Gott
schenke uns Allen ein fröhliches Herz», och den går
helt visst i uppfyllelse bland bergen i Harz. Ty här
blir sinnet gladt och spänstigt, och lefnadsmodet växer
i samma mån man stiger uppåt.

Jag vet ej, om det är inbillning af mig, men jag
tycker, att människorna här äro vänligare, gladare
och förnöjdare än annorstädes. Jag älskar tro, att
de hålla sin härliga nejd så kär, att de ej nännas
sätta någon smutsfläck på den vackra taflan.

Veckan om hvilar helgdagsstämning öfver den lilla
staden, en drucken man hör till sällsyntheterna, hårda
ord och trätor hör man ej, åtminstone icke på gator
och gårdar, skrål, skrän och ohöfviskt skämt utan
hvilket vår svenska allmoge knappt kan lägga sin
glädje i dagen, förekomma ej här, men glada
människor ser man öfverallt, människor som kunna vara
glada utan att förlora sin värdighet. Lugnt och
fridfullt hvilar det lilla samhället bland sina skogklädda
höjder, oberördt af det brusande, oroliga, jäktande
lifvet där långt, långt nere i fjärran.
Kanske det kan roa er att höra ett par gamla
sagor från de trakter i Harz, som jag besökt. Så
här lyda de:

<tab><tab><tab><i>Regenstein.</i>

På det gamla slottet med detta namn, af hvilket
nu blott några murar återstå, höll för många hundra
år sedan en af grefvarne Regenstein en vacker
högboren fröken fången i en inom borgen befintlig
klipphåla.

Hennes fader ägde den i närheten liggande borgen
Heimburg. Hon hade redan förut skänkt sin tro åt
en ung vacker riddare och såsom trohetspant
mottagit en gyllene ring af honom.

Kort tid därefter lärde Regensteinaren känna henne
och blef lidelsefullt förälskad i den sköna flickan,
hvilken dock naturligtvis afslog alla hans anbud.
Då beröfvade lidelsen den mäktige grefven all
besinning; han bemäktigade sig med våld den älskade
och förde henne till sitt slott, där han hoppades att
hon skulle glömma det förflutna och skänka honom
sin kärlek.

Men den ädla flickan tänkte på de löften hon
gifvit sin brudgum, och hvarken böner eller hotelser
kunde förmå henne att blifva grefvens maka.
Förbittrad öfver hennes vägran lät den uppbragte
grefven inspärra henne i den dystra klipphålan, dit
hvarken solens eller månens strålar förmådde tränga.

Omgifven af evigt mörker hörde den olyckliga
inga andra ljud, än när regnet eller stormen piskade
fängelsets klippväggar. Då grep henne en våldsam
längtan efter ljus och frihet, och med den styrka,
som förtviflan och sorg förlänar försökte hon
genomborra den mjuka sandstenen. Den ring som hon
fått af sin älskade blef hennes verktyg, och hon
begynte att skrapa med den på fängelseväggen utan
att knappt unna sig någon hvila. Det mödosamma
arbetet utmattade henne ofta, men hon började det
åter på nytt, ty hoppet om räddning gaf henne en
underbar kraft och uthållighet.

Veckor och månader borrade hon i muren med
sitt lilla bräckliga verktyg, och slutligen blef hennes
tålamod belönadt. En smal ljusstråle silade in
genom det lilla hålet, och hon hälsade den med jubel
och glädjetårar. Den gyllene solstrålen gaf henne
nytt mod, och det dröjde ej länge innan hon vidgat
det lilla hålet så att hon kunde tränga sin smärta
gestalt därigenom. Med hjärtat fullt af fröjd böjde
hon sig framåt och blickade ut i det fria.

Men gripen af svindel ryggade hon förskräckt
tillbaka. Utanför det hål hon gjort i muren stupade
klippan nästan lodrätt ned i dalen. Att fly utför den
var knappast tänkbart. Skulle då all hennes möda
vara förgäfves, och hon nödgas underkasta sig att
sluta sitt unga lif i det hemska fängelset. Nej, hellre
dö af fallet utför den branta klippan! Men den
nåderike Guden, som förhjälpt henne till trofast
ståndaktighet, skulle icke han sända sina heliga änglar att
ledsaga henne på den halsbrytande färden?

Med uppbjudandet af sina sista krafter och
sökande fäste för händer och fötter på de utskjutande
klippblocken, klättrade hon utför den branta klippan.
Det var som om osynliga händer uppehållit henne,
så att hon oskadd uppnådde dalen och sitt hem, där
hon med innerlig glädje mottogs af sina föräldrar
och sin trofaste brudgum.

<tab><tab><tab><i>Luitburg och Volkmar.</i>

För ungefär tusen år tillbaka bodde på en borg
i närheten af Blankenburg den högättade Luitburg,
hvilken var förlofvad med den unge och tappre
riddar Volkmar.

Den unge ädlingen, som ville bekransa sitt
fäderneärfda svärd med nya lagrar och skänka det hotade
fäderneslandet sitt bistånd, följde den kejserliga hären
mot de hedniska slaverna, och medan de blodiga
striderna utkämpades i östra delen af det stora riket,
väntade Luitburg under sorg och ängslan troget sin
älsklings återkomst.

Längtan efter honom och fruktan för hans lif
sammanpressade ofta i ångest hennes hjärta, och då sökte
och fann hon tröst blott i böner till Gud och hans
helgon.

Men det tycktes, som om hennes fromma
förböner ej blefvo hörda, ty Volkmar var icke med den
hemvändande, segerrika hären, och ingen af hans
krigskamrater kunde gifva besked om hur det gått
honom.

Då hängaf sig Luitburg åt den djupaste sorg, ty
hon trodde att Volkmar stupat i kriget.

Så djup och våldsam var hennes bedröfvelse
öfver den förlust hon lidit, att hon ej längre kunde
dela de sinas glada lif på den vackra borgen utan
beslöt att i from afskildhet endast lefva för att tänka
på den döde och bedja för hans själ. Hon drog sig
tillbaka djupt in i skogen och lefde i en aflägset
liggande klipphåla ett fromt och försakande lif.

Men den ständigt djupa sorgen, som krossat
hennes hjärta, förtärde också inom kort hennes späda
kropp. I sin ungdoms vår slöt hon för alltid sina
trötta ögon tillhopa.

Men knappt var hon afsomnad och låg såsom ett
helgon på den torftiga mossbädden i sin grotta, förrän
raska hofslag dånade genom skogen. En ståtlig
riddare höll in sin eldige springare framför grottan och
kastade sig ur sadeln.

Det var Volkmar, den såsom död begråtne, hvilken,
svårt sårad råkat i fångenskap och först helt
nyligen lyckats rädda sig genom flykt.

Så fort det var honom möjligt skyndade han hem
för att sluta sin brud i sina armar. Men när han
nu inträdde i grottan stannade han hastigt, förlamad
af skräck. Därpå brast han ut i hjärtslitande 
snyftningar, och kastade sig på knä vid sin älsklings
dödsläger.

Efter denna stund förlorade lifvet också för
honom allt värde och behag. Där hvarest hans
älskade tänkt på honom och bedt för hans själ, där
ville äfven han tillbringa sitt lif under tankar på
henne och fromma böner.

Han tog sitt hemvist i klipphålan, där Luitburg
lefvat och dödt och förde där till sin död ett åt Gud
helgadt lif.»

Gertrud gjorde ett kort uppehåll, sedan hon läst
de båda sagorna till slut.

»Det var vackra sagor», anmärkte Magda, men
utan vidare entusiasm. Hon hade hellre hört
berättas om häxorna på Brocken eller om de vilda
gastar och troll, som lära husera i de underbara
skogarna på Harz.

Gertruds ögon glänste.

»Jag tycker att de äro mer än vackra», sade hon
sakta och sände Gerhard en rörd tanke. Hon trodde
sig veta, hon, hvarför han just berättat de sagor
som rörde sig om trofast kärlek — kärlek trofast
intill döden.

»Det är skada, att man ej har några berättelser
från våra dagar om sådan ståndaktig kärlek», sade
Harriet. »Nu för tiden dör ingen af sådant.» .

»De ha annat att göra än bara sitta stilla och
tänka på sin käresta», framkastade Magda
vanvördigt. »Om Luitburg helt vackert stannat hemma och
fortsatt med sina vanliga sysselsättningar, så hade
hvarken hon eller Volkmar behöft dö i förtid»,
tillade hon retsamt. Ibland fann hon ett nöje i att
reta Gertrud för hennes »pjoskiga känslofullhet» i
motsats till andra gånger, då kusinens svärmiska
utgjutelser kunde röra henne till tårar.

Gertrud såg på henne med djup förebråelse och
fortsatte läsningen af brefvet:

»Nu för tiden för oss lifvet så brådskande framåt,
att väl ingen såsom dessa sagors hjältar och 
hjältinnor få tid att uteslutande lefva ett känslolif, men det
vore dock nedslående att tänka, att den trofasta
kärlek till den frånvarande och till den döda som
besjälade dem skulle vara främmande för oss. Vi kunna
nog också vara lika trofasta, om vi också ej lägga
våra känslor i lika öppen dager, som forna tiders
människor.»

»Tror du, att den där reflexionen var ämnad
enbart åt oss, Gertrud?» mumlade Magda, men Gertrud
som var stött på kusinen, låtsade ej höra henne.

»Nu har emellertid mitt bref svällt ut till sådan
storlek, att jag fruktar ni knappt orka läsa det till
slut. Därför slutar jag det nu helt hastigt och lustigt
utan några slags öfvergångar.

Jag vill ej tigga er att skrifva snart, men att bref
från er göra mig stor glädje kan jag ej underlåta att
upprepa, och i händelse att ert goda hjärta uppmanar
er att bereda mig nöje, bifogar jag här nedan min
adress. Skulle ni vara i förlägenhet om hvad ni skola
skrifva, så ber jag er vara förvissade om, att de minsta
småsaker från Tomteboda intressera mig på det högsta.
Men du, Gertrud, vet nog hvad jag helst vill höra.»

Magda hostade lätt.

»Mina hjärtligaste hälsningar till er alla, alla.

Gott schenke uns Allen ein fröhliches Herz.

Eder tillgifne

Gerhard.

P. S. När jag blir en rik man, Magda lilla, då
skall jag bjuda dig på fri resa hvart du vill.»

»Ja, då lär jag allt få vänta», menade Magda och
slog en knyck på nacken.

»Säg inte det», inföll Harriet helt oförväntadt.
»Jag tror för min del, att Gerhard en gång blir en
både förmögen och framstående man», och liksom
rädd att detta påstående blottställde henne alltför
mycket, lade hon brådskande ihop sitt arbete och sprang
sin väg.

*
</chapter>

<chapter name="SEXTONDE KAPITLET. Misstämning.">

SEXTONDE KAPITLET.

<b>Misstämning.</b>

Farmor, som kom från mjölkkammaren tittade i
förbifarten in till Kerstin, som satt och stickade
framför en glädtigt sprakande brasa. När gumman kände
sig 'ruskig' trifdes hon ej bra uppe i sängkammaren,
som var ett tämligen svalt rum. Då gick hon gärna
ner i sitt lilla krypin och tände en brasa, och fastän
morbror Hans var rädd om sin ved, lät han gumman
hållas, så mycket mer som han själf på sista tiden
börjat förstå, att man kan vara frusen till och med
midt på sommaren.

»Hvad säger du, Kerstin, har inte Olof blifvit litet
gladare på sista tiden?» frågade den gamla frun och
satte sig i länstolen.

Hon talade gärna med sin trotjänarinna om hvad
som låg henne om hjärtat, synnerligast när det gällde
'barnen', ty då var hon viss om Kerstins odelade och
lifliga deltagande.

»Jo, visst har han det», svarade gumman lifligt,
men rynkade i detsamma så bistert ögonbrynen, som
om det ej var med glädje hon bekräftade detta faktum.
Men farmor, som visste, hvad den förtörnade minen
betydde, lutade sig fram.

»Du har tappat en maska, kan jag förstå; tag hit,
så skall jag taga upp den.»

Kerstin räckte henne stickningen.

»Jag förstår mig inte på nutidens garn och stickor»,
anmärkte hon. »Det är rakt, som om om de inte
ville följas åt.»

Farmor tänkte för sig själf, att felet säkerligen låg
däri, att Kerstins ögon voro svagare och hennes fingrar
mer darrande än för trettio år sedan, men hon
smålog blott och sade ingenting.



»Ja visst är Olof gladare», återtog gumman; »de
här dagarna, som Arvids varit här är han nästan
sig lik, tycker jag.»

Farmor drog en suck af lättnad.

»Ja, Gud ske lof för det. Stackars min gosse,
det har gjort mig så ondt om honom i sommar.»

»Minns frun hur han bara bet ihop tänderna
när han som liten ibland gjorde sig illa. Det var
sällan han grät eller jämrade sig. Så gör han nu
också, när han har sin stora hjärtesorg att dras med.
Han klagar aldrig och försöker visa sig så glad som
möjligt för att inte göra andra ledsna, men många
gånger har jag sett honom pressa ihop läpparna,
när han trott sig vara obemärkt.»

»Han tänker alltid mer på andra än på sig
själf», sade farmor rörd.

»Ja, Olof har alltid varit en präktig gosse», tillade
Kerstin så stolt, som om han varit hennes egen son.

Och så fortsatte de båda gamla att en lång stund
tala om sin älskling lika ömt och kärleksfullt, som
om han ännu var en liten gosse, för hvars
kroppsliga och andliga välbefinnande de voro ansvariga.

»Det är roligt att se, hur Magda försöker att
muntra upp honom», anmärkte den gamla frun efter en
stund.

»Ja, i går såg jag hur hon till och med sprang
ifrån leken med kusinerna för att prata med Olof,
som satt på soffan under lönnen och såg litet
förstämd ut. Hon gaf sig ej, förrän hon fick honom att
skratta», sade Kerstin, hvilkens ögon märkvärdigt nog
ej alls voro skumma, så snart de följde hennes
älsklingar. »Ja, Gud ske lof, att han har henne», tillade
hon; »en människa, som vet, att hon har någon att
lefva för, bör inte kunna bli fullkomligt olycklig.»

»Det blir man inte ändå», inföll farmor på sitt
blida sätt. »Den, som håller Gud kär, kan
visserligen stundom vara djupt bedröfvad, men dock aldrig
fullkomligt olycklig, som du säger. Men 
naturligtvis är det väl att Olof har sin flicka, bara han inte
kommer att skämma bort henne.»

»Å, det har ingen fara», menade Kerstin
tvärsäkert. »För öfrigt kommer man längre med Magda
med vänlighet än med stränghet.»

»Jag vet, att du tycker så», sade farmor
småleende, i det hon steg upp, »men för min del hyser
jag den åsikten att vänlighet <i>plus</i> litet stränghet är
bästa receptet för små egensinniga flickor.»

Gumman kastade öfver glasögonen en forskande
blick på sin matmor, men när hon såg hennes
skälmaktiga min, ljusnade hennes ansikte betydligt, och
hon småskrattade.

»Det är så lätt att tillråda stränghet och sådant
där, men frun vet nog hon också, att det har sig
svårare med praktiken — synnerligast när det gäller
Magda», tillade hon halfhögt.

Farmor kom att tänka på åtskilliga tilldragelser,
hvilka bekräftade Kerstins yttrande och teg visligen.

*

Magda kom springande med en förfärlig fart från
krocketplanen och stötte vid gafvein af stora
byggningen ihop med Gertrud som kom långsamt
promenerande,  läsande i en bok. Sammanstötningen
var så häftig, att båda tumlade några steg tillbaka,
och Gertrud tappade boken.

»Du rusar då alltid fram som ett yrväder!»
utbrast hon förebrående och tog upp svenska
litteraturhistorien, hvars rygg hon ängsligt synade.
Liksom alla läsvurmar var hon mycket rädd om sina
böcker.

»Jag kan väl inte se tvärs igenom väggen, heller»,
försvarade sig Magda. »Hvem kunde ana, att du
skulle vika om hörnet <i>precis</i> i samma ögonblick som
jag? För resten ha inte alla tid att gå lika långsamt
som du.»

»Hvad   är det  som  brådskar så mycket nu då?»
frågade Gertrud, men rösten lät ej lika godmodig
som vanligt.

Magda rodnade lätt.

»Jag skulle hämta min bästa krocketklubba —»

»Åt Hugo, kan jag förstå. Det är rysligt hvad
du passar upp på honom, precis som om han inte
själf hade några ben.»

Magda såg ett ögonblick ut, som om hon höll
på att bli ond, men då saken onekligen var litet
sjuk, bytte hon hastigt om samtalsämne. Boken som
Gertrud höll i handen kom henne därvid till hjälp.

»Snälla du, tag inte fram dina läsböcker den här
veckan», sade hon bönfallande.

»Hvarför det?» frågade Gertrud förvånad. »Det
gör väl dig detsamma hvad jag läser.»

»Visst inte; så snart du plockar fram
skolböckerna vet jag, att det strax är slut på sommaren,
och det vill jag inte tänka på än så länge.»

Magdas ögon fylldes med tårar; hon kunde ej
förlika sig med tanken på, att far och hon snart
måste återvända till det ödsliga hemmet i staden.

»Kära du, vi ha ju tre hela veckor kvar innan
skolorna börja», sade Gertrud tröstande. »Jag ville
bara taga reda på ett par årtal —» för att skryta
med dem, tänkte Magda, — »och sedan kom jag
att läsa vidare för ro skull. Men nog kan jag stoppa
undan skolböckerna ännu en vecka, om du tycker
det är så ledsamt att se dem.»

Magda, som tycktes ha glömt sin brådska, stack
sin arm under kusinens och drog henne med sig.

»Hvarför håller du dig så mycket för dig själf?»
frågade hon så plötsligt, att Gertrud häftigt ryckte
till. »Tycker du inte om kusinerna?»

»Jo, det gör jag nog», svarade hon tvekande.

»Något fel är det i alla fall; första dagarna var
du lika glad och munter som vi andra, men nu
sitter du helst uppe hos de gamla, eller larfvar
omkring för dig själf. Jag tycker inte alls om det.»

»Nej, det visar du så tydligt som möjligt —» ett
lätt hån förmärktes i rösten. »Du har sett ovanligt
nedslagen ut dessa dagar.»

Magda såg smått förlägen ut; det var ej utan att
hennes samvete hade åtskilligt att säga henne i fråga
om Gertrud.

»Du tycker kanske jag är för mycket tillsammans
med Lizzie och Hugo, men de stanna ju här så kort
tid, och artigheten fordrar —»

»Att du ständigt och jämt skall hänga dem i
hälarna och ej ha ögon och öron för annat än hvad
de göra och säga», ifyllde Gertrud med ovanlig
retlighet. »Kära du, förskona mig från sådant prat.
Säg hellre rent ut, att du är ombytlig och tycker bättre
om nya vänner än gamla.»

»Jag tycker om alla, som äro vänliga mot mig,
de må nu vara gamla eller nya», förklarade Magda
mycket stött. »Och du, som är ett sådant
dygdemönster borde veta bättre än att vara afundsjuk på
Lizzie för det hon är söt och stilig, och på mig,
därför att Lizzie och Hugo tycka mer om att skämta
och prata med mig än med dig. Vore du som
vanligt skulle de naturligtvis tycka allra bäst om dig, för
det göra alla människor, men nu går du i stället och
har tråkigt för det att du är dum, dum, dum! Jaha,
det sa' jag.»

Den lilla flickan rusade sin väg, fast besluten att
ej så mycket som titta åt Gertrud på hela den dagen.

Första aftonen efter kusinernas ankomst, sedan
Magda såsom vanligt läst sin aftonbön högt för
farmor, såg denna hur hon sakta rörde läpparna.

»Hvad säger du?» frågade farmor och böjde sig
åter öfver henne.

»Å, det var bara en extra bön jag bad», ljöd det
litet dröjande svaret. Hon hade egentligen ej ämnat
den för farmors öron.

»Får jag inte höra den?»

Magda såg ut, som om hon helst velat svara nej,
men   farmors  milda  hlick hade af gammalt förmåga
att aflocka henne alla hennes små hemligheter.

»Jag had bara Gud att få bli lik Lizzie när jag
blir stor.»

»Hvarför det?»

»För det hon ser så stilig ut — och —»

»Nå?»

»Och är så omtyckt af alla herrar», kom det
tveksamt och osäkert.

Farmor satte sig förskräckt ned.

»Gud bevare dig barn, hvarifrån får du sådana
tankar?»

Magda  erkände ödmjukt, att det visste hon icke.

»Bed du i stället Gud, att han bevarar dig från
all sådan enfaldig ärelystnad och behagsjuka», sade
den gamla frun strängt.

Magda teg, men fastän hon sedermera aktade sig
för att röra på läpparna så att farmor såg det,
upprepade hon i tysthet sin bön. Man fick ursäkta
farmor som var så gammal, att hon ej kunde förstå, att
små flickor gärna ville bli lika stora flickor som voro
'stiliga'. —

Gertrud tog sin tillflykt in i bersån och satte sig
att fundera.

Så tråkigt som dessa sista dagar hade hon ej haft
under hela sommaren, men var det ej, såsom Magda
sade, till stor del hennes eget fel? Hade hon ej
väntat, att de främmande kusinerna skulle göra affär af
henne och beundra hennes kunskaper? Gertrud var
verkligen en flicka, som tagit sina skolstudier på 
allvar, och af böjelse men också drifven af en viss
ärelystnad pluggat i sig en mängd extra vetande, som
hennes kamrater läto henne vara i okvald besittning af.

Men de små kunskaper hon beflitade sig om att
lägga i dagen imponerade icke alls på kusinerna,
hvilka från första stunden kände sig mer dragna till
yrhättan Magda, kanske därför att hon å sin sida så
tydligt visade dem sin beundran.

Gertrud tyckte för tillfället, att det var en
underlig värld hon lefde i, och det förbryllade henne, att
hon som tog lifvet allvarligt och ständigt sökte göra
sin plikt blef mindre omtyckt än den som tanklöst
dansade sin väg fram. Detta var ju icke
öfverensstämmande med sanna förhållandet, men Gertrud
glömde för ögonblicket de yttranden hon händelsevis
råkat höra, och hvilka förklarade anledningen till
kusinernas förkärlek för Magda, på samma gång som
de blefvo orsaken till att hon drog sig undan för
sig själf.

Hon hade en dag setat i salen i närheten af ett
öppet fönster, då Lizzie och Hugo gingo förbi på
terrassen utan att se henne.

»Naturligtvis tycker jag bäst om Magda», hörde
hon Lizzie säga. »Hon är som ett barn skall vara,
naturlig och okonstlad.»

»Ja, Gertrud är så otäckt lillgammal», ifyllde Hugo.
»Hon är så vis som en gammal uggla.»

»Det är bara för att imponera på oss, kära du.
I hvardagslag är hon inte alis sådan, säger Harriet.»

»Så mycket värre då. Tillgjordhet kan jag inte
tåla.»

Gertrud skälfde af harm och förtrytelse. Ingen
hade någonsin förr kallat henne tillgjord, och aldrig
hade hon blifvit så misskänd. Hon skulle visst inte
besvära kusinerna med sitt sällskap — nej, visst inte,
och från den stunden drog hon sig så mycket som
möjligt undan  dem.

Men hur hon nu satt och funderade i bersån, föll
det henne in, att hon blott gjorde sig själf ondt med
att lefva detta eremitlif. De andra hade gladt och
trefligt dagen i ända; det var endast hon, som hade
tråkigt.

Noga betänkt hade Magda rätt; hon hade varit
afundsjuk, men finns det väl någonting så fult och
dumt som afundsjuka? Alla äro visserligen ej 'stiliga'
som Lizzie eller lustiga och näpna som Magda, men
vänliga kunna alla vara. Detta hade ju också 
Gertrud annars för vana och aldrig förr hade hon
behöft känna sig förbisedd, men så hade hon icke heller
förr fikat efter att göra sin lilla person så gällande
som just dessa dagar.

Som barn har man lätt för att slå om från den
ena sinnesstämningen till den andra, och Gertrud
lofvade sig nu, att ej längre gå och fundera på hvad
'intryck' hon skulle göra på än den ena än den andra
utan vara såsom i 'hvardagslag'.

Men all denna själfrannsakning aflöpte ej utan tårar
och flitigt användande af näsduken, och när Magda
åter kom springande om hörnet mötte hon en mycket
rödögd och rödnäst flicka, som helst velat osedd
smyga sig upp i flygeln för att låta en stunds hvila
utplåna spåren efter förödmjukelsens stund i bersån.

»Jag kan inte få reda på min klubba», började
Magda, som redan glömt det beslut hon kort förut
fattat. Men hon afbröt sig tvärt:

»Har du rifvit pepparrot i bersån?» ropade hon
tanklös som vanligt, men kusinens nedslagna min
påminde henne i detsamma om det mindre vänliga
samtal de strax förut hade fört, och hon slog armarna
om Gertruds hals och kysste henne.

»Du är väl inte ledsen på mig, Gerti lilla?» sade
hon bönfallande. »Du vet i alla fali, att jag tycker
så rysligt mycket om dig, fastän jag ofta är stygg
och retsam.»

Gertrud kysste Magda tillbaka och tänkte, att det
ej var underligt att alla höllo af henne, en sådan
varmhjärtad liten unge som hon var.

»Du hade rätt uti, att jag varit dum», sade hon
sakta, »men nu skall du få se, att jag blir
förståndig igen.»

Lektorn kom i detsamma gående och blef ett
obemärkt vittne till den lilla ömma scenen mellan
flickorna. Han hade med ledsnad tyckt sig märka, att
det goda förhållandet dem emellan ej varit detsamma
som förut, och till och med tagit sin dotter i förhör.
På hans frågor hade hon blott svarat, att hon just
icke haft tid att lägga märke till om Gertrud var vid
godt lynne eller ej, men att hon för sin egen del hade
'förfärligt roligt'.

»Det är icke det, som frågan gäller», invände
lektorn med ovanlig skärpa i rösten. »Hvad jag vill
veta är om du på något sätt varit ovänlig mot
Gertrud?»

Magda tänkte efter litet, innan hon svarade.

»Nej, inte har jag precis varit ovänlig, men hon
har varit så konstig och ledsam de sista dagarna,
och därför —»

»Därför har du låtit henne känna att hon varit
öfverflödig. Tror du inte du också skulle känna dig
sårad, om du vore i hennes ställe? Den där
öfverlägsna, tvärsäkra minen du antagit under sista
veckan, klär dig inte alls, min flicka.»

Lektorn tyckte visserligen, att äfven Gertrud
förändrat sig till sin nackdel, men det ville han
naturligtvis ej  säga högt.

Magda kände sig emellertid träffad. Lizzie hade
sagt henne, att hon var en 'söt och näpen unge', och
detta beröm hade gjort henne icke så litet
öfverrnodig.

Den klarsynte lektorn hade så väl märkt, att
'småflickorna' af olika anledning råkat ur
jämnvikten, och därför gladde det honom nu, att se dem så
hjärtligt omfamna hvarandra.

»Gud ske lof, nu är det, som det skall vara igen»,
tänkte han och gick vidare.

*
</chapter>

<chapter name="SJUTTONDE KAPITLET. Gertrud når sitt mål.">
SJUTTONDE KAPITLET.

<b>Gertrud når sitt mål.</b>

»Och när balen var slut följde han mig ut i
tamburen för att hjälpa mig på med ytterkläderna, och

då sade han: 'om er hand vore bar, fröken, då visste
jag nog hvad jag skulle göra.' Utan att tveka drog
jag af min långa gula handske och räckte honom
handen. 'God natt, löjtnant Falk', sade jag. Det
blixtrade till i hans mörka ögon, och han böjde sig
ned och kysste mig på handen.»

Det var Lizzie, vackra, 'stiliga' Lizzie, som denna
soliga eftermiddag underhöll kusinerna med
berättelser om sina baltriumfer under den sist förflutna
vintern.

Flickorna hade slagit sig ned i plommonlunden,
och att samtalet föll på baler och dylikt, berodde
egentligen på att Hugo gjort herrarna sällskap på ett
kort besök hos pastor Ekström, hvars äldste son var
jämnårig med honom, och hans goda vän från
föregående sommar. När brodern var i närheten aktade
Lizzie sig för att välja detta samtalsämne, ty Hugo
hyste ännu ett ganska stort förakt för flickor och
gjorde gärna narr af Lizzie, då hon smått skröt med
sina många beundrare. Ett yttrande, som han en
gång fällt hade på det djupaste sårat henne.

»Du kan väl förstå», sade han, »att när herrarne
se hur intresserad du är af dem, så roa de sig med
att prata i dig alla möjliga dumheter. De mena
naturligtvis inte ett dugg med hvad de säga. Alla
löjtnanter du svärmar för, bry sig inte om så'na
flickungar som du, det kan du lita på.»

»Du är en näsvis pojke, som lägger dig i saker,
som inte angå dig», svarade Lizzie och vände honom
ryggen, men hans ord glömde hon dock ej så snart,
och om sina triumfer talade hon, som sagdt, ej mer
i hans närvaro.

Kusinerna i Tomteboda voro emellertid så mycket
mer intresserade, och ingen af dem tviflade ett
ögonblick på att hon varit drottningen på de baler hos
de familjer med hvilka hennes föräldrar umgingos.

»Hvad sade du, när han kysste dig på handen?»
frågade Gertrud, som med hakan stödd i handen ifrigt
slukade hennes ord.

»Jag, sade ingenting, ty mamma kom i detsamma»,
svarade Lizzie litet kort, och minnet af att hennes
mor sagt så mycket mer under hemvägen, kom
hennes ansikte att hastigt mulna. Fru Sigrid var en
ganska sträng mor, som afskydde koketteri och
kurtis och hade mycket besvär att öfvertyga sin vackra
dotter om, att en ung flicka bör iakttaga en kallt
afvisande hållning mot ungherrarne, synnerligast om
de äro löjtnanter, ty dem misstrodde hon mer än
alla andra.

»Träffade du honom icke vidare?» frågade Harriet.

»Nej, han reste dagen därpå, och sedan for jag ut
till släktingar på landet.»

»Å, att du ville göra det, när du hade så roligt
inne i staden!» utbrast Gertrud förvånad.

Nej, det ville Lizzie visst inte, men hennes mor,
som tyckte sig finna, att de många nöjena hade en
menlig inverkan på dottern och mer än allt annat
fruktade, att hon skulle utvecklas till en kokett och
ytlig ung dam kom helt hastigt på den tanken, att
det vore nyttigt för Lizzie att tillbringa vårmånaderna
ute på landet och skickade henne därför trots alla
böner och invändningar till en gammal tant, som
ägde en stor egendom i en tämligen enslig trakt.
Lizzie var till att börja med alldeles förtviflad, men
som hon af naturen var praktiskt anlagd, blef hon
ganska snart intresserad af alla de landtliga
sysslorna och återkom hem, rosig, klarögd och glad, helt
olik den bleka, pretentiösa flicka hon var, då hon
reste hemifrån.

För kusinerna ville hon dock ej låtsa om, att det
alldeles icke var af fri vilja hon lämnade staden utan
besvarade Gertruds fråga med ett nonchalant:

»Det var ganska skönt att hvila sig en tid.
Landet har också sina behag, som ni veta.»

Systrarna tyckte i denna stund, att dessa voro af
tvifvelaktig beskaffenhet, ty Lizzies lifliga skildring af
stadslifvets brusande nöjen hade gjort dem 
hufvudyra,  men  Magda, som själf bodde i stad och ej alls
fann denna lott afundsvärd, nickade bifallande.

»Ja, tacka vet jag landet», ropade hon, »där har
man aldrig tråkigt, som i gamla otäcka städer.»

»Vänta tills du blir stor», sade Lizzie, »då blir du
nog glad, att du bor i en stad.» Magda såg litet
tveksamt på henne. Nog kunde det vara roligt att gå på
baler, teatrar och sådant, men ändå —

»Jag finge ändå aldrig så roligt, som på landet»,
sade hon därpå med stor bestämdhet, »och kommer
jag på en bal, blefve jag säkert aldrig uppbjuden.
Nej, det vore allt roligare om pappa blefve präst
och vi finge en stor prästgård på landet med hästar
och kor och grisar och —»

Lizzie rynkade på näsan, och Magda tystnade
tvärt, ty hon kunde förstå att kusinen fann hennes
framtidsdrömmar tarfliga.

»Chacun a son goût», sade Lizzie, som kunde
exemplen i sin franska grammatika, och det blef
tyst en stund.

Lizzie återtog läsningen af sin roman, och
Harriet begagnade tillfället att betrakta henne i smyg.
Den stora krusiga luggen, som låg långt nere i
pannan, den eleganta ljusgrå klänningen, som knäpptes
i ryggen och satt, som om den varit gjuten på den
smidiga gestalten samt de nätta skorna med de höga
klackarna, väckte hennes tysta afund.

»Jag ser ut som en klumpig bondpiga bredvid
Lizzie», tänkte hon; det beredde henne rakt ingen
tröst, att hennes enkla bomullsklänning var väl sydd,
att hon hade en lika rund och vacker midja, om
ock ej lika smal som kusinens, och att hennes fötter
voro lika små och välformade, ehuru skorna
verkligen voro något för klumpiga och bastanta.

Hon böjde sig fram och drog klänningen öfver
fötterna i motsats till Lizzie, som sträckte fram sina
så långt som möjligt, och ej heller hade något emot
att visa sina ovanligt välformade ben, så mycket
som blygsamheten tillät det.

»Om jag bara tordes klippa lugg på mig», tänkte
hon och tyckte, att hon måste förefalla Lizzie löjlig
med sitt tillbakastrukna hår.

En morgon hade hon ej kunnat neka sig nöjet
att draga ned det litet i pannan. Hon tyckte själf
att det klädde henne väl, men den åsikten delades ej
af farmor.

»Det var förskräckligt så slarfvigt du kammat dig
i dag, barn», sade hon missnöjd, då de hälsade på
hvarandra. »Du har visst icke sett dig i spegeln»,
tillade hon oskyldigt, icke anande, att sondottern
tillbragt en mycket längre tid framför spegeln än
vanligt. »Håret hänger ner i pannan på dig, som på en
pudel, men om du skyndar dig, hinner du kamma
om dig före frukosten.»

Harriet tordes ej göra några invändningar, men
hennes fåfänga lilla hjärta svällde af förtrytelse, då
hon gick att åtlyda farmoderns tillsägelse. Farmor
älskade att se en 'hög och klar panna'. »Stryk håret
ur pannan, barn», var hennes ständiga uppmaning,
och hon såg ej ogärna, att småflickorna flätade håret
så hårdt, att hvarje hårstrå låg jämnt och slätt. Detta
varade dock endast den första timmen på dagen, ty
deras hår hade benägenhet att krusa sig. »Ni se ut
som enbuskar i hufvudet», var också ett af hennes
stående uttryck, och Gertrud och Magda hade
kommit till den uppfattningen, att det var en verklig
olycka att ha krusigt hår och afundades Elsa Ekström,
hvars lingula hår en välvillig natur gjort spikrakt.

Medan Harriets tankar sysslade med strålande
ljusa balsalar, eleganta toaletter och lysande
uniformer, satt Gertrud och tänkte på den där
handkyssningen om hvilken Lizzie talat, och hon strök sakta
sin egen lilla bruna hand, undrande hur det skulle
kännas om en högväxt officer med blixtrande ögon
och kolsvart hår helt ridderligt förde den till sina
mustaschprydda läppar. Hon gjorde omedvetet några
rörelser med handen liksom för att föra upp den till
ett par osynliga läppar.

»Hvad du kråmar dig och ser svärmisk ut»,
anmärkte Magda, hvars tankar återvände från en liten
utflykt till Anna-Stina som var ute på åkern och tog
upp säd efter Jonas.

Gertrud låtsade ej höra anmärkningen, men sänkte
hastigt handen, och Magda vände sin
uppmärksamhet åt annat håll. Denna gång slog hon ned på
stackars Harriet.

»Hvarför sitter du och fingrar dig så där på
ryggen?» frågade hon nyfiket. »Har du fått något djur
på dig?»

Harriet blef mörkröd öfver hela ansiktet och gaf
kusinen en förtörnad blick. Hon hade setat och
funderat på att sy sin nästa klänning i prinsessfason
som Lizzies, och pröfvade nu i smyg, om hon själf
kunde knäppa den i ryggen. Annars var den
modellen icke att tänka på. De öfversta och nedersta
knapparna voro ej svåra att nå, men hur i all
världen skulle man bära sig åt med de två mellersta?
Harriet hade just kommit till den bedröfliga vissheten
att hon på egen hand ej kunde reda sig med
knapparna, och hennes ledsnad däröfver gaf sig utbrott i
ett snäsigt svar till Magda.

»Man kan inte röra på ett finger utan att du skall
komma med dina nyfikna frågor», sade hon retligt
och började lägga ihop arbetet. Det var dags att
duka fram kaffet.

»Kors bevars, en så'n geting!» utbrast Magda med
så oförställd häpnad, att Harriet ej kunde låta bli att
skratta. Hennes dåliga lynne var redan bortblåst;
Klara skulle nog hjälpa henne knäppa klänningen,
om hon ej kunde göra det själf.

I nästa ögonblick sågo flickorna bestörta upp, ty
Hugo kom rusande som en pil förbi dem.

»Det brinner i Dalby!» skrek han i förbifarten.
— Dalby var en rätt stor by, som låg tio minuters
väg från prostgården.

Utan att betänka sig sprungo flickorna upp och
följde honom öfver gärdesgården och ängen ut på 
bygatan. Lizzie ref ett stort hål på sin fina klänning,
men hvad brydde hon sig därom? Det betydde lika
litet, som att luggen raknade af värmen.

Till flickornas heder måste jag säga, att det mindre
var nyfikenhet som dref dem framåt än begär att vara
till någon nytta vid brandstället, som låg på
sluttningen af en lång och smal ås.

Från alla kanter kommo folk tillströmmande, och
nu ljöd det första dofva klämtslaget, som förkunnade
att fara var på färde.

»Hela byn står i ljusan låga!» ropade en liten
bondpojke förtjust och kilade blixtsnabbt förbi
flickorna.

Lizzie tvärstannade bleknande och såg sig om
efter brodern, men han var redan försvunnen på
andra sidan ån.

»Hugo är så oförvägen», flämtade hon, »tänk om
han går för nära elden!»

Hon drog några häftiga andetag och började springa
vidare, följd af kusinerna.

»Det är ingen brådska», ropade en säflig bonde
efter dem. »Det lär bara vara en liten lada som
brinner.»

Men nu stodo flickorna uppe på åsen och sågo
hur lågorna slogo upp från det största och bäst byggda
huset i byn. Det var en vacker syn, när
eldflammorna stego högt mot skyn och sände ett sprakande
regn af gnistor öfver de närliggande hustaken, men
Lizzie och Harriet ryste och tvekade att gå vidare,
och till och med Magda drog sig ett par steg tillbaka,
ty den tjocka bolmande röken, som drefs mot den
plats de stodo, hämmade andedräkten.

Gertrud, som ej saktat farten vände sig om, och
Harriet lade märke till att hennes ansikte bar samma
beslutsamma uttryck, som den natten de trodde att
det var tjufvar i flygeln.

»Skynda er flickor», ropade hon otåligt, »det
behöfs hjälp därnere!» Nedanför åsen flöt ån,
densamma som rann genom prostgårdsängen, och från

den hade redan en kedja af kvinnor och barn
bildats, hvilka langade vattenämbaren upp till den
brinnande byggningen.

Det såg nästan ut som om Hugo öfvertagit
ledningen af det hela. Hans klara röst hördes oupphörligt
utdela korta, tydliga befallningar, och det var
märkvärdigt att se hur villigt han åtlyddes.

Innan männen hunnit hem från arbetet ute på
åkrarna hade Hugo, som varit med om ett par
eldsvådor i staden, bringat ordning och reda i
släckningsarbetet, och när flickorna kommo fram till platsen
hjälpte han som bäst till att bära hvad som kunde
räddas ur de byggningar hvilka lågo närmast det
brinnande huset, hvilket själft var till största delen
utrymdt.

Att detta var dömdt till undergång blef snart tydligt,
men det tillströmmande folket lyckades dock med
brandsprutornas och brandseglens tillhjälp snart
begränsa elden.

De närmast boende gåfvo sig dock ingen ro förrän
de fått plocka ut de möbler och tillhörigheter på hvilka
de satte största värdet, och 'prostgårdsmamsellerna'
voro snart i farten med att hjälpa dem. Det dröjde
ej länge innan backsluttningen var öfversållad med
stolar, bord, soffor, sängkläder, klädbylten och en
mängd olika husgeråd.

Gertrud var i synnerhet outtröttlig. Hon hade
fattat posto utanför ett fönster genom hvilket en ung
bondhustru langade innehållet i sina välfyllda skåp
och kistor. Gertrud bar den ena bördan efter den
andra bort till några stora stenar, mellan hvilka hon
stapplade upp de rika linne- och klädförråden.

Hugo stannade ett ögonblick i förbifarten och såg
småskrattande på henne.

»Om alla vore så ordentliga, som du, hunne man
ej rädda mycket vid eldsvådor», anmärkte han. »Se
bara på Magda, hon tycks förstå, att ögonblicken äro
dyrbara.»


Gertrud kastade en hastig blick mot porten till
ett annat hus, där Magda i detsamma visade sig med
en stor kaffepanna i famnen, som hon slungade ifrån
sig med sådan fart, att den rullade utför sluttningen
och hamnade i ett dike.

»Magda är en modig tös», tillade han, »jag fick
nyss nästan med våld draga henne bort från
förstubron öfver hvilken gnistorna formligen regnade. Du
är klok och försiktig du, som håller dig på afstånd
från elden.»

»Det kan kvitta lika, om man får sina saker
uppbrända eller förstörda på annat sätt», menade Gertrud
utan att låtsa höra kusinens smått gäckande
anmärkning. »Magda kunde lika gärna ha låtit pannan brinna
upp som slå sönder den mot stenarna.»

Men Hugo var redan långt bort. Han brydde sig
nästan aldrig om att lyssna till hvad hon sade.

Bondhustrun syntes ej längre till i fönstret, och
Gertrud gick hastigt öfver till andra sidan för att se,
om hon kunde vara till någon nytta där. Hon hade
tårar i ögonen, men det brydde hon sig ej om att
dölja. De kunde ju lika väl vara framlockade af den
skarpa brandröken, som af Hugos synbara misstro till
hennes mod och duglighet i farans stund.

»Mor, kisse Murr ligger och sofver inne i
kammarn!» skrek plötsligt helt hjärtängsligt en gäll
barnröst, och en fyraårig parfvel gjorde fruktlösa försök
att rycka sin hand ur moderns för att rusa in i det
brinnande huset. Men modern höll honom stadigt
fast och försökte lugna honom med att kisse Murr
för längesedan hoppat ut genom det öppna fönstret.
I alla händelser skulle han nog vakna innan elden
hann så långt som till kammaren.

Gossen stod lydigt stilla, och modern som trodde
att hans tankar redan tagit en annan riktning, släppte
honom för att åter hjälpa till med vattenlangningen.

»Mor Kajsa, mor Kajsa, pojken eran rände af in
i det brinnande huset!» skrek en röst ur hopen.

Förlamad af skräck sjönk den olyckliga modern
ner på en sten ur stånd att skynda efter sitt barn.

»Rädda honom, för Guds skull rädda honom!»
ropade hon utom sig, men innan någon annan kom
sig för att lyda hennes uppmaning, rusade Gertrud,
som befann sig i närheten, med blixtens hastighet
in i det brinnande huset. Väldiga rökmoln slogo
emot henne i förstugan, men genom den öppna
köksdörren såg hon att elden och röken ej ännu hunnit
tränga in i kammaren. Faran för henne var därför
icke så öfverhängande som de utanför stående trodde,
men det ville dock mod till att bege sig ditin, då ju
möjligheten att återvända i hvilket ögonblick som
helst kunde vara omintetgjord.

Men Hugos gäckande ord ringde i Gertruds öron
och hon störtade in i kammaren, där den lille
pojken helt trankilt satt med sin älsklingskatt på
armen och plockade förklädet fullt med leksaker, som
han håfvade upp ur en gammal trälåda.

Hon ryckte honom häftigt upp från golfvet och
släpade honom med sig utan att bry sig om hans
skrik och rop på sin 'tummapet.'

Köket var nu så fullt af bolmande rök, att
Gertrud ej kunde se utgången. Hon törnade ett par
gånger mot väggen alldeles yr i hufvudet, och
pojken på hvilken hon släpade blef allt tyngre. Hans
gälla rop hade öfvergått till ett doft stönande, ty han
var redan nästan halfkväfd af röken.

Med återhållen andedräkt och uppbjudande af
sina sista krafter gjorde Gertrud ännu ett fruktlöst
försök att nå dörren. Då ropade en klar röst:

»Är du där, Gertrud?» Någon böjde sig ned och
lyfte upp gossen, en stark hand grep henne själf om
armen, och i nästa minut, utan att rätt veta hur det
gick till, befann hon sig ute i det fria.

Ett hemskt brak öfverröstade det jubelrop
hvarmed de hälsades. Förstugans tak hade störtat ned
och flammande lågor slogo ut genom den öppna
dörren.

Gertruds mod öfvergaf henne med ens vid denna
syn; hon började skälfva i hela kroppen och brast
ut i krampaktiga snyftningar utan att lyssna till den
öfverlyckliga moderns tacksägelser och välsignelser.

Den lille gossen, som hastigt hämtat sig så snart
han kom ut i friska luften sprang fram till Gertrud,
som alldeles utmattad låg i armarna på Lizzie,
medan Harriet baddade hennes panna och svidande
ögon med vatten.

Han stod en stund tyst och såg på henne.

»Du kunde ha låtit mej ta min tummapet, du»,
sade han därefter ytterst onådigt och vände henne
ryggen.

Den oväntade förebråelsen hade en öfverraskande
verkan på Gertrud. Hon stirrade ett ögonblick
förbluffad på den lille bytingen, som stod där så
bredbent och tvärsäker med händerna instuckna i
byxfickorna och brast därpå ut i ohejdadt skratt. Han
såg så oemotståndligt komisk ut den trumpne lille,
som ej spillde en tanke på att hon räddat hans lif.

Och när de andra hörde att Gertrud skrattade,
då skrattade de också af pur glädje öfver att hon
åter var sig lik och ej tagit någon skada af sitt
vågstycke.

Men Hugo tog pojken i armen och ruskade honom.

»Skäms du inte, din byting», ropade han så högt
att det hördes öfver hela platsen, »har du inte så
mycket som ett tack åt henne, som räddat ditt lif?
Nu är du för liten att förstå det, men när du blir
stor skall du med beundran tänka på den lilla flicka,
som hade mod att handla, när stora, starka karlar
och kvinnor stodo tvekande och rådvilla.»

De 'stora starka karlarna och kvinnorna' sågo
en smula skamsna ut, men Harriet böjde sig ned
och kysste sin syster.

»Du har alltid varit modigare än någon annan
flicka jag känner», sade hon högt, men fastän
Gertruds ögon strålade, såg hon dock ej fullt belåten ut.

»Hugo var modigare än jag», sade hon sakta. »Jag
tänkte inte på hur farligt det var, men han visste
det och sprang ändå in för att hämta oss.»

»Hugo är en gosse, så att det väl inte är
underligt om <i>han</i> är modig», invände Magda, som hela
tiden stått och i tyst beundran strukit kusinens hand.

Hugo som hört både den ena och den andra
anmärkningen vände sig om och lade handen på
Gertruds axel.

»Jag säger, som Harriet», sade han hjärtligt, »du
är den oförskräcktaste flicka jag känner.»

Gertrud blef röd öfver hela ansiktet af förtjusning
— den beundran hon så ifrigt eftersträfvat hade hon
nu ändtligen vunnit.

Men när flickorna en stund senare gingo hem,
emedan deras hjälp ej längre behöfdes, såg Magda,
som troget höll Gertrud under armen att denna långt
ifrån att se ut som en triumferande hjältinna, tvärtom
hängde hufvudet på ett högst bedröfligt sätt.

»Är du trött?» frågade Magda deltagande.

»Nej, inte alls, jag går bara och tänker på hvad
Hugo sade.»

»Nå, det var väl ingenting att se ledsen ut för»,
menade Magda. »Om jag fått så mycket beröm, hade
jag blifvit så uppblåst som en gammal padda.»

Gertrud tvekade, men så beslöt hon sig hastigt för
att lätta sitt hjärta.

»Det var inte alls bara af medlidande med gossen,
som jag sprang ditin, det var mest för att Hugo
trodde, att jag inte var lika modig som du.»

Det uppstod en kort tystnad, hvarunder Magda
sakta drog sin arm ur kusinens, men vid tanken på
den verkliga lifsfara i hvilken Gertrud sväfvat, tog
hon henne om halsen.

»Du behöfver aldrig inlåta dig i någon täflan med
mig, och inte heller skall du göra dig sämre än du
är, Gerti lilla», sade hon med ovanlig vekhet. »Du
är ändå både duktigare och snällare än jag.»

Gertrud fick tårar i ögonen och kramade sin lilla
kusin. Den kvällen voro småflickorna så vänliga mot
hvarandra och så utomordentligt stillsamma, att det
väckte allas förvåning. Gertrud skördade mycket
beröm för sitt mod, men mottog detta med så stor
anspråkslöshet, att faster Sigrid sade till farmor:

»Antingen är den flickan tillgjord eller också är
hon ett litet helgon», och farmor svarade:

»Ingendera delen, men hon är en samvetsgrann
liten varelse, som antagligen har sina hemliga skäl
för att tycka att hon blifvit tör mycket blomsterströdd
i kväll.»

När Gerlrud tog god natt af Hugo, skakade han
hennes hand så kraftigt, att den värkte.

»Jag tycker om dig för att det tycks vara lika
mycket ruter i dig som i en pojke», utlät han sig
gillande, och Gertrud tackade denna afton Gud, som
lagat så, att eldsvådan bröt ut medan Hugo ännu
var kvar, så att han fick se, att hon dugde till
någonting annat än att bara vara 'lillgammal och tillgjord'.

*
</chapter>

<chapter name="ADERTONDE KAPITLET. Kvällen före festen.">
ADERTONDE KAPITLET.

<b>Kvällen före festen.</b>

Morbror Hans namnsdag plägade alltid firas med
en större bjudning, och det hade ett par dagar varit
ett sådant slamrande med mortlar, och bakande och
fejande att man rent af kunde bli yr i hufvudet. Men
nu var allting i ordning, och aftonen före namnsdagen
hade den gamla prästgården återfått sin vanliga
prägel af fridfullt lugn.

När familjemedlemmarna stego upp från
kvällsbordet sade morbror Hans till Lizzie och Harriet som
gjorde min af att lämna salen:


»Spela litet för oss flickor, innan vi läsa
aftonbönen», och flickorna lydde utan invändningar, fastän
de bra mycket hellre velat promenera fram och
tillbaka på gården i det vackra månskenet. Ty Lizzie
och Harriet hade blifvit särdeles goda vänner de sista
dagarna och hade mycket att tala med hvarandra om.

Lizzie tände ljusen vid pianot medan Harriet tog
fram Haydns symfonier, som morbror Hans och
farmor aldrig tröttnade att höra. Gertrud flyttade
lampan från stora bordet till det lilla framför soffan, i
hvilken de gamla syskonen som vanligt tagit plats,
hvarefter hon själf kröp upp på den låga trappstegen
mellan pianot och det stora väggskåpet. Gertrud
tyckte på sitt sätt om musik, men ville gärna se på
de spelande och var ej mer musikalisk än att hon
helst satt dem så nära som möjligt.

Morbror Hans drog då och då ett bloss ur sin
kära pipa och lyssnade till att börja med med ett
belåtet leende på de toner flickorna framlockade ur
det gamla skrälliga pianot, och farmor lade från sig
stickningen för att ostördt få betrakta sina båda
högväxta söner, hvilka med händerna på ryggen
promenerade fram och tillbaka under sakta samspråk.
Borta från kakelugnsvrån följdes de af eft annat
kärleksfullt ögonpar, och Kerstin knäppte andaktsfullt
hop händerna och bad en bön för sina kära 'gossar'.

Faster Sigrid hade tagit plats vid det bortersta
fönstret, som stod öppet, och njöt i fulla drag af den
vackra månskensaftonen på samma gång hon litet
förströdd hörde på musiken. Bredvid henne satt
Hugo på fönsterbrädet, men han vände ryggen åt
månskenet och lät i stället blicken glida öfver
rummet. Där borta satt Gertrud med armbågarna
hvilande mot knäna och händerna stödda mot hakan
oafvändt betraktande Lizzie, men hvar höll Magda
till? Den flickan hade då kvicksilfver i kroppen,
aldrig höll hon sig stilla och aldrig visste man hvar
man hade henne. Han reste sig upp för att göra ett
slag genom de andra rummen och se om den lilla
flickan möjligen var där, men hejdades af några
halfhöga ord från modern:

»Det var förskräckligt hvad de slamra på i kväll.
Jag kan just undra hvem af dem som sköter pedalen?»

»Ja, nog är det ett vådligt surr och oväsen, men
det trodde jag berodde på, att pianot är så gammalt»,
sade Hugo.

Lektorn, som i detsamma gick förbi, såg med
bekymrad min på sin svägerska och skakade på
hufvudet.

»Jag förstår mig inte alls på det här moderna
spelsättet», sade han klagande. »Det är ett sådant
rammel och buller att man blir lomhörd», men
innan fru Sigrid hann svara gick han vidare med
brodern.

Ett uttryck af lätt förvåning och missbelåtenhet
började sprida sig också öfver doktorns ansikte. Han
lade bort pipan, som slocknat, tog upp klockan och
mumlade;

»Om fem minuter komma tjänarne in.»

Farmor reste sig upp och drog en suck af lättnad.

»Ja, då är det bäst att flickorna sluta», sade hon.

I samma stund kom Kerstin framlinkande ur sin
vrå och lade sin knotiga hand på hennes arm.

»Gu' signe de barnen, så vackert di spelar i afton»,
sade hon, »de' susar och brusar ackurat som ett
vattenfall.»

Men flickorna vid pianot blefvo allt rödare i
ansiktet, sågo allt oroligare ut och kastade allt oftare
förstulna blickar på hvarandra. Lizzie tyckte att
Harriet skötte pedalen på ett oförlåtligt sätt, och
Harriet tyckte, att Lizzie använde den på tok för mycket,
men hon trodde som farbror Olof, att det kanske var
modernt. Därför teg hon, och Lizzie teg å sin sida
i det längsta för att ej såra kusinens känslor.

Slutligen kunde hon dock ej uthärda längre utan
afbröt sig tvärt midt i ett skrällande ackord.

»Du har visst glömt, att du hela tiden hållit foten
på pedalen», sade hon i foglig ton.


Harriet, som skötte basen, tvärstannade också och
såg stött ut.

»Jag?» utbrast hon. »Jag, som inte rört vid
pedalen sedan vi började! Den har ju du skött hela
tiden.»

»Nej, men Harriet», började Lizzie förnärmad, men
tystnade vid ljudet af ett undertryckt fnitter vid deras
fötter.

Ett ljus uppgick plötsligt för Harriet.

»Magda!» ropade hon, och den lilla flickan kröp
fram, pionröd i ansiktet af återhållet skratt.

»Å, det var för kostligt», ropade hon utan att bry
sig om kusinernas strängt ogillande ögonkast. »Bäst
som det var trefvade Lizzie försiktigt med foten efter
pedalen, men när hon kände min hand, trodde hon
det var Harriets fot och drog sin egen tillbaka. Strax
efter gjorde Harriet på samma sätt och så höllo de på
och turade om hela tiden så fort de hunno.»

Ett hjärtligt skratt ljöd bortifrån soffan. Det var
morbror Hans, som alltid var den förste att skratta
åt ungdomens upptåg så snart de voro af oskyldig
art, och hans munterhet smittade de andra.

Lektorn, som stod i begrepp att hålla ett litet
förmaningstal för sin odygdiga dotter nöjde sig med att
nypa henne helt lätt i örat, och farbror Arvid, som
egentligen var en ganska allvarlig herre skrattade högt.

Kerstin, hvilkens tankar såsom vanligt förirrat sig
till den tid, då 'gossarne' ännu voro små, måste bedja
om förklaring på den ovanliga munterheten, och när
farmor småleende afgifvit den, log gumman helt
förtjust.

»Ja den Magda, hon kan då alltid hålla folk vid
godt humör», sade hon beundrande.

Faster Sigrid, som stod i begrepp att intaga sin
vanliga plats under aftonbönen, stannade ett ögonblick.

»Vet Kerstin hur man i <i>min</i> barndom brukade
behandla små flickor, som visade själfsvåldig
uppsluppenhet i äldre  personers närvaro?» frågade hon.

Nej, det visste Kerstin icke, och om hon också
visste det, hade hon ingen lust att låtsa därom.

»Jo, de blefvo i bästa fall utvisade ur rummet,
men oftast vankades kroppslig aga.»

Detta yttrades småleende, men både farmor och
Kerstin kände den förebråelse för efterlåtenhet, som
låg under den skämtsamma tonen.

»Barn ä' barn», mumlade Kerstin smått uppstudsig.

»Men barn skola uppfostras», bifogade faster Sigrid.
Kerstin såg ut, som om hon ej hörde henne, och
farmor fick plötsligt mycket brådt att taga ned bibeln
från hyllan, medan Harriet stängde pianot.

*
</chapter>

<chapter name="NITTONDE KAPITLET. Festen.">

NITTONDE KAPITLET.

<b>Festen.</b>

Magda hade till sin stora glädje fått kläda om sig
uppe hos kusinerna, ty farmors rum måste användas
såsom toalettrum och fick därför icke skräpas ned.

Nu stod Magda framför spegeln och granskade
med belåten uppsyn sin lilla person. Lockarne, som
Harriet i brist på lockpinne, virat kring ett
stearinljus för att gifva dem den rätta korkskruffasonen lågo
i en tät och jämn rad utefter ryggen. Magda tyckte,
att de voro stiliga och glömde att hon legat vaken en
dryg del af natten för de knöliga papiljotternas skull.

»Det känns alldeles, som om kudden är stoppad
med potatis», sade hon, när hon lade sig, men som
sagdt, hvad brydde hon sig om en natts vånda och
brinnande hufvudvärk under de första
morgontimmarna, när hennes hjältemod belönades på ett så
tillfredsställande sätt.

Den vackra hvitbottniga musslinsklänningen med
svarta blomkvistar, som fått hänga orörd hela 
sommaren i farmors garderob, satt verkligen riktigt nätt.
Skada bara, att den var så kort, så mycket kortare
än Gertruds hvita tvättklänning, som räckte ända till
fotknölarna.

Det var ej tänkbart att någon, som lade märke
till denna löjligt korta kjol, kunde tro annat än att
Magda verkligen var så ung som hon var.

Och i dag ville hon ändå så gärna förefalla
åtminstone lika gammal som Gertrud.

Hon drog så ihärdigt i klänningen, att hon till sist
lyckades gömma ännu en tum af sina ben under
den, och därmed tyckte hon sig strax vara litet
äldre.

Harriet på hvilkens omdöme hon satte stort värde,
var redan färdigklädd och hade gått ned för att
lägga upp kaffebrödet, och Magda vände sig därför
till Gertrud, som nyss knutit sitt långa blå
sidenskärp i en prydlig rosett och nu som bäst höll på
att vrida det rätt, ty de prydliga bandöglorna måste
naturligtvis sitta midt bak.

»Tycker du jag är bra så här?» frågade Magda,
och på tonen kunde man märka, att hon ej väntade
sig några motsägelser.

Gertrud synade henne noga från hufvud till fot.

»Ja, du är ganska snygg», svarade hon lugnt
gillande, »utom det, att kjollinningen syns minst en
tum nedanför skärpet. Du måste maka upp den.»

»Då drar jag hellre ned skärpet», sade Magda
mulnande och lät handling följa på orden.

»Du förstår väl att det strax skulle hasa upp
igen. Det är ju så lätt gjordt att dra upp kjolen
litet.»

Ja, det var det visst, men i och med detsamma
blef Magda åter ett år yngre. Att gå med
kjollinningen långt ner på magen gick dock ej an; alltså
återstod ej annat än att med svidande hjärta flytta
upp den på dess rätta plats. Det var ej långt ifrån
att gråten stod Magda i halsen, men så kom hon
att tänka på, att hon med ett sansadt och värdigt
uppträdande kunde åstadkomma samma totalintryck
som med en förlängd kjol, och då blef hon glad
igen.

I nedre farstun mötte flickorna Lizzie, som i sin
släpande ljusblå klänning, hvilken var rikt garnerad
med hvita spetsar föreföll dem såsom ett under af
elegans.

»Det gör just detsamma, om jag har kort kjol
eller ej», tänkte Magda. »Ingen kommer i alla fall
att titta på någon annan än Lizzie.»

Ungefär samma tankar rörde sig i Gertruds
hufvud, men till småflickornas beröm måste sägas att
de i stället för att vara afundsjuka kände sig stolta
öfver sin fina kusin. När de ej själfva kunde få
följa modets yttersta fordringar, var det en tröst att
äga en kusin, som gjorde det. Det spred en viss
glans öfver dem själfva.

En stund senare voro gästerna samlade i salen
och förmaket, och efter det lifliga sorl och den rörelse,
som uppstår då man utbyter hälsningar och intar
sina platser, följde den stund, som alltid föreföll
farmor besvärligast. Det var innan kaffet bjudits
omkring och konversationen kommit i full gång.

I soffan sutto de förnämsta gästerna, friherrinnan
Örnklo, fru Dahl och faster Sigrid, hvilken senare
gjorde sitt bästa att underhålla sina grannar. Men
friherrinnan Örnklo var en ordkarg gammal fru, och
fru Dahl så upptagen af att granska de andra
fruarnas toaletter, att hon blott gaf förströdda svar på
hvad som sades.

Bredvid pastorskan Ekström hade farmor slagit
sig ned, ty hon var nu sådan att hon hellre smått
försummade sina förnämligare gäster än dem, som
kanske sågos litet öfver axeln af andra. Pastorskan
var ingen behaglig människa. Liten, hopkrympt, illa
klädd, med ett trött drag kring munnen och illa
medfarna händer, hörde hon ej till dem, som äro
eftersökta och omtyckta i sällskapslifvet. Men farmor,
som visste, att många sorger och bekymmer gräft de
djupa fårorna kring munnen, att hårdt arbete gjort
händerna grofva och röda, och att den lilla
obetydliga kvinnan var sin sjuklige mans trogna hjälp och
en uppoffrande mor för sina två barn, högaktade
henne och lät henne aldrig sitta bortglömd i någon
vrå.

Men medan de nu utbytte några förberedande
anmärkningar om det vackra vädret flögo den gamla
fruns ögon ofta oroligt bort mot salsdörren.

Hvarför dröjde Klara så länge med kaffebrickan.
Magda, som fått löfte att bjuda omkring 'doppet' hade
väl icke tappat alltsammans?

En sådan möjlighet var alldeles icke otänkbar,
och farmor blef helt varm och ifrig. Hon vinkade
till sig Gertrud, som stod i närheten.

»Gå ut i köket och skynda på dem», hviskade
hon. »Jag förstår ej Harriet, som ej ser till, att
kaffet kommer in.»

Gertrud uppfångade en skymt af Harriet, som på
vägen ut hejdats af sin beundrare, den unge
notarien, men detta talade hon ej om för farmor utan
skyndade att uträtta sitt uppdrag för att bespara
systern ledsamheter.

I köket slod Klara framför fållbänken och gned
varm och förtretad sin svarta klänning, utför hvars
ena sidvåd små bäckar af grädde silade ned. Magda
stod bredvid och såg helt bekymrad ut.

»Hon kan se sej för en enda gång», sade Klara
snäsigt samtidigt med att Gertrud öppnade
köksdörren.

»Inte var det bara mitt fel, att vi stötte ihop»,
försvarade sig Magda.

»Farmor undrar, om kaffet kommer snart», sade
Gertrud.

»Ja, när Anna-Stina kommer med grädde»,
svarade Klara vresigt. »En kan förarga sig på dom
här barnungarna, som ständigt och jämnt ska' gå i
vägen för folk.»


Magda såg förnärmad ut, men teg visligen, ty en
flerårig erfarenhet hade lärt henne att hysa respekt
för Klaras vrede.

Nu kom Anna-Stina springande med
gräddkannan, och Klara marscherade af med den stora
kaffebrickan, hack i häl följd af Magda, som bar en
mindre bricka, på hvilken åtskilliga slag af
kaffebröd voro prydligt grupperade kring den stora
saffranskakan, som tronade i midten.

I farstun mötte de gumman Kerstin.

»Frun undrar —», började hon, men blef strax
afsnäst.

»Jösses, dom får väl lugna sej tills en kommer,
dom sitter väl inte i sjön, vet jag.»

Kerstin makade sig beskedligt ur vägen och teg.
Också hon kände Klara.

»Jonas sa' nyss, att Anna-Stina är en vacker tös,
och därför är Klara så ond», upplyste Magda
halfhögt Gertrud, som höll salsdörren öppen åt henne.

»Jag kan förstå, att det var något sådant fel»,
hviskade Gertrud tillbaka.

»En sådan liten nätt husjungfru du fått», sade
friherrinnan Örnklo, som stundom täcktes skämta,
till farmor, då Magda med en nigning bjöd henne
småbröd. »Det är så trefligt att se små flickor göra
nytta.»

Magda rodnade och såg ut, som om de gillande
orden ej voro henne välbehagliga.

Hon kastade en förstulen blick i spegeln, då hon
gick förbi den och tyckte, att hon såg löjlig ut, där
hon försiktigt skred fram med sina korta armar så
vidt utsträckta som möjligt för att kunna famna den
omfångsrika brickan, och det var ej utan att hon
ångrade sin begäran att få biträda vid serveringen.

Nu kom turen till herrarne ute i salen, och hon
uppfångade en skälmaktig blick af Hugo, då hon
gick förbi honom.

»Om du lutar så där på brickan», hviskade han,
»så lägger du hela innehållet för fötterna på
gubben Örnklo, och det är väl ändå inte meningen.»

Gamle baron Örnklo satte på sig pince-nez'en,
klappade Magda på hufvudet och tog en kaka, men
lade den åter tillbaka. Den tycktes ej ha vunnit hans
bevågenhet.

»Det är mandel i den där sorten», upplyste Magda,
som kände hans smak, och nickade mot en hög
småbröd, hvilken tycktes ha fallit de flesta i smaken, ty
den var mindre än de andra.

»Hm, jaså — jaha —» och gubben garnerade
tefatet med sina älsklingskakor. Magda såg helt
ängslig ut, men vågade ej göra några invändningar.

»Stort folk har det i alla fall bra», tänkte hon, då
hon gick vidare, »de kunna förse sig med hur mycket
de vilja af det de tycka om, men vi barn få alltid
förmaningar att helst inte ta något alls af de sorter,
som det finns litet af, om vi också tycka aldrig så
mycket om dem.»

När turen kom till kantor Levin bockade han sig
artigt men stelt som vanligt.

»Å för all del, för all del, inte skall Magda göra
sig så stort besvär», sade han medan blicken for
öfver brickan och stannade vid mandelkakorna, för
hvilka äfven han hyste förkärlek. Fortfarande
bugande tog han ett par af dem, men då kunde Magda
ej tiga längre. Oron att hon och kusinerna ej skulle
få smaka de 'finaste' kakorna blef henne för stark.

»Behagar inte kantorn hellre några andra kakor?»
frågade hon artigt, men ängsligt. »De där äro
utmärkt goda», och hon nickade mot en hög kringlor,
som var nästan orörd.

Kantorn rodnade, såg förlägen ut och släppte
mandelkakorna så hastigt som han brännt sig på
dem samt tog helt lydigt en kringla. Han kom
därvid att se på Magda, hvars blick med ett
kärleksfullt välbehag hvilade på de räddade kakorna och
ett ljus uppgick för honom.

Han smålog svagt och kunde ej neka sig nöjet
att låta Magda förstå, att han läst hennes tysta
tankegång.

»Hvilka af kakorna tycker Magda själf bäst om?»
frågade han i oskyldig ton.

Nu var det Magdas tur att rodna och se
förlägen ut.

»Förlåt snälla kantorn, kommissarien Person
väntar visst på mig», och med en liten nigning
skyndade hon vidare.

En stund därefter satt hon pustande på
nedersta steget af vindstrappan i sällskap med Gertrud,
som kommit ut för att 'lufta litet på sig'. Ledsamt
nog hade det börjat duggregna, så att man var dömd
att tillbringa hela aftonen inomhus.

Lektorn kom gående utför trappan.

»Nej, små flickor, här få ni inte sitta», sade han.
»Ni måste hjälpa till att underhålla gästerna. Låt
nu se, att ni äro så artiga och förekommande som
möjligt.»

»Det är ändå inte så värst roligt att vara med
på bjudningar för stort folk», anmärkte Magda, när
fadern gått in. »Det är dumt att glädja sig åt
någonting på förhand.»

»Nej, visst inte, för blir det tråkigt sedan, så har
man åtminstone haft roligt medan man gått och
väntat. Men kom nu, så gå vi in.»

Magda reste sig, drog upp ena strumpan, som
halkat ned, slätade ut klänningen och gäspade.

»Jag vet inte ett dugg hvad jag skall säga alla
de där gamla tanterna», sade hon håglöst. »Det är
bra förargligt, att den enda flicka, som är jämnårig
med oss skall vara bortrest.»

»Om Elsa varit hemma hade hon inte fått
komma med ändå. Du vet ju att ingen ungdom brukar
få vara med på de här stora bjudningarna. Det är
så mycket folk ända, att man knappt vet, hvart man
skall ta vägen.»

»Hvad tänker du prata med dem om?» frågade
Magda och stannade helt hjärtängslig utanför dörren.

»Det kan jag väl inte veta på förhand. För resten
är det de, som först börja tala med oss, kan du förstå.
Men om du talar något med tant Dorotea Alm, så
glöm inte bort, att den största glädje man kan göra
henne är att säga någon artighet om hennes utseende.»

Magda uppställde i tankarna för sig den gamla
frökens föga sympatiska bild och drog en djup suck.
Uppdraget föreföll henne outförbart.

»Hon blir kanske ond i stället och tror att man
gör narr af henne.»

»Nej för all del, hon inbillar sig, att hon ser bra
ut än.»

Gästerna hade nu spridt sig också in i
sängkammaren, men i förmakssoffan tronade fortfarande
friherrinnan Örnklo. Hon var en stor och korpulent
fru och lämnade ej annat än i nödfall den plats hon
för kvällen intagit. Hennes bekanta och vänner, som
visste detta, uppvaktade henne turvis, ty fastän hon
själf ej hade mycket att säga, förstod hon konsten
att höra på andra och var därför mycket eftersökt.
För tillfället hade hon vinkat till sig pastorskan, som
uppmuntrad af hennes vänlighet med stor
virtuositet behandlade sitt älsklingstema: jungfrurna, hvilka
ständigt vållade henne de största bekymmer. Ty det
vankades små löner och strängt arbete i
komministergården, hvilket hade till följd ett ständigt ombyte af
tjänstfolk.

Fru Dahl hade samlat omkring sig en krets af
fruar, hvilka intresserade åhörde hennes lifliga
beskrifning på en Köpenhamnsresa, som hon samma
sommar företagit.

»Stockholm, kära ni, är en obetydlig småstad mot
Köpenhamn», förklarade hon. »Köpenhamn är
fullkomligt kontinentalt» — detta yttrande använde hon
med förkärlek — »och helt enkelt charmant, i alla
afseenden charmant.»

Väninnorna lyssnade ifrigt, smått generade öfver
att de i sin okunnighet trott Stockholm vara en stor
stad.

Gertrud, som älskade alla slags reseskildringar,
slöt sig till detta sällskap, men Magda, som hade sin
fars förmaning i tankarna, fick syn på fröken Alm,
som satt för sig själf, med förströdd min bläddrande
i ett album, medan hennes blick då och då flög bort
till salen, där de herrar, som ej dragit sig upp i
doktorns rum, uppehöllo sig.

Magda drog fram en stol till henne och gaf henne
helt vänligt åtskilliga upplysningar om de många
porträtt, som voro henne obekanta och följaktligen
tämligen likgiltiga. Detta kom den lilla flickan snart
under fund med och försjönk i åskådning af den
gamla frökens ansikte för att utfundera en artighet,
som ej gick för långt på sidan af sanningen.

»Hvarför betraktar du mig så noga?» frågade tant
Dorotea småleende, något förvånad öfver den
plötsliga tystnad, som inträdt efter den föregående
talträngdheten.

Magda gaf sig själf en liten nick; nu visste hon
hvad hon skulle säga.

»Tant ser tio år yngre ut än i fjol», förklarade
hon utan att bry sig om några inledningar.

Fröken Alm upptog alltid med en viss
misstänksamhet hvarje häntydning på sin ålder, men då det
var tydligt, att den lilla flickan velat säga en artighet,
smålog hon fortfarande.

»Det var roligt, att du tycker så, men jag vet inte
själf hvarpå det skulle bero.»

Magda lade hufvudet litet på sned och smålog
tillbaka.

»Det beror nog på, att tant fått så vådligt vackra
hvita tänder», sade hon med uppriktig beundran.

Verkan af detta yttrande var ögonblicklig.
Fröken Alm slog igen albumet med en smäll, gaf Magda
en förkrossande blick och gick sin väg så rak i 
ryggen, att Magda trodde att hon skulle taga
öfverbalansen och ramla baklänges.

Magda reste sig äfven hon, ruskade litet på sig
nästan som en våt hund och gick ut i salen, där hon
träffade på Hugo, som stod lutad mot dörrposten och
såg ut att ha tråkigt.

»Hvad går åt dig, du ser så slokörad ut?»
frågade han.

»Tant Alm blef ond för att jag sade henne en
artighet.»

»Hur lät den?»

»Jag sa' bara, ett hon ser yngre ut nu än förr
för att hon har fått så vackra tänder.»

Hugo skrattade högt.

»Det var just en skön artighet. Du är väl inte
så dum och tror, att det smickrar folk, att man låtsar
om att de ha löständer.»

»Inte tänkte jag på det», sade Magda.

»Nej, det kan jag nog tro, du har ju den lilla
vanan att tala först och tänka sedan», skämtade Hugo.
»Skall du nu gå och säga herr Levin någonting
vackert om hans gentila svarta peruk?»

»Usch, så retsam du är», började Magda
förtrytsamt, men så ändrade hon plötsligt ton. »Tycker du
det är roligt?» frågade hon förtroligt.

»Nej, inte det minsta», ljöd det öppenhjärtiga svaret.

»Kerstin gick just nyss ner till sig, kom så gå vi
och hälsa på henne en stund.»

Förslaget lockade Hugo, och de två kusinerna
försvunno helt hastigt från skådeplatsen.

Kerstin blef så förtjust öfver att 'barnen' föredrogo
hennes sällskap framför de fina gästernas, att hon
bjöd till att vara så underhållande som möjligt.

Och hennes historier från de gamla tiderna voro
så medryckande, att ingen tänkte på hur tiden gick,
förrän Klara stack in hufvudet genom dörren.

»Du milde tid, sitter inte barnen här och låter oss
sno och leta oss fördärfvade efter dem. Gamla frun
har frågat flera gånger efter er, likaså lektorn, och
mamsell Harriet och fröken Lizzie — det var en
egenhet hos Klara och det öfriga tjänstfolket i prostgården
att låta Harriet behålla mamselltiteln, medan de
däremot voro angelägna att följa med sin tid och säga
fröken åt främmande unga flickor — har letat en lång
stund. Nu sitter dom och spelar piano, för det ville
doktorn, men Gertrud går visst och letar än. Skynda
er opp, innan dom blir onda på er.»

Dörren flög igen och Klara var borta.

»Nu är hon god igen», skrattade Magda, »annars
hade hon inte brytt sig om att söka upp oss. Men
det är väl bäst att gå upp då», tillade hon suckande
vid tanken på sina försummade plikter, och så kysste
hon Kerstin och rusade i väg, i sakta mak följd af
Hugo, som fann det vara under sin värdighet att
springa, då sängkammarfönstren voro fulla af folk.

Det ville sig ej bättre än att Magda råkade både
farmor och far ute i farstun, där de höllo en sakta
rådplägning angående några anordningar vid supén,
ty i fråga om dylika saker var lektorn ett orakel,
som gärna och ofta rådfrågades af sin mor. Så snart
Magda blef dem varse antog hon en ödmjukt
afvaktande hållning, men till hennes glada öfverraskning
uteblefvo förebråelserna, ty farmor hade ondt om tid,
och lektorn, som af Lizzie hört talas om Magdas
misslyckade försök att spela artig värdinna, hade ej hjärta
att banna henne för det hon rymde slagfältet, hvilket
han tvärtom fann ganska förlåtligt.

»Bättre fly än illa fäkta», sade han skrattande.
»Gå nu in och gör ett nytt försök min unge, så lyckas
du kanske bättre.»

Men Magda hade för tillfället förlorat all lust att
spela någon roll i sällskapslifvet och förhöll sig en
lång stund så stilla, att Harriet fann sig föranlåten
fråga, om hon förätit sig på kakor.

»Hur skall jag kunna föräta mig på hvad som
andra redan ätit upp?» frågade hon surmulet tillbaka.
»Det var inte stort mer än servetten kvar på brickan,
när jag bar ut den i köket.»

Efter supén försvann dock hennes misstämning
helt hastigt, då den unge notarien och Lizzie satte i
gång några sittlekar i hvilka äfven de yngre fruarna
och herrarna deltogo. Det var ej längre tanke på,
att kjolen var för kort, att lockarna raknat på ett
bedröfligt sätt eller att tant Dorotea ej bevärdigade
henne med ett enda ord under hela kvällen. Värre
förtretligheter kunde man med jämnmod bära, om
man blott sedan fick leka och skratta af hjärtans
lust. Och skrattade gjorde Magda, så att det gaf
eko i salen, och lektorn blef betänkt på att stäfja
hennes munterhet.

Men då var det någon af de äldre herrarne, som
anmärkte:

»Man blir glad i sinnet bara af att höra det
barnet skratta», och lektorn gaf i tysthet den gamle
herrn rätt och lät sin dotter hållas. Han visste nog
han, hvilken upplifvande verkan det glada
barnaskrattet många gånger haft på honom själf.

»Det är roligt, när barn äro barn och ej vilja
spela fullvuxna», fortsatte den gamle herrn, och
lektorn nickade instämmande. Hvarken han eller
någon annan, som denna stund sågo Magda och
Gertrud kunde ana hur ofta de längtade efter att vara
fullvuxna.

När den sista vagnen rullade från gården kunde
farmor ej låta bli att draga en suck af lättnad, där
hon stod nickande och vinkande på stora trappan.
Morbror Hans, som stod bredvid, vände sig om och
såg småleende på systern.

»Hvarför skall du ställa till stora kalas, när de
trötta dig så mycket?» frågade han.

»För att göra dig ett nöje», höll farmor på att
svara, ty doktorn var road af stora sällskap, men
ändrade det till: »därför att man ibland måste
besvara de bjudningar man själf mottagit.»

»Hvar och en vet, att vårt hus står öppet för
våra grannar utan några särskilda bjudningar», sade
doktorn.

»Det är ändå inte detsamma», menade farmor
och faster Sigrid gaf henne rätt.

»Nu kommer det vanliga», hviskade Magda till
Gertrud, då morbror Hans drog sin syster till sig
och kysste henne på pannan.

»Ja, tack skall du ha för i dag, syster lilla», sade
han, »och tack skall ni ha allesammans, som hjälpt
till att höja feststämningen.»

Magda tänkte på tant Dorotea Alm och kände
sig förlägen. Hugo såg så skälmaktigt på henne,
att hon i dödlig förskräckelse, att han skulle säga
något gaf honom en ångesfuilt bedjande blick, som
han besvarade med en lugnande nickning.

»Nå barn, ha ni haft roligt i dag?» ljöd morbror
Hans' nästa fråga, hvilken Magda också kände igen
från föregående år. Den besvarades såsom vanligt
med ett enstämmigt ja, men när Magda lade sig, var
hon dock tacksam att hennes nattro ej åter skulle
störas af papiljotter, och att familjen skulle få
tillbringa nästkommande dag i lugn och ro för sig
själf.

*
</chapter>

<chapter name="TJUGONDE KAPITLET. Från Magda till Gerhard.">

TJUGONDE KAPITLET.

<b>Från Magda till Gerhard.</b>

»Käre Gerhard!

Jag gör inte som Gertrud, jag, och väljer en
regndag för att skrifva till dig. Det är tvärtom det
allra vackraste solsken och varmt, och såge man
inte träden, kunde man tro, att det var midt i
sommaren. Men nu har stora lönnen många gula och
röda blad, och på marken nedanför den, har det
redan blifvit en tunn matta af fallna löf, och det
prasslar om fötterna, när man går i 

trädgårdssängarna. Och farmor lägger in gurkor, och Harriet
syltar lingon, och vi ha plockat en ryslig massa
nypon, så att nu vet man då af, att det är höst.

Men fastän det är så vackert i dag, har jag satt
mig i sinnet att skrifva till dig, för annars blir det
inte af medan vi äro i Tomteboda, och jag vet, att
du tycker bäst om de bref du får härifrån, ehuru
det inte är mycket att skrifva om.

Det är bra trefligt att vara här, men inte
händer det någonting.

Jo, jag kan tala om en nyhet. Det är ett par,
som förlofvat sig här, sedan Gertrud sist skref. Men
du behöfver inte bli ängslig, för det är bara Jonas
och Klara, som ändtligen bestämt sig för ait gifta sig
med hvarandra. Det vill säga, det är <i>han,</i> som
bestämt sig, för Klara har nog länge vetat hur hon velat.

Jonas skall bli torpare här vid prostgården i vår,
och då ska de gifta sig. Klara talade om det själf i
går, och att morbror Hans lofvat att hålla bröllop
åt dem. Hon ser ut som ett solsken i ansiktet, men
på Jonas kan man just inte märka, att han är
gladare än vanligt. Det kommer sig väl af, att han alltid
varit säker på Klara, kan jag förstå, och inte behöft
vara orolig som hon.

Jag frågte Klara hvad han sa, när han friade,
men då skrattade hon bara och sa, att sånt talar
man inte om, och att jag inte får vara frågvis.

Anna-Stina har inte sett fullt så belåten ut som
vanligt. Men det kommer naturligtvis en ny dräng
efter Jonas, och den kan hon få i stället om lyckan
är god, för han ska väl också gifta sig någon gång,
kan jag tänka. Jag gissar att det inte är så kinkigt
hvem det blir, bara det blir någon.

Vi hade som vanligt bjudning här på morbror
Hans' namnsdag, men det var just inte roligt annat
än mot slutet, då vi fingo göra sittlekar, I fjol var
du med, då var det mycket trefligare. Det tyckte
också Harriet. Farbror Dahls notarie, som annars
brukar fjäska för henne, såg bara på Lizzie den här
gången, men jag tror inte Harriet lade det mycket
på sinnet. Du vet, att hon alltid tyckt han varit så
fjantig.

Lizzie var vådligt illegant i sin ljusblå klänning,
men jag hörde flera som tyckte, att Harriet var ändå
sötare. Jag vet ändå inte, om jag skall hålla med
om det, för jag tycker, att Harriet är allra sötast i
hvardagslag.

I förrgår reste farbror Arvids, och det är så tomt
efter dem, men det är, som om Gertrud och jag ha
roligare af hvarandra nu än när de voro här — vi
hålla mer ihop nu.

Gertrud hälsar dig så mycket; hon skulle ha
skrifvit några rader annars, men hon har så brådt med
sin läsning, för i nästa vecka far hon till Edsbro,
och då måste också vi resa hem. Men det vill jag
inte tänka på nu.

Harriet hörde, att jag tänkte skrifva, och hon ber
också hälsa. Hon håller som bäst på med sina
lingon, och hon är lika röd om kinderna som de, där
hon står vid spiseln. Jag var nyss uppe i köket och
smakade på skummet, men det var beskt, för det var
sirapslingon hon håller på med.

Jag kan tala om för dig, att både hon och
Gertrud tyckte mycket om sagorna, som du öfversatte åt
oss. Jag tror till och med, att Harriet skref af dem.
De voro förskräckligt rörda båda två af den där
trofasta kärleken, men skrifver du någon gång till mig
ensam — och det kan du gärna göra — så tycker jag
för min del det vore roligare att höra om häxorna
och gastarne på Harz. Kärlekshistorier äro så
vanliga, tycker jag, och så pjoskiga sedan. Jag tycker
det skulle bli bra enformigt i längden att bara sitta
och sucka och tänka på sin käresta.

Hugo och jag kom att tala om detta en gång, och
han tyckte som jag, att det kan man inte stå ut med.
Men Gertrud skulle nog kunna bli en sådan där
Luitburg. Det vore emellertid lifvadt att bli beundrad af
en hel rad, som Lizzie; det vore inte så enformigt.


På tal om Hugo, så är han en treflig gosse, glad
och skojig, och så har han så vackra blå ögon.
Gertrud tyckte också, att de var rysligt vackra.

Det har varit ledsamt ett par dar efter bjudningen,
för morbror Hans blef så sjuk, att han måste ligga
till sängs, och vi fingo skicka efter doktorn.

Nu är morbror uppe igen, men han är frusen
och trött, och farmor ser orolig ut.

Jag frågte far om det var farligt, men det trodde
han inte, åtminstone inte den här gången, sade han.
Om morbror blir klen, tycker jag far gärna kunde
bli hjälppräst åt honom.  Tänk, så lifvadt det vore
att få bo här året om! Å käre, så lifvadt det vore!
Det vore dessutom nyttigt för far; han har varit
riktigt glad hela sommaren, men nu börjar han se så
allvarsam ut igen, och jag vet nog hvad det beror
på. Det är inte längre roligt hemma, förstår du. —»

Här började Magdas läppar darra, och hon måste
göra ett kort uppehåll för att torka bort tårarna,
som ville falla ned på papperet.

»I går må du tro blefvo far och vi flickor bjudna
till klockargården för att smaka på kantorns goda
äpplen och plommon. När vi kommo, sade hans
gamla hushållerska till mig:

»Kantorn trodde inte Magda skulle tycka det vara
roligt att komma ensam, och därför bjöd han de
andra med. Han ville så gärna visa Magda en
artighet, innan Magda reste.»

Jag spärrade upp ögonen för jag blef så förvånad.

»Hvarför skulle han visa mig en artighet?»
frågade jag.

»Därför att han tycker, att Magda varit så snäll
och vänlig mot honom.»

Nog kände jag mig smickrad, men vet du, jag
blef ändå rysligt förlägen, för det är väl ingen som
burit sig så ohyfsadt åt mot kantorn, som just jag.
I alla fall är det bra roligt, när folk gör affär af en.
Kantorn behandlade mig precis som om jag varit en
prinsessa, och jag fick de bästa äpplena, och jag 
tycker inte alls längre det är svårt att tala med
honom. Far var alldeles förbluffad öfver att han kunde
säga så många ord på en timme, och när vi gingo hem
skämtade flickorna öfver att jag fått en beundrare.

»Det är en ära för mig, om herr Levin tycker om
mig», sa' jag på renaste allvar, för jag vet hur snäll
han var mot sin mor. De måtte ha förstått, att jag
menade hvad jag sa', för de skrattade inte längre.

Kerstin har rysligt brådtom att sticka ett par
strumpor färdiga åt mig, som hon vill att jag skall ha på
resan. Det har jag också lofvat, men när vi komma
på båten byter jag nog om för de äro grå till färgen
och vådligt tjocka och så är fasonen ändå
konstigare än vanligt. Hon har hittat på ett nytt sätt att
sticka hälen, sa hon här om dagen och var så
förtjust, men jag misstänker att det gamla var bättre.
Jag sitter ganska ofta nere hos henne nu om
dagarna, för det vet jag hon tycker om, isynnerhet nu,
när vi så snart ska resa.

»När Magda kommer hit nästa år, är gamla
Kerstin borta», sade hon en gång, och jag blef riktigt
rädd och ängslig. Jag kan inte tänka mig
Tomteboda utan Kerstin. Men far, som hörde när hon
sade det småskrattade. »Kerstin lefver tills hon blir
hundra år», sa han tvärsäkert, och det hoppas jag.
Kerstin är aldrig sjuk annat än när hon varit
oförsiktig och fått ondt i magen.  ———

Nu har jag varit nere och sträckt på benen en
stund, men det är postdag i dag, och därför måste
jag upp och skrifva igen, för det är sista postda'n
jag är här. Gertrud var också ute litet, och vi sprungo
i kapp några hvarf kring rundeln och så satt vi en
stund i lunden och hvilade oss.

Solen gassar så varmt och bina surra — det är
precis som sommar, och morbror Hans, farmor och
far sitta under lönnen och språka. Om jag hade
riktigt långa armar skulle jag ta hela Tomteboda i
famnen, det är det allra bästa ställe på jorden. Ditt
Harz, som du är så förtjust uti är nog fasligt 
vackert att se på, men det är nog ingenting mot
Tomteboda prostgård och socken. Jag har ju också sett
det som är vackert, för folk säger, att Norrland är
ett vackert land, men här är det något i luften som
gör att man ändå måste tycka allra bäst om
Tomteboda.

Eller också får man sådana där glasögon som
i sagan på sig när man kommer hit, så att man
tycker om allting här. Om jag får barn någon gång,
önskar jag, att de också finge ett Tomteboda att
komma till på somrarna. Gertrud säger detsamma,
men hon är också mycket förtjust i Edsbro, och vill
ha sina barn där på vintrarna säger hon. Farmor
hörde på, när vi resonerade om detta, och skrattade
åt oss, men det var nästan som om hon hade tårar
i ögonen.

»När ni hunnit så långt att ni själfva har barn»,
sade hon, »då är inte Tomteboda hvad det nu är.»

Hon tänkte förstås på, att morbror Hans och hon
då kanske skulle vara döda. Men Gertrud som är
kvick att räkna sade: »Å, vi kan ha stora barn, innan
farmor blir åttio år», och då måste hon skratta igen.

Nu är post-Lars snart här, och det är min tur
att bära upp väskan. Usch, så tråkigt, att det är
sista gången i sommar.

Harriet är också förskräckligt ledsen öfver att vi
skola resa så snart. Hon säger, att det blir så tomt
och ensligt och hon grufvar sig för den långa vintern.
Jag vet, att du skulle göra henne glad, om du skref
ibland, så att det kunde du gärna göra; i höst och
vinter får hon bättre tid att svara på dina bref.

Käre Gerhard, nu måste jag säga farväl också åt
dig. Få se när vi härnäst träffas i gamla kära
Tomteboda. Du får nu se så mycket nytt och vackert,
men glöm därför inte alldeles din tillgifna lilla

Magda.»

*
</chapter>



DEN GAMLA PRÄSTGÅRDEN

BERÄTTELSE  FÖR  FLICKOR

AF


<img>EBBA NORDENADLER</img>

STOCKHOLM

BEIJERS   BOKFÖRLAGSAKTIEBOLAG



Pris 2 kronor.

