<h2>“Samma don“</h2>
<h2><small><small>Dialog i en akt av</small></small></h2>
<h2><small>FRIGGA CARLBERG</small></h2>

<chapter name="“Samma don“">

<h2>“Samma don“</h2>
<h2><small><small>Dialog i en akt av</small></small></h2>
<h2><small><sp>FRIGGA CARLBERG</sp></small></h2>
<table o>
<td c>PERSONER:
<td c><i>Fru Louise Klingelman</i>
<td c><i>Fru Lovisa Andersson</i>
<td c>SCEN.
<td>Fru K:s arbetsrum. Skrivbord till höger med papper, fotografier och blommor. Några papper på golvet.
<td c>——
<td>Fru Andersson kommer in från vänster, bärande spann, skurtrasa och borste. Hon sätter ned spannen i <br>bakgrunden, går fram till skrivbordet och lutar sig ned för att ta upp papperen — rycker till när hon får<br>blicken på fotografiet av en ung man och utbrister:<br>
— Jaså, <i>dendär</i> hör till här i huset! Maken till kortet tösa har — (suckande) ack, ack, ack.<br>(Böjer sig åter efter papperen, som hon plockar upp och lägger på bordet)
<td c><i>Fru K.</i> (från vänster)
<td>Är ni här nu, fru – – Vad heter ni?
<td c><i>Fru A.</i>
<td>Bara Andersson, frun, som allt annat skräp. (Reser sig upp med handen bakom ryggen, som om hon<br>hade svårt för att räta på sig, går fram på scenen med spannen)
<td c><i>Fru K.</i> (går över till skrivbordet)
<td>Jag vet verkligen inte om jag kan ha er här just nu, då jag har så gränslöst mycket att göra.<br>Alla dessa papper måste jag se igenom för sammanträdet i morgon
</table>
<table o>
<td c><i>Fru A.</i>
<td>Frun på Förmedlingen sa att jungfrun sagt att det var bråttom. Men vill frun<br>jag ska vänta till en annan dag, så —
<td c><i>Fru K.</i> (sitter vid skrivbordet)
<td>Nej, nej, stanna, det måste göras idag. Kommittén skall dricka te här i morgon, och här ser så rysligt ut.
<td c><i>Fru A.</i>
<td>Jag tror inte jag hinner bli färdig, om jag inte får börja genast.
<td c><i>Fru K.</i>
<td>Så förargligt! Kan ni inte stanna lite längre i stället.
<td c><i>Fru A.</i>
<td>Nej, frun.
<td c><i>Fru K.</i>
<td>Såå! Nog borde ni kunna rätta er efter vad som passar mig.
<td c><i>Fru A.</i>
<td>Jag kan inte ikväll. Min flicka ligger sjuk därhemma — och jag behöver skynda mig tillbaka.
<td c><i>Fru K.</i>
<td>Finns det ingen annan som ser till henne?
<td c><i>Fru A.</i>
<td>Inte vid denna tiden, frun. Det är en fru på svalen, som springer in då och då när jag är borta, <br>men om kvällen får hon vara hemma och ge sin man mat.
<td c><i>Fru K.</i>
<td>Det är högst obehagligt! Men det är väl ingen annan råd än att låta er fortsätta.<br> — Håll er bara på avstånd från skrivbordet så länge som möjligt.
<td c><i>Fru A.</i>
<td>Ja, frun. (Bär spannen åt vänster och lägger sig ned för att tvätta golvet)
<td c><i>Fru K.</i> (avsides)
<td>Den är ryslig — den lägre klassen! Alltid är det bekymmer för hemmet och gnäll om barnen, när man vill<br>ha något gjort. — (Letar bland papperen) Var har jag nu listan för petitionen emot kvinnans politiska rösträtt?
</table>
<table o>
<td>A, här är den. Ja vill gärna ha den fulltecknad före sammanträdet i morgon. — Tio — tjugo — trettio —<br>bara fyrtionio namn. Minst femtio måste jag ha. Men jag tror att jag frågat varenda levande själ jag känner —<br>till och med dem jag inte känner. Jag kunde ju ha bilat ut till fabriken och fått arbeterskorna att skriva på, men<br>Arvid tycker inte om att jag kommer i beröring med hans arbetsfolk — och så får jag huvudvärk av<br>maskinslamret, säger han. Det kan endast manliga nerver stå ut med. — Var i all världen ska jag få tag i min<br>femtionde anti — såvida inte? (ser kritiskt på skurgumman)<br>Hon begriper naturligtvis inte ett smack vad det är fråga om, men det behövs inte heller, namnet är lika bra för<br>det. Jag undrar om hon kan skriva? Säg mig, fru – –
<td c><i>Fra A.</i> (otåligt)
<td>Andersson, frun.
<td c><i>Fru K.</i>
<td>Andersson var det ju. Jag förmodar ni intresserar er inte vidare för politik eller allmänna angelägenheter.
<td c><i>Fru A.</i>
<td>Nej, frun, jag har inte tid att bry mig om annat än hålla ihop mitt lilla hem för barnas skull.
<td c><i>Fru K.</i>
<td>Det är alldeles riktigt. Varje kvinna med aktning för sig själv erkänner att hemmet är hennes rätta sfär.<br>Mannen, hemmet och barnen — denna sköna trilogi! Det gläder mig att ni är av samma mening som jag.
<td c><i>Fru A.</i> (skurar)
<td>Jag gör mitt bästa frun. Men ett stackars fruntimmer som får hänga i från sex på morgonen till tio på kvällen,<br>ibland längre, har inte mycken tid att tänka på annat än sysslorna och att få smulorna att räcka till.
<td c><i>Fru K.</i>
<td>Å, det förstår jag så väl. Och ni vet nog hur nödvändigt det är i vår tid att behålla kvinnan kvar på den<br>plats hon fått.
<td c><i>Fru A.</i> (ivrigt)
<td>Ja, frun, det gör jag visst. Och jag skulle vara så tacksam, om frun ville skaffa mig en riktigt bra plats,<br>antingen här i huset eller nån annanstans.
</table>
<table o>
<td c><i>Fru K.</i> (småler)
<td>Det var inte precis så jag menade, fru –
<td c><i>Fru A.</i> (retligt)
<td>Andersson, frun –
<td c><i>Fru K.</i>
<td>Javisst, Andersson var det. Vad jag menar är, om ni känner till dessa rysliga rösträttskvinnor, som vill rycka<br>kvinnan ut ur hemmets helgedom för att släpa henne i politikens dy. Ungsvenska förbundet håller nu på att<br>samla namn på listor emot kvinnorna för att stödja professor Thyrén i riksdagen — han som talar så vackert<br>för hemmet och kvinnan och för de små oskyldiga barnen.
<td c><i>Fru A.</i>
<td>Herregud, så snällt av’en! (för skurtrasan till ögonen)
<td c><i>Fru K.</i>
<td>Nu tänkte jag fråga er, om ni vill teckna ert namn på denna lista.
<td c><i>Fru A.</i>
<td>Teckna mitt namn? Jag! Nej, snälla frun, det går inte.
<td c><i>Fru K.</i> (uppmuntrande)
<td>Ni behöver bara sätta ett märke.
<td c><i>Fru A.</i>
<td>Inte för den skull, frun, nog kan jag skriva mitt namn alltid, men jag tror inte det vore rätt.
<td c><i>Fru K.</i>
<td>Vad menar ni? Vill ni att jag skall förklara saken för er?
<td c><i>Fru A.</i>
<td>Nej tack, frun. Det behövs inte.
<td c><i>Fru K.</i>
<td>Ni behöver bara skriva ert namn här. Det är så många av stadens finaste och rikaste damer som tecknat<br>sina namn på listan, sådana som förstå saken i grund och botten.
<td c><i>Fru A.</i>
<td>De ser den på sitt sätt, frun. De lever ett slags liv och jag ett annat.
</table>
<table o>
<td c><i>Fru K.</i>
<td>Det behöver inte alls oroa er. De tycka inte alls illa vara att ert namn står bland deras.
<td c><i>Fru A.</i>
<td>Det är mycket snällt av dom, frun. Men jag skulle inte tycka om att ha mitt namn bland deras. (vrider<br>energiskt vattnet ur trasan) Hur skulle namnet Lovisa Andersson, skurmadam, ta sig ut bland alla de fina<br>herrskapsnamnen och titlarna?
<td c><i>Fru K.</i> (leende)
<td>Titeln kunde vi ju utelämna — fru är alldeles tillräckligt.
<td c><i>Fru A.</i>
<td>Det yrket lever en inte på i min klass. Och – frun får ursäkta – men det är så att jag håller allt med dom<br>som vill ha rösträtt.
<td c><i>Fru K.</i> (mycket road)
<td>Verkligen? Högst intressant! Jag får försöka att omvända er, fru – – –?
<td c><i>Fru A.</i> (skriker)
<td>Andersson, frun.
<td c><i>Frun K.</i>
<td>Javisst Andersson. (Lutar sig förbindligt emot henne). Var så snäll och tala om för mig varifrån ni fått er<br>politiska visdom. Har ni hört F. K. P. R:s föredrag?
<td c><i>Fru A.</i>
<td>Nej frun, den herrn känner jag inte, men jag har i nio år hört Anderssons föredrag ifrån soffa eller sänga,<br>mens jag legat och skurat, alldeles som nu, eller suttit uppe om natten och lappat och stoppat åt honom och barna.
<td c><i>Fru K.</i> (strängt)
<td>Er man är naturligtvis socialist?
<td c><i>Fru A.</i>
<td>Det vet jag inte, för sånt kan jag inte skilja på, men han var fasligt kavat å sig, och han talte precis på samma<br>sätt som frun, att kvinnor inte ska ha något att säga varken i hemmet eller utanför – för de har inte samma<br>höga förstånd som karlarna, sa han. “Du har ingen bildning Lovisa“ — den trallen hörde jag för jämnan.
</table>
<table o>
<td c><i>Fru K.</i>
<td>Det gläder mig att höra att ni har en man med så sunda åsikter.
<td c><i>Fru A.</i>
<td>Vad sundheten anbelangar, så är det nog bäst att tiga med det ordet, när det gäller Ville Andersson —<br>det passar inte riktigt för en som sitter där han sitter.
<td c><i>Fru K.</i>
<td>Vad tror ni egentligen rösträtten skall göra er för nytta?
<td c><i>Fru A.</i><br>(stiger upp och går framåt scenen och börjar torka stolbenen)
<td>Jo, jag tänker det skulle kunna bli litet mera rättvisa på alla håll — och bättre lagar för kvinnor och barn<br> – – och – –.
<td c><i>Fru K.</i> (avbryter)
<td>Å, vi har verkligen all den rättvisa vi kan önska oss – så ridderliga som männen äro – det har väl till och<br>med ni märkt.
<td c><i>Fru A.</i> (skrattar bittert)
<td>Inte ofta, frun. Men det är kanske syndigt att klaga när en haft det så pass som jag, för på det hela taget<br>har vår Herre varit riktigt god emot mig. Min förste gubbe ramla ner från ett bygge och slog ihjäl sig och<br>vi hade knappt varit gifta i fem år – och begravningskassa bestod både kista och svepa och likvagn. Jag fick<br>arbete i fabriken medsamma och barnkräka kom till krubba. – Och det gick riktigt bra för oss ett par år.<br> – – Men så kom Andersson i min väg – – –
<td c><i>Fru K.</i> (synbarligen road)
<td>Nå vad ville Andersson?
<td c><i>Fru A.</i>
<td>Vad han ville? Jo, han ville detsamma som alla andra karlar – ha ett trevligt och snyggt hem och ett arbetsamt<br>fruntimmer att passa upp sig för billigaste pris.
<td c><i>Fru K.</i>
<td>Hade han inget yrke att försörja sig med?
<td c><i>Fru A.</i>
<td>Jo, för all del, han var “tillfällighetsarbetare“ — utan tillfälligheter, förstås. Han trivdes bäst med att ligga på<br>soffa och röka sin pipa och ta sin nubbe och tala politik
</table>
<table o>
<td>och skälla på kvinnfolk. Men så fick han vad de kallar “dille“ och kom in på hospitalet – efter bara nio år,<br>så jag får ju säga att jag haft tur – andra stackare får dras med eländet hela livet.
<td c><i>Fru K.</i>
<td>Drack er man så mycket?
<td c><i>Fru A.</i>
<td>En liter om dan, lilla frun, en liter om dan. Och den fick töserna och jag slita ihop slantarna till för att<br>få husafred.
<td c><i>Fru K.</i>
<td>Men sådana äro inte alla män, det vet ni väl –
<td c><i>Fru A.</i>
<td>Ja gudskelov! Min äldsta doter har en man som är god som gull och lika mån om hemmet och barna som<br>hon själv. Men det finns så många andra som hare’t svårt,
<td c><i>Fru K.</i>
<td>Det är ju sorgligt, men inte kan rösträtten hjälpa därvidlag?
<td c><i>Fru A.</i>
<td>Jo, det skulle vara en lag som kunde hjälpa en hustru att bli skild från mannen, då han är en ohjälplig drinkare<br> – om de inte kan ta bort fyllan. I stället får hon nu försörja honom – och slita ihjäl sig – och så ha<br>förargelsen att ha honom till herre i huset som alla ska stå på tå för – isch! Det är en lag jag vill ha, men så är<br>det allt några fler – –
<td c><i>Fru K.</i> (skrattar)
<td>Jo, ni har inte små pretentioner, fru – – –
<td c><i>Fru A.</i> (argt)
<td>Andersson frun – Nej, när en för vart steg en tar ser hur illa galet det är ställt, och när en så har lärt<br>sig att vad som är galet <i>kan</i> ändras och <i>ska</i> ändras, så vore det skam att inte vara med och hjälpa till – om<br>en också bara är en fattig skurmadam. Och när vår Herre har gett en talförmåga, så – –
</table>
<table o>
<td c><i>Fru K.</i> (road)
<td>Låt mig veta vilka andra lagreformer ni vill ha är ni snäll. Ni har väl ingenting emot om jag vid tillfälle<br>roar min man och min son med era politiska åsikter, fru – –
<td c><i>Fru A.</i> (argt)
<td>Andersson, frun.
<td c><i>Fru K.</i>
<td>Javisst Andersson. De ha båda en så hög tanke om kvinnan och hennes plats i livet och vilja se henne<br>skyddad från allt som är lågt och simpelt. Och framför allt från politikens förnedrande detaljer.
<td c><i>Fru A.</i>
<td>Frun får så gärna roa herrarna med mina funderingar. Den lag som jag allra först skulle avskaffa, om jag hade<br>makt, är en mans rättighet att svära sig fri. (Går fram till skrivbordet och pekar på fotografiet av den unge<br>mannen, i det hon säger): Vill frun vara snäll och fråga den unge herrn där, vad han tycker om den lagen. Den<br>är allt bra bekväm! Fråga honom om han tycker det är rättvist att den rike mannen med fingrarna på Den heliga<br>skrift får skydda sin plånbok och sitt anseende och vältra hela skammen och nöden och bördan på flickstackarn<br>– fråga honom det.
<td c><i>Fru K.</i><br>(har rest sig upp och stirrar häpen på den talande, utbrister därpå förnärmad)
<td>Människa! Vad menar ni? Tror ni att jag vill tala med min son om så opassande saker? som han inte alls<br>skulle förstå. När man som han växt upp i ett gott, skyddat hem, bibehåller man själens oskuld och renhet<br>långt in i mannaåldern.
<td c><i>Fru A.</i><br>(ligger på golvet och torkar det)
<td>Min yngsta flicka började i fabriken när hon var fjorton år – nu är hon nitton – har sörjt sig till lungsot över<br>honom som övergav henne i hennes svåra stund och sen svor sig fri. Hade vi haft pengar, bara så pass som<br>en sån fin herre fästar upp på en månad, så kunde hon ha kommit till ett sanatorium, men barnstackarn ska ha<br>sin mjölkskvätt – och jag kan inte vara borta och tjäna
så mycket som förr. Jag bad “vården“ om hjälp, men<br>det var ingen anledning, sa dom där – vi hade ju vår nödtorft. Vet frun vad det ordet betyder? Jo, det är – halvsvält.
</table>
<table o>
<td c><i>Fru K.</i>
<td>Det var mycket ledsamt för er att er dotter kommit på avvägar, men där ser ni själv följden av att inte<br>stanna kvar i hemmet utan sträva efter verksamhet ute i livet. Om ni varit hemma och sökt uppfostra era barn<br>på det rätta sättet och vänja dem vid goda seder, så hade kanske er dotter inte blivit en dålig flicka.
<td c><i>Fru A.</i><br>(reser sig upp och mäter fru K. med förkrossande blickar)
<td>Min flicka är inte dålig, ska jag säga frun. Hon är bara olycklig, den fattiga ungen. Hon ligger på sin<br>plågobädd så tålig och snäll som en himmelens ängel. Och aldrig säger hon ett ont ord om uslingen som lockade<br>henne i eländet och sen övergav henne och barnet. Det var jag som ville hon skulle stämma honom för<br>barnets skull – hon ville aldrig själv. – Och när han svor, damp hon i golvet som en sten inför hela rätten<br>– så ledsen blev hon. – Men vet frun, så eländig och sjuk mitt barn ligger därhemma i vårt fattiga lilla kyffe,<br>så vill jag inte byta med henne som är mor till en sådan ung herre som den där. (pekar på fotografiet)
<td c><i>Fru K.</i> (strängt)
<td>Om någon bättre herre burit sig illa åt mot er dotter, så behöver ni inte därför förolämpa min son – – –.<br>
— Jag tror ni kan få gå nu, ifall er dotter väntar. Tilda kan ju göra rästen. – Stanna ett ögonblick – – <br>hur – hur gammalt är barnet ni talade om?
<td c><i>Fru A.</i><br>(tar spännen och övriga
tillbehör och går till vänster) Sju månader frun. — (Vänder sig om nära dörren och säger)
<td>Får jag ge frun ett råd var frun ska få det sista namnet på listan? Om frun går till hospitalet och frågar min gubbe,<br>så vill han bestämt skriva på, ifall han är såpass redig. “Ville
Andersson, dillerant“ passar bra mycket bättre<br>på en så’n lista än “Lovisa Andersson, skurmadam“. Det namnet ska va på listan <i>för</i> rösträtt.
<td c><i>Fru K.</i><br>(som varit försänkt i djupa tankar har tydligen icke hört det sista inlägget.
Hennes ansikte har ett plågat uttryck. <br>Då hon upptäcker att hon är ensam, utbrister hon i ångest):
<td>– Vad kunde hon mena? Var det <i>min</i> son hon anklagade – <i>min</i> Karl-Axel? Det <i>kan</i> inte vara sant –
</table>
<table o>
<td>och ändå – när jag tänker efter, så – sju månader sa
hon, det var <i>då</i> – – när pappa och jag var i<br>Wiesbaden och han var så nervös när vi kom hem – och reste till England. (Hon tar fotografiet i sin hand och<br>betraktar det allvarligt, lägger det sedan ned igen, med ansiktet nedåt, går tveksamt ett slag över golvet,<br>återvänder till skrivbordet, går sedan till dörren och ropar: – Är fru Andersson där?
<td c><i>Fru A.</i>
<td>(kommer in, klädd i schal och duk och med en korg på armen. Studsar när hon ser fru K:s ansiktsuttryck) – <br>Det var betalningen, frun?
<td c><i>Fru K.</i>
<td>– Javisst, se här – betalning för ert besvär. – –<br>
– Vill ni ta detta till hjälp åt er sjuka flicka och – och – barnet? (Räcker henne en sedel). <br>Jag – jag vill gärna hjälpa er vad jag kan – sedan – –
<td c><i>Fru A.</i> (häpen och glad)
<td>Å, herregud, det blir till både värme och mat åt stackrarna – Gud välsigne frun! Och förlåt vad jag sa<br>nyss – det är inte alltid så lätt att vara herrskapsmor heller förstår jag, (niger och säger idet hon går) Det<br>är mor som mor – samma don, när det gäller sorg över barna.
<td c><i>Fru K.</i> (ensam)
<td>Så ohyggligt detta är! Har min lyckliga ställning i livet gjort mig blind och döv för andras lidande? – Är<br>det sant att män – fina och bildade – kunna handla så mot kvinnor? Och barn? Små, oskyldiga barn, som<br>få frysa och svälta och fara illa för att fadern vill rädda sitt anseende? Och lagen skyddar dem? Lagar som<br>ensamt män ha stiftat. – Och denna orättvisa har jag varit med om att stödja. – (Tar listan och river sönder<br>den långsamt) “Samma don“, sa hon. Ja, därför bör vi också hålla ihop, det förstår jag. – Ska det nödvändigt<br>behövas den egna sorgen för att lära oss det? Min gosse, som jag varit så stolt över – som jag trodde så<br>obetingat på – – (lägger armarna på bordet och gömmer ansiktet)
<td c>RIDÅ.
</table>
</chapter>
<table o>
<td c>————————————————————<br><small><b>Flygblad N:o 15 utgivet av F. K. P. R. i Göteborg.</b></small>
</table>

<table o>
<td c>*<br>GÖTEBORG 1913<br>OSCAR ISACSONS BOKTRYCKERI
</table>


