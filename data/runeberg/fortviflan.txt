<img><b><big>Brefvet från Fredrika Bremer.</big></b>
Skizz
<small>af</small>
<b><big>H. W.</big></b>
*
Strömstad, L. A. Larssons Boktryckeri, 1887.</img>

<chapter name="Käraste lilla Karin!">

<tab> <i><big>Käraste lilla Karin!</big>

Du blef väl litet förtretad och en smula stött
på gamla tante som svarade dig litet kort och
nästan snäsigt, då du aftonen före din afresa, bad
så där innerligt som du kan bedja — att jag
skulle säga dig huru jag, som i hela min lifstid
bott i Sunnerbo, kommit i beröring med Fredrika
Bremer och huru hon kunnat invärka på mina
lefnadsöden?  Att jag kunde så svara mitt hjertas
kära barn kom sig deraf, att aftonens samtal om
den kära Fredrika hade upprört mig, och då
öfverste P. plötsligt sade: fröken W—krona kan
bäst beskrifva Fredrika Bremer som ständigt var
tillsammans med henne den där sommaren i Strömstad, 
trädde med ens en mängd ungdomsminnen
fram, och oaktadt så många vintrar snöat deröfver
blödde gamla sår.  Nu är allt det där bra igen,
och jag fann mig vid närmare besinnande nästan
löjlig som så envist satt och teg, och till straff
ålade jag mig att göra dig — en medlem af
Fredrika Bremerförbundet — noga reda för
bekantskapen, och hvad mer är — låta dig få läsa
ett hittills otryckt arbete, som vår oförgätliga
Fredrika gaf mig just den där sommaren.
</i>
<i>

1839 då 22 år — hade jag, fader och moderlös, 
flyttat till gamla moster Lovisa som helt säkert
aldrig varit ung, aldrig älskat någon — ej en
gång en katt, och som icke kunde förlåta mig att
jag låfvat min tro åt den »högmodige galningen»
Erik T.  Tante var full af gikt och skulle bada
bort den, och fastän vägen från Wernamo till
Strömstad är lång blef det dock dit vi reste.

Vi bodde i presthuset vid »Kalfhagen» — så
benämndes då en ung plantering på det stora torget,
och tante var förtjust åt att där kunna få tillfälle
att mönstra societeten med hvilken hon dock ej
ämnade umgås, men ännu nöjdare blef tante då hon
skulle inskrifva våra namn i badjournalen och där
fann antecknade före oss hennes pensionskamrats
döttrar »flickorna L.» då Enkegrefvinnorna
S—hjelm och R. Nämnde damers bostad efterfrågades
och vi gingo på visit, och hos dem kära Karin
vistades Fredrika Bremer.

Huru lycklig kände jag mig ej som sedan rätt
ofta fick vara med henne, blef som en like
behandlad af denna goda ädla qvinna, uppmanades af
henne att uttrycka mitt omdöme öfver hvad detta
varma hjerta tänkt och diktat, och genom hennes
åtgörande och den välvilja hon visade mig kom
sjelfva tante på den tanken att Anna ändå kunde
blifva »en menniska».

En morgon helt tidigt kom Fredrika och föreslog 
mig att vi tillsammans skulle vandra till den 
</i>
<i>
gamla ättehögen »Grönhögen» kallad, som ligger
helt nära Blomsholms egendom, mer än en half
mil från Strömstad.  Tante var missbelåten, men
lät slutligen öfvertala sig eftersom hon den dagen
hade ett extra tidsfördrif, det att beskåda
badsocieteten som skulle hafva »kärrparti» till
Ögården och skulle samlas på torget.  Vi vandrade af.  
Fredrika bar som vanligt på armen sin »valleri»
väl fylld med pepparkakor, af hvilka hon utdelade
till alla barn hon mötte och språkade med, och jag
hade en väska med färska semlor som jemte mjölk
köpt vid Blomsholm blef vår middag. Dagen var
förtjusande, och just så — fri från alla konventionella 
pligter och ute i naturen och bland gamla
historiska minnesmärken borde alla sett och hört
Fredrika Bremer.  Med sina goda kunskaper, sitt
varma hjerta och sin klara uppfattning af allt,
var det i hög grad angenämt och lärorikt att vara
tillsammans med henne.  Vi besågo de stora
jättegrytorna, vandrade rundt omkring — icke blott
den stora »Grönhögen» utan äfven de tio små
ättehögar som omgifva den, och Fredrikas fantasi
gjorde långa förtjusande utflygter.  Slutligen gingo
vi hem.

Plötsligt afbröt Fredrika sig midt uti en
berättelse, såg mig stadigt in i ögonen och sade: jag
känner till hela din lilla hjertehistoria.  »Moster
Lovisa» har uppdragit åt mig att söka öfvertala
dig att bryta din förbindelse med Ingeniör T., men 
</i>
<i>
först ville jag gerna höra dig berätta något om
honom och om eder båda.

Vi satte oss vid vägkanten.  Jag omtalade
huru jag icke kunde minnas den dag då icke Erik
varit mig kär, huru han fullkomligt utan
tillgångar sjelf brutit sin väg, huru han stridt och
kämpat med fattigdomen, men aldrig varit modlös,
huru han nu slutligen af sin gudmoder fått ett
testamente på 4000 rdr och ämnade sig till
Amerika där han hoppades att med arbete och
ihärdighet kunna förvärfva oss båda ett hem.  Skulle
resa den kommande veckan, hade önskat att
dessförinnnan få se mig, men att moster förbjudit
honom att komma.  Fredrika satt länge och teg och
ritade i sanden med sin parasoll då vi plötsligt
blefvo störde af ett åkdon som närmade sig och
hvem tror du åkte deri om inte just Erik.  
Förvåningen och glädjen var stor!  Sedan presentationen 
försiggått skickades den skramlande Bohuslänskärran 
in till stadens gästgifvaregård, och vi tre
följdes åt.  Samtalet rörde sig naturligtvis kring
allmänna ämnen, men Fredrika såg ständigt skarpt
och forskande på Erik.  Efter en stund sade hon
»jag skall marschera i têten och ni två kan gå
bakom och språkas vid».

Emellertid hade stora åskmoln samlat sig och
just som vi kommo till staden bröt ovädret löst
hvarföre vi på Fredrikas anmodan skyndade upp
i hennes rum.
</i>
<i>

Sedan regnet upphört och jag ansåg mig tvungen 
att gå hem uppsteg Fredrika, neg ganska djupt
och sade: »ursäkta moster Louisa men edra
ärenden går jag ej nu».  Vände sig derefter till oss:
sade att hon väl såg att jag valt en stolt och
kanske hård make — men du Anna är mjuk och
kärleken — den sanna rätta kärleken — affilar lätt
kantigheter.  Sedan lofvade hon oss att den
kommande förmiddagen få hos henne taga afsked af
hvarandra, och gaf då Erik ett bref till vår store
landsman John Ericson, som redan då var känd
i Amerika och mycket bidrog det brefvet att allt
gick så väl för honom, som jag lofvat min tro.

Några år före sin död hade Bernhard
Crusell för sin helsa besökt Strömstad och då till
förmån för fattiga badgäster bildat en fond hvilken
allt sedan tillökats på så sätt att lyckligare lottade
arrangerat — än en bal, än ett societetsspektakel,
än en bazar.  Detta år skulle gifvas bal, men
före dansens början en prolog hvilken Fredrika
Bremer åtagit sig att skrifva, och den gamla
nygifta grefvinnan L. ville nödvändigt utföra den
ena rolen och hade sjelf till den deri förekommande
sången satt musik — lika tjusande som de toner
hvilka kommo Tegnér att i sitt poem kalla henne
»En näktergal från Arnos dal».  Kort före festen
blefvo de som skulle uppträda i prologen oense
och ville ej spela emot hvarandra, och Fredrika
föreslog att jag skulle taga fruntimrets rol. 
</i>
<i>
Nekande och böner hjelpte inte ty moster Louisa
befallde mig att spela, och då fick jag att öfverläsa
just det konsept till prologen som Fredrikas kusin
öfverslelöjtnant E. skref efter hennes diktamen och
som nu följer här. </i>
</chapter>

<chapter name="Konstnärns förtviflan">
<tab> <sp><big><b>Konstnärns förtviflan.</b></big></sp> <br>
<tab><tab> <i>PERSONER:</i> <br>
<tab> <b>Edvard,</b> <i>kompositör.</i> <br>
<tab> <b>Aline</b> <i>hans hustru.</i>

<b>Edvard</b> (bakom scenen). <i>Ha, bravo!
Charmant min vän! mycket mycket roligt!  Som sagt
Rudolf vi träffas i afton efter aftal.  Adjö, adjö!</i>  
(Inne på scenen).  <i>Fördömt! förtviflat! rasande!
elende!  Ah!  Gud ske lof jag är då ensam!  Jag
får då ge mig luft, och slipper förställning,
tröstare, anmärkare, fiender, vänner, hela verlden!  
Det är förbi!  Min opera förolyckad!  Natten
genomvakad med tärningar, champagne och galna
bröder har knappt mäktat draga en slöja öfver
min olycka och nu vid dagens nyktra ljus står den
där och stirrar på mig mörkare än någonsin.  Min
opera — mitt hjertas, mina bästa varmaste känslors
verk — mina nätters ljus, mitt lifs förhoppning,
mitt barn, min gudinna, min — — min opera
förolyckad.  Mina skönaste ställen kallt emottagne
— melodier, toner som skulle göra stenar till bröd
för min Aline och mig — — ingen gripes, ingen
smälter för er!  O! att jag kunde gråta!  Men 
</i>
<i>
nej!  Jag skall bli kall och hård som verlden. — 
Rudolf har rätt — lifvet är för kort att nöta
bort i fåfäng sträfvan och suckan.  Han har rätt
— det finnes lättare vägar till lyckan.  Välan,
jag vill försöka dem.  Efter konstens Gud nekar
mig sin gunst, vänder jag mig till lyckans Gudinna.  
Hon gynnade mig i natt.  I afton vill jag kasta
hennes tärningar ånyo.  Jag slår upp med en
konst som skänker mig hvarken bröd eller heder.  
Jag rifver sönder min opera och rifver mig med
den lös från konstnärens otacksamma kall!  Farväl
du mitt hjertas barn!  Du skall ej lida smälek
mer — farväl</i> (ville rifva sönder noterna).

<b>Aline</b> (som inkommit hindrar honom).  <i>Hvilken 
tragedie spelas här?  Men Edvard är du
alldeles galen?</i> (rycker noterna från honom).

<b>Edvard</b>.  <i>Galen?  Först nu är jag förnuftig
Aline.  Förr var jag en dåre, men nu har jag
insett det.  Jag duger icke för musiken eller ock
verlden icke för min musik hvilket kan komma på
ett ut.  Kort och godt, jag öfverger mitt gamla
yrke och tänker försöka ett mera lönande.</i>

<b>Aline</b> (afsides).  <i>Ah!  Jag vet väl!  Den
förledaren Rudolf.</i>  (Högt).  <i>O nej Edvard.  Icke
kan du öfverge din älskade konst, och det för en
öfvergående motgångs skuld!  Ty ganska visst — 
det stiger dina bästa vänner — skulle din opera
ännu lyckas, om du blott ville arbeta om vissa
delar, och ändra några — — — </i>

<b>Edvard</b>.  <i>Ändra? Jag hatar det ordet! Jag
ändrar ingenting alls.  Jag vill icke ändra
någonting.  Man skulle ändå klaga och anmärka derpå.  
O Aline!  Konstnärens lif är uslare på jorden än
den fattigaste skoflikares.  Denne betalar man för
sitt arbete och lämnar honom i fred dervid. — 
Men den som vågat förråda Gudomligheten han bär
inom sitt bröst, honom tro sig alla berättigade att
öfverfalla, klandra, rätta, mästra.  Hans lif är
en oändlig kamp med — verlden, sig sjelf med.</i>

<b>Aline</b>.  <i>Ju högre mål, ju större kamp — ju
större kamp, ju härligare seger.</i>

<b>Edvard</b>.  <i>Och när han gjort sitt bästa — 
när han vakat och kämpat och arbetat, och likväl
hans verk ej lyckas — hvad återstår?</i>

<b>Aline</b>.  <i>Att göra bättre!  Att icke vara så
ömtålig för några sår, utan våga sig ånyo i kampen 
och fullborda segren.  O, Edvard! huru skönt,
hur ädelt är ej konstnärens mål, hur värdt att
lefva för till sista andedraget!  Må han äfven
förbli fattig. — Må samtiden ej rätt uppskatta
hans förtjenst, — det har vederfarits de ädlaste
och största — den gör sig dock väg en gång, och
välsignar menniskolifvet i mångfaldiga riktningar.  
När menniskan vill fastna i de jordiska bekymrens 
mull, då upprullar konstnärn för hennes blickar
lifvets idealer, och påminner henne om sitt ursprung
och sitt rätta hem!  Så står han i verlden ett
medlare-ord som försonar himmelen och jorden 
</i>
<i>
och låter evighetens ljusstrålar tränga igenom vår
töckniga verld.  O, Edvard! hvilket härligt mål
att lefva för!!</i>

<b>Edvard</b>.  <i>Härligt i sanning Aline!  Men du
glömma den svåra törnbeklädda stigen dit.</i>

<b>Aline</b>.  <i>Mins du, Bernhard Crusell?</i>

<b>Edvard</b>.  <i>Hvem mins ej honom som en gång
hört honom?  Han var god mot mig.</i>

<b>Aline</b>.  <i>Nä väl!  Han gick</i> <b>fram</b> <i>på denna
törnbeströdda väg.  Han var fattig en gång som
du, hade motgångar som du, men</i> <b>han</b> <i>kämpade
med dem och segrade.  Så blef han en af sitt
fosterlands älsklingar, och spridde lif och hugnad så
i de högas som i de lågas boningar.  Ty ädelt
använde han sin konst, sin Gudagåfva.  Hans
toner väckte i månget bröst ett slumrande högre lif,
de jagade tråkighet — detta gråbleka spöke — ur
hem och samqväm; de förskaffade fattiga bröd och
förde sjuka och krymplingar till det Bethesda som
vår Herre skänkt sina barn i Sverge, hvars vågor
väl äro bittra, men hvars kraft är ljuf och helsorik.  
Ännu i dag firar man i Strömstad den stund
han kom dit och med sina härliga toner kallade
barmhertighetens engel att röra vattnet.  Så lefde,
så verkade Crusell ett skönt föredöme för alla
som vandra hans väg.</i>

<b>Edvard</b>.  <i>Ja så lefde han!  Men nu är äfven</i>
<b>han</b> <i>död och snart kanske — glömd.</i>


<b>Aline</b>.  <i>Död, glömd?  Den sanne konstnären?  
Oh nej!  Han är — dock detta måste jag säga
dig i sång.</i>

<poem>	<i>Han är ej död!  I sångens verld
	han lefver än
	Hans själ af Gudomsöga närd
	går där igen.

	I melodier talar han
	ännu i dag
	till hvarje djup i menniskan,
	till stark och svag.

	Han ger de brutna sinnen tröst
	ger mod och hopp,
	Och Engeln uti menskans bröst
	han väcker opp.

	Han stämmer glädjens vilda rus
	till harmoni
	och bildar utaf verldens brus
	en symfoni.

	Han löser själen ur dess tvång
	och fri från flärd
	Han stiger med hans sköna sång
	mot ljusets verld.

	Så lefver han för jorden än
	i sköna ljud
	När ren han höjt i himmelen
	sin sång hos Gud.</i> </poem>

(Efter någon tystnad). <i>Men Edvard du hör
mig ej!  Du skrifver.</i>

<b>Edvard</b>.  <i>Just emedan jag hört din sång
och den gripit mig skrifver jag.  Jag skrifver 
</i>
<i>
återbud till en god vän som jag från denna stund
ej mer vill se.  Jag skall genast afsända denna
billette och sedan — börjar jag att arbeta om
min opera</i> (springer ut).

<b>Aline</b>.  <i>Och jag har lyckligt utfört mitt
värf.  Tack vare Crusell.</i>  (Går).

*
</chapter>

<chapter name="Bref, forts">
<i>Samma dag Crusellfesten gafs försonades de båda
som först ämnat uppträda och beslöto att sjelfva gifva
rolerna, till stor glädje för mig, förtret för Moster
Lovisa och till mycken fromma för det lilla stycket
och för de åskådande.

Kort härefter återvände vi hem, och Moster
träffades ej långt derpå af en slagattack som helt och
hållet förlamade hennes bräckliga kropp och gjorde det
kalla hjertat bittrare än någonsin. Många varma
bref från Fredrika Bremer lärde mig under denna
tid att klarare se min väg, tåligare göra min pligt.

Då ett år hade gått skref Erik att han nu i
Nya verlden hade hemmet i ordning åt mig, och hvad
mitt hjerta klappade — hvad det jublade vid tanken
på att få lefva med honom — för honom. Men när
jag såg min arma, sjuka hjelplösa Moster som ägde
ingen med skyldighet att taga vård om sig — mindes
att hennes retliga, alltid galluppfyllda sinne aldrig
skulle finna vänligt vårdande händer, då stod jag
tveksam, och i denna min tvekan vände jag mig till
Fredrika och «Brefvet från Fredrika Bremer» kom,
och blef afgörande för hela mitt lif. Hon visade mig 
</i>
<i>
så tydligt hvar min plats var, hvarest jag hade att
»plocka de försakelsens blommor som skulle blifva min
lefnads prydnad och min ålders glädje», och tillade
liksom uppmuntrande »Moster Lovisas bräckliga hydda
kan ej länge stå emot, och om Erik är dig värd
älskar han dig varmare än någonsin, och emottager dig
kärleksfullare då du något sednare — men utan ånger
inträder i Edert gemensamma hem». Erik såg det ej så!

Länge, länge dröjde det innan jag med resignation
kunde bära att han ansåg mig kärlekslös, och svårast
af allt — att han trodde att någon utträngt honom
från hans plats i mitt hjerta. Han valde snart en
annan, men äktenskapet blef ej lyckligt.

I tio långa år låg moster Lovisa på sin plågobädd 
innan hon såg hvems handen var som slagit henne
och meningen med agan. Men lika kall och kärlekslös 
hon förut varit, lika Kristligt tålig och god blef
hon sedan och med vemodsfull saknad sågo vi den
bräckliga hyddans fall. Jag sade vi — ty långt förut
hade jag emottagit Eriks son som han döende
anförtrott mig att uppfostra. Samvetsgrannt ville jag
söka fullgöra mitt uppdrag, och hos honom noga
inpregla Fredrika Bremers sats att vi aldrig så helt
kunna känna lyckan som då vi troget sökt att fullgöra 
vår pligt på den plats försynen ställt oss.</i>

<tab><tab><tab><tab><tab><tab> <i><sp>SLUT</sp>.</i>
</chapter>
<chapter name="Crusellska fonden">

<i>Crusellska fonden bildades sommaren
1833 den 31 Juli. Grundfonden
utgjorde då 223 riksdaler och 4 sk. banko.

1839 den 30 Juni, s. å. som den frejdade 
författarinnan skref förestående,
hittills otryckta, prolog, hade fonden ökats
till 1,426 riksdaler, 29 sk. och 1
runstycke banco.

I år utgör den kr. 20,650 58 öre.
Från densamma åtnjuter nu icke mindre
än 70 personer understöd.

I sanning en vacker minnesvård
stiftaren rest åt sig.

Strömstad i Augusti 1887.</i>

*
</chapter>

