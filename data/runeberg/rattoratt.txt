<i>EKONOMISKA FRIHETSFÖRBUNDETS SKRIFTER N:o 2</i>

<h1>RÄTT <sc>och</sc> ORÄTT</h1>

<h2><sc>en populär framställning av moralen

av
                               
severin christensen</sc></h2>

*


<sc>bergslagens tryckeri, filipstad, 1909</sc>

<chapter name="I.   Rättrådighet.">
<h2>I.   Rättrådighet.</h2>

<b>M</b>oralen — stundom kallad sedeläran eller etiken — är läran om en redlig livsvandel. Det sinnelag, den bygger på, och som den tror sig åtminstone i någon mån finna hos alla människor, är <i>sinnet för redlighet och rättrådighet</i>. Detta kan därför betraktas som det i egentlig mening moraliska sinnelaget.

De krav, som grundas på rättsmedvetandet, äro enkla och bestämda. De ställas på alla och kunna uppfyllas av alla. Man behöver icke vara en undantagsmänniska för att kunna förstå eller fullgöra dem. Men <i>ett</i> fordrar moralen bestämt: må vara, att dess krav äro enkla och lättfattliga, så är det dock de, som måste beaktas <i>i första rummet.</i> Ej ens de ädlaste bevekelsegrunder, de varmaste, mest högsinnade känslor få fördunkla dem eller undantränga dem från den första platsen i människornas sinne. Det moraliska domslutet kan aldrig förmås att undanskymma eller försvara oredlighet hos en människa, även om denna bevisligen i alla övriga hänseenden äger de fullkomligaste egenskaper. Då <i>Jacobi</i> <footnote>Friedrich Heinrich Jacobi (1743—1818), tysk filosof, särskilt känd för sin lära om att Guds tillvaro icke kan bevisas utan blott fattas omedelbart genom tron.</footnote> säger: "Det är, som om jag finge ett slag i ansiktet, när jag ser personer 
stoltsera med de upphöjdaste tänkesätt utan att genom handling ådagalägga sina rättfärdiga känslor", då är detta just ett träffande uttryck för det sinnelag, som denna skrift går ut på att framhålla och inpränta.

För visso finnas många andra ideal för människors handlingssätt, som kunde förtjäna att framhållas, många kloka, nyttiga och osjälviska handlingar, som åsyfta ens eget sanna väl. Alla dessa ideal ha sitt berättigande och en betydelse för människolivet, som ej bör underskattas. Men då vi med Jacobi säga: <i>först och främst rättfärdighet,</i> och då vi icke vilja hänföra de andra nämnda idealen till moralens område, så har detta sina giltiga skäl, som vi av det följande skola se.

När man hör en viss moralisk grundsats uttalas, när det t ex. heter: man <i>bör</i> göra det eller det, vad innebär då detta?

För det första ett krav, som ställes på oss av andra. Om människan vore ett isolerat väsen, icke ett socialt, skulle inga moraliska krav förefinnas. Det kunde då endast bli tal om att träffa avgörande mellan ting, som vore ändamålsenliga eller icke för den enskilde individen.

Men det ligger något mera i detta <i>bör</i> än blott ett krav, som faktiskt ställes på oss från yttervärlden. Innan man ger detta krav karaktären av moraliskt krav, måste det motiveras. Det är icke obönhörligheten, varmed kravet framställes; det är icke polisens knutna näve och icke lagens stadgande; det är heller icke upplysningen att "så har den och den sagt", som förmår göra det till ett moraliskt krav. Det är med <i>inre</i> myndighet, det skall motiveras, ej med yttre. Om moralen skall vara en vetenskap, måste den som all annan vetenskap ge skäl för sina uttalanden. Man måste klargöra, <i>varför</i> det eller det bör göras, vad det är för mening i att framställa ett visst bestämt krav.


En förnuftig människa har icke lust att utan 
vidare följa en föreskrift, vars ursprung hon icke 
förstår. Men dock är det ett faktum, att de flesta 
människor slött lyssna till de vanliga moralbuden utan 
att självständigt reflektera över dem. Det är detta, 
som <i>Nietzsehe</i> kallar att äga brist på intellektuellt 
samvete. Han säger härom: "De allra flesta människor finna det icke förkastligt att tro på ett visst moralbud och leva därefter utan att förut vara medvetna om de viktigaste skälen för och emot dess berättigande och utan att ens efteråt göra sig. besvär med att reflektera däröver — de mest begåvade män och de ädlaste kvinnor höra ännu till dessa "allra flesta". Vad kan jag sätta för värde på gott hjärta, finkänslighet och snillrikhet hos en person, som trots dessa goda egenskaper kan tåla mindrevärdiga känslor hos sig själv, i sin övertygelse och sina omdömen, när för honom <i>begäret att ernå visshet</i> icke betyder det djupaste behov, den mest trängande nödvändighet, betyder det som skiljer de högre stående människorna från de lägre! ... Att mitt i denna av motsägelser fyllda värld, i all denna tillvarons underbara gåtfullhet och tvetydighet <i>icke bry sig om att fråga</i>, ... det är det, som jag finner så föraktligt."

Vad böra vi då fråga om? Jo, om vi höra sådana uttalanden som "man bör icke stjäla" eller "man bör betala sina skulder" eller liknande förmaningar, som göra anspråk på att gälla såsom moraliska, så böra vi fråga: <i>vilken befogenhet har moralläran att framställa dessa krav — på vad sätt kan den motivera dem?</i>

Om man t. ex. framställer denna fråga med anledning av de båda nyssnämnda satserna, blir svaret från moralens sida: de krav, som här uppställas, äro <i>obetingat nödvändiga,</i> om <i>ett tryggat samliv</i> människor emellan skall kunna uppstå. <i>Ty detta är det moraliska syftet</i>, som det ligger i vars och ens intresse att 
främja, och detta syfte är tillika sådant, att det nödvändigtvis tvingar individen att taga hänsyn till något annat och mera än hans eget kära jag och lyssna till de krav, som ställas på honom utifrån.

Innan vi närmare undersöka denna motivering, vilja vi nämna ännu ett spörsmål, vilket var och en, som prövar de moraliska kraven, har rätt att ställa: är nu också det man "bör" göra, äro alla de handlingar, moralen uppräknar för oss (att betala sina skulder, hålla givna löften, vara sanningsenlig, o. s. v.) <i>den säkra väg</i>, på vilken man kan nå det nämnda stora målet, att betrygga samlivet människor emellan?

Dessa undersökningar måste göras — för billigare pris slipper man icke ifrån — innan självständigt tänkande människor kunna erkänna de moraliska kravens berättigande.

Men har man blivit van vid att använda denna prövosten, skall man lätt finna, att många av de talrika föreskrifter, som länge gått under benämningen moraliska — de om högsinthet, osjälviskhet, ädelmod, om att uppoffra sig för andra, om kloka och beräknande handlingar, o. s. v. — ingalunda kunna motiveras på detta sätt. Detta beror icke på, att många av dessa karaktärsegenskaper och handlingar skulle vara av ringare värde för människolivet och för den enskilda människans liv. Tvärtom äro de med rätta föremål för en beundran och högaktning, som icke kommer det endast och allena rättfärdiga till del. Men med vilken befogenhet kan man väl <i>kräva</i> dem av oss?

Kravet på rättfärdighet är det enda, som består provet helt och fullt. Ty här åsyftas ett slutligt mål — samlivets betryggande — som det ovedersägligen ligger i alla människors inträsse att främja<footnote>Till och med den mest förslagne bedragare kan ej undgå att hysa intresse därför. Ty om misstroende vore allenahärskande här i världen, hur skulle han då kunna ingjuta det förtroende hos folk, som han begagnar sig av </footnote>. Och 
som vi längre fram skola närmare påvisa är en rättskaffens vandel hos individen just den oumbärliga betingelsen för, att samhällsmaskineriet skall kunna fungera; den är själva veven i detta maskineri.

Kravet på rättfärdighet <i>måste</i> åtlydas — om icke all social samverkan skall knäckas i sina djupaste hjärterötter. Men det är också <i>det enda,</i> som med nödvändighet fordras. Och på grund av den särställning, som ett rättfärdigt handlingssätt intager, såsom det enda människorna förnuftigtvis kunna fordra av varandra, om de skola samarbeta, är det som vi göra det identiskt med moralisk vandel över huvud taget.

Att av sina medmänniskor kräva, att de skola vara givmilda, oegennyttiga, uppoffrande o. d., är ju lätt gjort, och man gör det rätt ofta, men hur vill man motivera ett dylikt krav? Det är ju alldeles tydligt, att på dessa områden, där man företrädesvis vädjar till känslorna, kommer man ingen väg med stränga påbud. Det är en icke obetydlig risk förenad med att utplåna gränserna mellan det som blott är önskvärt och det som måste göras; den risken förefinnes nämligen, att man tager sina egna privata, tillfälliga känsloutbrott för att vara något större och viktigare än enkel rättfärdighet. Under detta känslofrosseri riskerar man lätt att glömma vad som måste vara det viktigaste: de få, enkla krav, som vi tvingas att uppställa, om vi noga reflektera över de samlivets villkor, som varje människa är underkastad. De moraliska reglerna äro sålunda <i>samlivsregler.</i> Men de regler, som gälla vår egen person — dess hälsa och framtidsutsikter, dess känslor och sympatier — de ha intet med moralen att göra.

Det skall nu bli vår uppgift att närmare bevisa, att verkligen de moraliska reglerna äro, vad de ovan påståtts vara, nämligen ett osvikligt och oumbärligt medel att främja ett ostört välbefinnande i samhällslivet. Här få vi icke nöja oss med, att den eller den
auktoriteten redan sagt det för så och så länge sedan. Här äro icke privata meningar tillfyllestgörande. Vi måste taga noggrann kännedom om orsak och verkan, och detta kan endast ske på grundvalen av en tillfredsställande kunskap om de förhållandens säregna natur, som det här är fråga om. Det är det sociala maskineriets <i>naturlära,</i> som måste studeras. <footnote>De läsare, som önska en utförligare framställning, hänvisas till författarens skrift <i>Naturlig Ret,</i> Kbhvn 1907; utg. med understöd av Carlsbergfonden.</footnote>

—
</chapter>

<chapter name="II.  Den sociala naturlagen">
<h2>II.  Den sociala naturlagen.</h2>

Då vi undersöka de naturlagar, som reglera människornas samhällsliv, möta vi först en livsyttring, som uppträder så allmänt och undantagslöst, att vi kanske på förhand äro böjda att uppfatta den som en naturgiven samhällslag. 
Det är lagen om rättmätigt <i>vederlag.</i>

Det rättfärdiga eller rättmätiga vederlaget består i ett sådant avvägande av tjänster och gentjänster, att <i>envar får och behåller sitt</i>. Detta kan endast ske efter regeln lika mot lika, d. v. s. att vad som lämnas i vederlag måste ha samma värde som det man själv mottagit. I fråga om flere gäller, att om alla presterat detsamma, blir vederlaget detsamma; ha de presterat olika, kommer vederlaget att stå <i>i direkt förhållande till</i> prestationen. Att den, som lidit en förlust eller ett intrång i sina rättigheter, söker få ersättning av den, som tillfogat honom förlusten, är likaledes en för alla samfundsformer gällande regel, varifrån man ej 
kan avvika. Denna lags rötter kunna påvisas djupt nere i den organiska naturen.

Om ett organiskt väsen lider skada, repareras denna genast med naturkrafternas hjälp. En växt, som blivit illa tilltygad, kan genom självläkning bli alldeles frisk igen; hos lägre stående djur kunna förlorade kroppsdelar fullständigt ersättas av nya. Om smärre organiska väsen, sådana som infusionsdjuren, delas mitt itu, växer varje del för sig ut till ett nytt djur. Till och med hos högre stående djurformer, såsom sjöstjärnor och daggmaskar, kan detsamma åstadkommas. Skär man av en arm på en sjöstjärna, växer snart en ny ut igen — ja, en avskuren arm kan stundom bli till en alldeles ny sjöstjärna. Högre upp i djurriket är förmågan att ersätta förlorade kroppsdelar mindre utvecklad; hos salamandern kunna både ben och stjärt ersättas, hos fiskarna endast stjärten, hos människan mindre stycken av huden (vartill komma enstaka inre organ, som äga stor "ersättningsförmåga").

De högre organismerna ha, i stället för den hos deras lägre anförvanter mera utvecklade förmågan att ersätta förlorade kroppsdelar, fått ett <i>nervsystem</i>, som ger dem ett fullkomligare medel att försvara sig vid. fientligt angrepp. Nerverna signalera ögonblickligen ett sådant angrepp till hjärnan, i vilken de löpa samman, och denna uppfattar signalen såsom smärta, varför den genast bereder sig att avlägsna orsaken till denna smärta. Med hjärnans tillhjälp kan vidare beräknas, från vilket håll faran torde vara att vänta nästa gång, och då den i många fall kommer från andra varelser, måste angreppet kräva vissa försiktighetsåtgärder gent emot dem. Beslut kan fattas om att företa ett aktivt angrepp eller att uppskjuta ett planlagt sådant till en senare, mera lämplig tidpunkt.

Nu finnas alla betingelser för att <i>hämnden</i> skall kunna uppstå. Dess syfte är att söka vederlag för en 
liden oförrätt därigenom, att antagonisten tillfogas en motsvarande skada. Från första början är väl hämnden blott en omedveten drift, som gör att dess utövare, utan någon närmare reflektion över den lidna oförrätten, blint störtar löst på sin motståndare för att skada honom så mycket som möjligt. Först senare, under högre utvecklade samhällsförhållanden, träder syftet att <i>avväga</i> oförrätten mera medvetet i förgrunden. I denna form erkänner lagstiftningen hämndens <i>berättigande</i> i det borgerliga samlivet.

Den tendens, vars rötter vi sålunda spårat djupt nere i den organiska naturen, och som — i korthet uttryckt — består i att <i>organismen ej vill lida skada</i>, framträder sålunda i det sociala livet såsom ett krav på vederlag, som överallt obönhörligen <i>framtvingas</i> gent emot den, som tillfogat en annan någon skada.

Men det är blott den ena och mindre väsentliga av det sociala livets former för vederlag.

Förutom den nämnda, genom makt framtvungna finnas också frivilliga vederlag för åtnjutna fördelar, och dessa ha långt större betydelse för utdanandet av våra begrepp om det rättmätiga.

Överenskommelsen om frivilligt vederlag avslutas, då man i ett samhälle blir ställd inför gemensamma uppgifter, som en enskild icke ensam kan åtaga sig, t. ex. gemensamt försvar, brobyggnad, o. d.

Eller om blott någon har att skörda mer, än han själv kan reda sig med, kommer han överens med en annan, som för ögonblicket har lediga armar, och får av honom arbetshjälp mot lämplig ersättning, t. ex. mot att lämna motsvarande hjälp en annan gång. Det måste noga fasthållas, att det utmärkande för ett dylikt  avtal  är, att båda parterna ha fördel därutav.

Måhända är det dock <i>handeln,</i> det med arbetsdelningen intimt förbundna behovet av utbyte av arbetsprodukter, som tidigast inpräglat rättfärdighetens 
idé hos mänskligheten genom dess ideliga och ständigt mera fullkomnade avvägningar av vederlagets rätta mått och mängd.

Det frivilliga vederlaget är möjligt först på ett jämförelsevis högt utvecklingsstadium, det förutsätter ganska långt framskridna själsförmögenheter. Handeln har i början att övervinna många hinder, innan den kan komma till stånd. I synnerhet är det <i>misstron,</i> som erbjuder den svårigheter.

De första formerna av handelsomsättning äro just präglade av denna misstro, med vilken främmande stammar betrakta varandra — ett stadium i utvecklingen, som handeln med primitiva folkslag ännu i dag måste genomgå. Den "stumma" handeln är väsentligen densamma bland nutidens lappar som bland forntidens kartager. Hos de senare gick den enligt <i>Herodotos</i> till på följande sätt: "man förde varorna i land (guldländerna kring Niger), lade dem där, lät en rökpelare stiga upp och gick sedan ombord igen. Vid detta tecken kommo inbyggarna ned till stranden, lade guldet bredvid varorna och drogo sig sedan tillbaka. Kartagerna kommo nu och sågo efter, om guldet var tillräckligt, i vilket fall de togo det. Voro de icke nöjda, gingo de tillbaka till skeppen och väntade där; infödingarna kommo då åter fram och lämnade kvar så mycket guld, kartagerna önskade för att vara nöjda". — "Men ingen gjorde den andra någon orätt", tillägger Herodotos, "ty kartagerna rörde ej vid guldet, förrän de ansågo det lika mycket värt som varorna, och dessa rördes ej heller av infödingarna, förrän guldet var borttaget."

Vi ha sålunda funnit tvänne helt olika sätt, varpå lagen om gengäld tar sig uttryck i samhällslivet: antingen såsom <i>hämnd</i> (nödtvungen ersättning) eller <i>handel,</i> (frivilligt utbyte).  
          
Nu finnas vissa författare, som blott erkänna hämnden såsom den ursprungliga roten till 
rättfärdighetsbegreppet. De påstå, att ett "allas krig mot alla" har varit det enda "naturliga" samhällstillståndet i en avlägsen forntid, och att krigens sonande genom upptagande av krigsskadeersättning och plundring var den ursprungliga formen för vederlag.

Detta är emellertid ett misstag. Människan hör icke till de varelser, som äro så väl utrustade med naturliga stridsvapen eller fysisk styrka, att de kunna antagas ha fört en isolerad tillvaro. Ensamt hänsynen till ett gemensamt försvar måste ha gjort det nödvändigt, att man slöt sig tillsamman med andra. Därigenom kunde de första människorna få bukt med en sådan jätte som mammuthen. Och vilken rikedom på för människan nyttiga hjälpmedel företedde icke en mammuth! Dess kött, tänder, hud, allt var användbart. Vidare kunde människorna genom att sluta sig tillsamman rödja skog, bygga broar, o. s. v. "Medan hos djuret", säger <i>Ihering</i> <footnote>R. Ihering, född 1818, tysk rättslärd, professor i Göttingen Av den stora allmänheten är han mest känd genom sitt lilla glödande, mästerliga arbete Kampen för rätten.</footnote>, "behov och förmåga täcka varandra, är så icke fallet hos människan, och det är just detta, som tvingar henne att söka förbund med andra människor för att nå det mål, som hon ensam icke kan ta sig fram till".

Därför påträffar man också så långt tillbaka i tiden, man kan följa människornas spår, flera tecken på fredlig, social <i>samverkan</i>. Att grottmänniskorna för flera tusen år sedan kände till arbetets fördelning är otvivelaktigt. "Floderna i Dordogne rinna fram i djupa kritdalar med vanligen lodrätt stupande stränder. I dessa klippväggar förekomma synnerligen ofta små grottor, som i forna tider beboddes av människor vilka efterlämnat talrika vittnesbörd om sin tillvaro. Då civilisationen steg, nöjde sig icke människorna längre med de av naturen bildade, obekväma vistelseorter, som de funno bland kritklipporna. De urholkade 
sig själva kamrar i berget, och på sina ställen liknar hela klippväggen en enda vaxkaka. Den är nämligen fylld av dörrar och fönster, som leda in till en rad av kamrar, ofta i flera våningar över varandra" (<i>Luhbock</i> <footnote>I. Lubbock, född 1834, zoolog och arkeolog. Har bland andra vetenskapliga arbeten skrivit en bok om människosläktets äldsta kulturstadier.</footnote>).

Icke heller i växt- och djurvärlden är kriget enarådande. Härdiga växter kunna genom att bryta de skarpa vindarna bilda en skyddsmur, bakom vilken andra växter kunna trivas. Då björk och gran planteras mitt ibland bokar, kunna de befordra dessas växt. Skogssnåren äro nyttiga för de högre träden därigenom, att de ge skydd för nedfallande löv och bevara markens fuktighet samt göda den jord, varpå träden växa. Ja till och med ett så högt utvecklat samhällsbegrepp som "äganderätt" till ett visst område förekommer ofta hos fåglarna: grannfamiljer respektera i många fall varandras jakt- och fiskeområden.

Efter allt att döma synas vi sålunda vara berättigade att anse <i>lagen om gengäld (lika mot lika) såsom en överallt gällande, social naturlag.</i>

—
</chapter>

<chapter name="III.  Erfarenheter angående det rättmätiga vederlagets betydelse för samlivet">
<h2>III.  Erfarenheter angående det rättmätiga vederlagets betydelse för samlivet.</h2>

Att ett verkligt orsaksförhållande förefinnes mellan vår beredvillighet att lämna vederlag och ett tryggat samliv, behöva vi emellertid ej gå så långt tillbaka i tiden för att inse. Det visar redan våra alldagligaste erfarenheter.


Om t. ex. ett löfte brytes, medför detta ovillkorligen, att den, som avlagt löftet, för framtiden blir misstrodd av den, som han svek. Ett nytt löfte kan då icke så lätt byggas ensamt på en personlig försäkran; det torde krävas andra, mera reella garantier. Den, som en gång blivit lurad, får också lätt misstro till andra. Hans förtroende har en gång blivit rubbat, och detta skadar samlivet långt utanför hans krets.

Om ett arbete betalas med <i>mera</i> än det är värt, lider den betalande en viss förlust. Då det är fysiskt omöjligt att överbetala allt arbete, blir följden av en längre utsträckt överbetalning, att några få för litet.

Om ett arbete betalas med <i>mindre</i> än det är värt, lider löntagaren en viss förlust, vilket måste skapa svårigheter vid samarbete mellan arbetsgivare och arbetare, ty den senare söker sig naturligtvis snarast möjligt dit, där han får fullt betalt för sitt arbete. Om priserna hållas nere genom sammanslutning av en grupp arbetsgivare, kommer detta att föra till ett fortsatt krigstillstånd mellan de bägge parterna, man avlägsnar sig sålunda från social gemenskap.

Om gott och dåligt arbete få samma betalning, medför detta med tiden, att gott arbete alls icke mera presteras.

Men då vi anse såsom bevisad den allmänna satsen, att varje minsta avvikelse från det rättmätiga vederlaget kommer att rubba samlivet i dess fogningar, tro vi oss därför icke kunna i varje särskilt fall påvisa bestämda skadliga följder av en dylik avvikelse. Det tro vi ej heller, att man har rätt att fordra, ty det begäres ju icke i fråga om andra vetenskapliga erfarenhetssatser. Genom erfarenheter kan det bevisas vara hälsosamt, att varje dag vistas ute i fria luften — men för den skull begär man dock ej, 
att läkarne skola kunna påvisa, vilken skada Pål
och Per ha tagit till sin hälsa genom att stanna inne
en hel dag. Erfarenheten visar, att en kanon slites,
om man skjuter med den varje dag — men ingen
kan begära, att man skall kunna påvisa verkan av
hvarje särskilt skott.

Det är sålunda mycket väl möjligt, att en och
annan oärlighet passerar <i>obemärkt</i>, men det hindrar
ej, att vår sats generellt taget är sann. Den
skadliga inverkan på det ömsesidiga förtroendet uteblir
icke, även om den för en tid ej kan skönjas.
Ett annat, grövre missförstånd böra vi ävenledes
ta oss i akt för. Då vår fundamentalsats säger, att
stöld och oärlighet alltid medför vissa verkningar <i>på
samlivet</i>, omnämner den ju ej alls vilka <i>andra
följder</i> en oärlig vandel kan medföra. Om någon menar,
att han genom stöld och bedrägeri kommer fortast
fram här i världen, gå motsäges hans mening
ingalunda av vår fundamentalsats, som berör något helt
annat.

Vi vilja hålla oss till exemplet med kanonen.
Om jag påstår, att varje skott sliter på kanonen,
tjänar det ingenting till att påpeka, att projektilen
har de och de utmärkta verkningarna framme vid
målet. Vad man, såsom spörsmålet är ställt, har
att utreda, är vad bakslaget av explosionen har för
verkningar. Det är detta undersökningen skall gå ut
på och icke kanonskottets olika verkningar i andra
hänseenden.

Vi böra på samma sätt i fråga om
fundamentalsatsen om det rättmätiga vederlaget och dess
följder för samlivet endast hålla oss till själva denna
sak. Det kan icke bevisas, att en moralisk vandel
för till den största materiella, framgång här i livet,
och vi vilja icke inbilla folk, att så är, för att
därigenom locka dem att bli moraliska. Vi tro det icke
och ha ej heller påstått det. Vi ha tills vidare 
endast fäst oss vid den nämnda satsens betydelse för
samlivet. Vad den betyder för den enskilde, skola
vi tala om på annat ställe.

Man kan ej få ett mera levande intryck av, hur
intimt sambandet är mellan rättfärdighet och ett gott
samarbete människor emellan än genom att närmare
skärskåda föreningslivet.

Se t. ex. på ett andelsföretag! Här ha vi en
sammanslutning av personer, som behöva varandras
medverkan för uppnåendet av ett visst mål. Liksom
vid byteshandeln går den ömsesidiga överenskommelsen 
ut på tjänster och gentjänster efter principen lika
mot lika, men i föreningsverksamheten visar det sig
tydligare än annorstädes, att den enes intresse ej kan
lida utan att också samtidigt den andres lider.
Därför är föreningslivet synnerligen ägnat att bortvända
vår uppmärksamhet från de trängre, egoistiska
hänsynen och komma oss att uppfatta varje solidariskt
uppträdande såsom en faktisk fördel för oss själva. Varje
förlust, som träffar föreningen, drabbar också den
enskilde; en enda medlems löftesbrott inför otrygghet
i hela föreningens liv och förlamar dess uppträdande
utåt. Varje löfte, som hålles, varje hemlighet, som
bevaras, kommer det helas inre styrka till godo.

Oberoende av vilka former för vederlag, som
spela största rollen i samhället — det frivilligt
erbjudna eller det framtvungna — vilar dock detta
ständigt på den ovan framhävda grundtendensen:
<i>organismen vill ej lida förlust eller skada.</i> Denna
tendens kan i samhällslivet aldrig få något annat
uttryck än vederlag efter principen lika mot lika. Ty
då jag tillförsäkras full ersättning för vad jag givit ut
eller nedlagt i personligt arbete eller för vad som
fråntagits mig, har jag ju ej lidit någon personlig
förlust. Detsamma gäller om min motpart: ett
rättfärdigt utbyte är det enda, som förmår utesluta
förluster å båda sidor. I och med att den enskilde 
medlemmen i en förening är trogen mot dess principer,
uppfyller löften, samvetsgrant och utan förbehåll
gör, vad som åligger honom, arbetar han samtidigt
av alla krafter på tryggandet av sina egna
rättigheter. I motsatt fall kommer föreningens makt att
försvagas oeh därmed dess förmåga att tillförsäkra
honom det, han har rätt till.

Mer än något annat är därför föreningslivet
ägnat att fastslå den övertygelsen, att den allmänna
trygghet, som uppnås, då alla rättigheter ömsesidigt
respekteras, och att det överskott av frihet och kraft,
som vinnes därigenom, att man icke ständigt
behöver vara på vakt, ingalunda är för dyrköpt med de
personliga uppoffringar, föreningen kräver i form av
ett ovillkorligt respekterande av åtagna förpliktelser.

Härmed ha vi antytt de sociala verkningar,
vederlagsprincipen enligt vår erfarenhet visar sig utöva.

—
</chapter>

<chapter name="IV.   Finnas några andra sociala naturlagar?">
<h2>IV.   Finnas några andra sociala
naturlagar?</h2>

Kan då icke en enda av de många andra lagar
och föreskrifter, som man århundraden igenom
uppställt och kallat moraliska, göra anspråk på en lika
stor allmängiltighet? Gäller icke även om dem, att
de ofelbarligen måste leda till ett mål, som det ligger
och alltid kommer att ligga i vars och ens intresse
att främja?

När det heter: du skall hedra din fader och din
moder, du skall icke bedriva otukt, du skall obetingat
tala sanning, du skall älska din nästa, o. s. v., kunna 
då icke alla dessa "moralbud" få anses såsom
naturlagar lika väl som den nämnda satsen om rättmätigt
vederlag?

Nej, ingen av dem tar sikte på ett mål, som är
av så allmän betydelse som det att trygga samarbetet
människor emellan. De författare, som tillägga dessa
satser samma moraliska betydelse som de principer,
vilka äro och förbli <i>nödvändiga</i> för samlivet, de ha
låtit sig bedragas av deras <i>relativa</i> oföränderlighet.
Sålunda anser <i>Buckle</i><footnote>H. T. Buckle, 1827—1865, engelsk kulturhistoriker. Han
utgav 1859 ett mycket skarpsinnigt, men ofullbordat verk om
<i>Civilisationens historia i England</i>, genomträngt av en starkt
materialistisk tendens.</footnote> dem vara eviga lagar,
befryndade med naturlagarna: "Det finnes ingenting här i
världen, som undergått så ringa förändring som de
stora dogmer, av vilka de moraliska systemen äro
sammansatta. Att göra gott emot andra, att älska
sin nästa så som sig själv, att förlåta sina fiender, att
behärska sina lidelser och begär, o. s. v., dessa och
några till äro moralens enda huvudbud, men de ha
varit kända genom årtusenden, och ej ett jota har
blivit dem tillagt".

Om Buckle hade gått något längre tillbaka i tiden
än några tusen år, som i dylika fall icke spela den
minsta roll, eller om han tänkt på andra än
civiliserade nationer, skulle han ha funnit, att var och en
av de nämnda dogmerna vid en viss tidpunkt haft
just det rakt motsatta innehållet. Att göra ont emot
andra, att hata sin nästa, att hämnas på sina fiender,
att ge fritt lopp åt sina lidelser och begär — allt
detta har en gång på sin tid varit minst lika
hållbara dogmer som de, vilka Buckle kallar "moralens
enda huvudbud", och vem borgar för, hur det
kommer att bli i framtiden? Förr i världen ansågs
det icke omoraliskt att sätta ut barn, men nu finner
man det omoraliskt att försumma deras skydd och
vård, ja till och med deras andliga utveckling. Det
är knappast för mycket sagt, att varje mänskligt
villkor genomlöper hela skalan av det, som över
huvud taget är <i>möjligt</i> — och snart sagt vad som
helst har alltid någon gång i tiden varit "moraliskt".

Man måste gå djupare för att finna principer,
som helt och hållet trotsa tidens tand. Vart och ett
av de s. k. moralbuden utmärkas av ett tydligt
beroende av tid och rum. Tag däremot en regel sådan
som denna: du skall hålla ditt givna ord, och du skall
ge var och en, det honom tillkommer. Hur långt
tillbaka man än går i tiden, skall man ej på något
kulturstadium finna ett samhälle, där ett brott mot
denna princip gäller såsom en dygd.

Att rättmätigt vederlag måste givas, är en
sederegel, som när och var som helst står i högt
anseende, även om dess formulering växlar. Det kan
nog se ut, som om en rättsnorm, anbefallande
blodshämnd på en mandråpare, vore rakt motsatt den,
som tillråder fredlig försoning genom erläggande av
lösepenning — men den visar dock endast, att
meningarna kunna vara delade om vad som bör anses
såsom lämpligt vederlag. På ett tidigare
utvecklingsstadium skattade man överlägsenhet i kroppsstyrka
och personligt anseende synnerligen högt; först senare
fick man mera sinne för ekonomisk vinning. I båda
fallen utgår man som från en självklar sak, att
vederlag måste givas. Det är här tydligen fråga om en
faktor, som utgör en betingelse för allt mänskligt
samarbete såsom sådant. Det är likgiltigt, hurudana
de närmare omständigheterna äro, på vilket
utvecklingsstadium kulturen befinner sig — ett ordnat
samhällsliv kan under inga förhållanden bestå, om denna
faktor åsidosattes.

Något sådant kan ej bevisas gälla om de s. k.
moralbuden,  ty vi känna till undantag från dem till
och med i samhällen, som befinna sig i högsta
blomstring, och där gemensamma företag äro högt
utvecklade.

Ett i våra dagar mycket utbrett moralsystem
(den s. k. lycko- eller nyttighetsmoralen) anser moralens
mål vara att skapa så mycket nyttigt som möjligt.
Men vad menas då med nyttigt? Om svaret på
denna fråga kan man under inga förhållanden bli <i>så</i>
ense, att någon på grund av <i>sin</i> uppfattning om nyttiga
gärningar har rätt att fordra desamma av andra.

Om Buckle insett detta, skulle han haft skäl att
förvåna sig över moralens oföränderlighet, och han
kunde tryggt ha gått tillbaka hur många tusen år som
helst i historien — överallt skulle han ha funnit
principen om rättmätigt vederlag äga full giltighet.
Men då han endast haft blick för enstaka, lösryckta
moralbud, måste man snarare förvåna sig över, att
han icke observerat dessas stora föränderlighet.

Andra ha tvärtom fäst sig så mycket vid
föränderligheten, att de rent av förneka de sedliga
sanningarnas absoluta, av den historiska utvecklingen
oberoende, karaktär. En riktig handling, säga de, är
beroende av det mål den åsyftar, men ändamålen med
våra handlingar förändras alltjämt. Man förbiser, att
det finnes ändamål, som med naturnödvändighet äro
sammanvävda med människosläktets själva livsvillkor.

Varken Buckle eller de andra har därför rätt.
Bägge parterna göra sig skyldiga till kortsynthet, i
det att de endast fästa sig vid några enstaka
moralsentenser och förbise, att liksom det finnes
oföränderliga mål för människornas handlingar, lika väl kan
det finnas oföränderliga förhållningsregler, som enligt
erfarenheten föra till dessa mål. En sådan oföränderlig
förhållningsregel äga vi i grundsatsen om det
rättmätiga vederlaget.

—
</chapter>

<chapter name="V.  Om skuld">
<h2>V.  Om skuld.</h2>

Överallt i samhällslivet möter jag sålunda krav,
som med full rätt ställas på mig, d. v. s. grundas på
fördelar, som jag åtnjuter eller har tillskansat mig på
andras bekostnad.

Samhällslivet medför med andra ord otaliga
skuldförhållanden.

<i>Min skuld till en viss person är det värde, som
denne med rätta kan göra anspråk på, att jag betalar
honom</i> (såsom ersättning för en viss fördel, som jag
åtnjuter eller har tillskansat mig på hans bekostnad).

Skulden uppträder under tvänne rätt olika former:
det kan vara fråga om vederlag, som antingen
uttryckligen lovats eller som icke lovats.

Exempel på det förra slaget ha vi i varje
affärsmässig överenskommelse. Det senare slaget av skuld,
som uppstår såsom följd av övergrepp, skola vi tala
om något längre fram.

Ju längre samhällena komma i civilisation, dess
större roll spela skuldförhållandena, och dess längre
tid kunna de räcka. Vid bytesaffärerna och den
stumma handeln kom skuldförhållandet icke så tydligt
till synes, ty betalningen skedde nästan i samma
ögonblick, som varan mottogs. På ett mera
framskridet stadium, då den ömsesidiga misstron upphört,
anser man sig kunna löpa risken att ge anstånd med
betalningen (kredit).

Hur kommer en uppgörelse till stånd i
affärslivet? A. köper en häst av B. för 700 kr., därför
att hästen för honom kan ha större värde än 700 kr.,
och B. går in på uppgörelsen, därför att för honom
det rakt motsatta kan vara förhållandet. Om det icke
finnes utsikt till att båda parterna <i>efter</i> affärens
avslutande skola <i>veta sig</i> ha gjort en vinst, blir det
ingen uppgörelse av.



Men är icke detta ett brott mot principen lika
mot lika, att var och en går hem i den
övertygelsen, att han gjort en vinst?

Nej, det rättmätiga vederlaget kan icke mätas
efter det behov, de bytande parterna för ögonblicket
känna, utan efter marknadspriset, det av allas behov
fastställda pris, som är det gällande i handel och
vandel, och som ej beror av enstaka individers behov
för ögonblicket. Till grund för värderingen å båda
sidor lägges just detta pris, som i hög grad regleras
av konkurrensen — om denna nämligen får verka
ohindrad av konstlade ingrepp och skrankor (monopol).
Om utbytet sker med hänsyn tagen till
marknadspriset, måste den betalning, som ges, anses rättmätig.
Mot detta strider icke, att varje part för sig på grund
av personliga omständigheter eller för tillfället rådande
behov kan ha en känsla av att ha gjort ett
fördelaktigt byte.

Det är just detta dubbelförhållande — att det
förefinnes <i>både</i> olika behov hos köpare och säljare och
ett särskilt marknadspris, oberoende av dessa bägge
— som gör, att handeln på det hela taget kommer
till stånd. Om den personliga värderingen och
marknadspriset förete alltför stor skillnad, kan detta hindra
handelns avslutande. Något som man fått i arv eller
gåva kan därför icke så lätt säljas bort, ty ägarens
personliga värdering åsätter varan ett så orimligt högt
pris i förhållande till marknadspriset, att köparen i
de flesta fall icke har lust att ge ett däremot
svarande anbud.

På detta sätt förklaras möjligheten av sådana
överenskommelser, som på ett ögonblick avslutas
mellan tvänne parter. Förutsättningen för en dylik
affärsuppgörelse är en sådan samstämmighet i båda
kontrahenternas önskningar, att de bägge känna sig ha
gjort en vinst genom affären, något som för en opartisk
utomstående stundom kan synas nog så obegripligt.


Svårare är det att förklara den andra formen av
överenskommelser, sådana som grunda sig på löftet
om betalning i <i>framtiden.</i> Här har man två nötter
att knäcka. För det första: hur törs man egentligen
ge sig in på något så vågsamt? För det andra: hur
kommer det sig, att ett löfte kan ha en sådan bindade
makt över viljan?

Säkert är, att denna senare form av
överenskommelser kräver flera förutsättningar än den förra och
är möjlig blott på ett högre kulturstadium. Det
ögonblickliga utbytet kan försiggå mellan tvänne personer,
som icke känna varandra. Det ägde rum mellan
forntidens ociviliserade folkslag, och engelsmännen
använda det ännu i dag gent emot de infödda
stammarna i Afrika. Den senare formen kräver däremot
en närmare kännedom om den andra partens karaktär,
ty varifrån skulle eljest förtroendet till hans löften
komma? Utan förtroende ges ingen kredit.

Man kan skilja mellan realkredit och
personalkredit. Den förra grundas på materiell säkerhet,
bakom vilken oftast står statsgaranti, den senare på
personligt förtroende. I affärslivet spelar den
förstnämnda den övervägande rollen. I den moraliska
världen ha vi blott att göra med personalkrediten.

För att en överenskommelse, som är ämnad att
infrias först längre fram, skall kunna bli utav, måste
sålunda först och främst vissa inträssen vara för
handen. Att båda parterna se en fördel förbunden
med det ifrågavarande utbytet, är just den drivande
kraften i varje överenskommelse. Därnäst kommer
förtroendet, personalkrediten.

Vari består nu, närmare sett, detta förtroende?
Däri, att kontrahentens karaktär är sådan, att
han från det ögonblick, uppgörelse träffats, icke längre
känner sig fri, utan <i>bunden</i> av det fattade beslutet,
så att infriandet av det givna löftet för honom står
som den enda möjligheten att komma ifrån 
förbindelsen. Denna känsla av, att viljan är bunden av ett
löfte, kallas känslan av <i>förpliktelse.</i>

Hur denna känsla av förpliktelse och skuld kan
antagas uppkomma och utveckla sig, skola vi längre
fram undersöka.

Här vilja vi först påpeka betydelsen av, att man
gör klart för sig, vilka förpliktelser, man verkligen
iklätt sig, och vilken räckvidd de äga.

Begreppen skuld och förpliktelse ha från handeln,
det materiella utbytet, övergått till livets alla andra
områden, även det andliga. Här försiggår för övrigt
också ett utbyte, fastän mellan faktorer, som äro
synnerligen svåra att noggrant värdera, varav följden blir,
att större oklarhet och osäkerhet råda på det andliga
än på det materiella området. Man har i allmänhet
ganska lätt för att slarva med sina allmänmänskliga
förpliktelser, gör sig icke reda för, vad man är skyldig,
är icke nogräknad med småsaker; man kan t. ex.
inbilla sig vara högsinnad, när man icke gör annat än
avbetalar en skuld.

Detta kan delvis bero på, att åtskilliga sedelärare
varit böjda för att alltför högt skruva upp
fordringarna på ömsesidigt hänsynstagande. Till och med
den största uppoffring, en människa kan underkasta
sig, har man gjort till en enkel plikt och <i>fordrat</i>, att
man under alla förhållanden bör åsidosätta sina egna
inträssen för andras. Även om man gjort sitt yttersta,
så säga ändå dessa sedelärare, att man icke gjort mera
än sin plikt. Man har sålunda utplånat skillnaden
mellan plikt och förtjänstfull gärning.

Det är emellertid en väsentlig skillnad på, vad
en människa kan känna sig <i>manad</i> att göra, och vad
man kan <i>fordra</i> av henne, att hon <i>skall</i> göra. Det
fullkomliga nås väl aldrig, varför ingen gräns uppåt
kan fastställas, men det är uppenbarligen gagnlöst
att framställa såsom alltför svåröverkomliga de krav,
som den dagliga samvaron med andra nödvändigtvis 
medför. Ty det kommer då att gå här som i det
ekonomiska livet: den människa, som hopplöst tryckes
till marken av skulder, är icke så nogräknad med.
småsaker. Om man lägger ett berg av moralisk skuld,
på en människas axlar och icke ger henne någon
möjlighet att skaka av sig bördan, kommer denna
människa att känna sig såsom insolvent, och den
insolvente bryr sig ej om sina förpliktelser.

Det är för övrigt icke blott de egentliga
plikterna, som förglömmas, utan även de ädla,
oegennyttiga yttringarna av känslolivet undertryckas i lika
hög grad. Ty <i>om</i> man berövar människorna tron på
att de "av sig själva kunna göra något", utan att ett
tvingande krav hänger över deras huvud, <i>om</i> man
icke gör de ideella, uppoffrande gärningarna till något
helt och frivilligt, så riskerar man att förlama själva
de känslor, som vilja taga sig ett dylikt uttryck.

Det är intet tvivel om att vilkoren för det
mänskliga samlivet komma att vinna både i trygghet och
frihet, om man gör sig förtrogen med den
uppfattningen, att moralisk skuld är en reel storhet, som
kan mätas och vägas om också ej med matematisk
noggrannhet.

—
</chapter>

<chapter name="VI. Löftet.">
<h2>VI. Löftet.</h2>

Då man skall avgöra, huru stor en förpliktelse
är, har man först och främst att göra klart för sig,
<i>vad man har lovat.</i>

Man har tvistat om, huruvida löftets bindande
kraft är knuten till den avgivna försäkringens
bokstavliga innehåll eller till den förväntan angående
dess betydelse, som väckes hos löftesmottagaren. 

Om en handlande lovar mig, att jag med den
kikare, som jag står i beredskap att köpa, skall från
Köpenhamn kunna urskilja kyrktornet i Malmö, gäller
då detta löfte även för dimmigt väder?

Nej, jag får tydligen icke hålla mig till blotta
ordalydelsen, utan till vad språkbruket inlägger i dessa
ord. I regeln bör man hålla sig till det som är
löftesgivarens mening, ifall denna tydligt framgår av hans
yttrande. Ett lösryckt uttalande är dock endast ett
av de många uttrycksmedlen för, vad han menar.
Detta uttalande måste därför fullständigas med andra
faktorer, som åtfölja det och ge det dess särskilda
prägel, t. ex. en viss betoning, en tydlig ironi, e. d.

Denna uppfattning av vad som lovats måste
bättre kunna främja samlivets trygghet än manien
att hänga upp sig på den bokstavliga ordalydelsen.

Löftet grundas på en försäkran, som avgives till
<i>en annan.</i> Uttrycket "att lova sig själv" något är
därför (liksom talet om "plikter mot sig själv") ett
vilseledande språkbruk. Det betyder ju ej annat än
att föresätta sig något. Ett språkbruk kan vara rent
av skadligt, såsom när t. ex. folk skjuta sina plikter
mot andra åt sidan, därför att de "lovat sig själva"
något, som står i strid därmed, och sedan söka inbilla
sig och andra, att dessa löften komma i första rummet.
Det kan naturligtvis aldrig bli tal om, att de äro
viktigare och måste tagas mera på allvar än löftena
till andra. I alla händelser böra två så skilda ting
icke sammanställas. Genom "löftet till mig <i>själv</i>"
binder jag mig <i>själv</i> och kan frigöra mig <i>själv</i>. Men
genom löftet till en annan överlämnar jag knuten till
bandet åt en annan och kan icke bli fri utan dennes
medverkan — så vitt jag ej föredrager att sönderslita
bandet. Men i så fall kränker jag en annans rättighet.

Vad som ovan sades om tolkningen av ett löftes
ordalydelse, innebär att man också måste erkänna
tysta löften såsom bindande. Ty även om det är 
vanligast, att ett löfte tillkännagives i ord, kunna,
såsom nämnt, andra handlingar vara fullgilltiga uttryck
för ett löfte. Att beställa varor hos en handlande
har samma betydelse som ett avgivet löfte att betala
dem.

Löften, som avtvingas en person äro ogilltiga.
Egentligen kan man ej ens kalla avtvungna
försäkringar för löften; den som har tvingats har blott varit
ett passivt verktyg för en annans vilja. Om något
skall vara moraliskt bindande, måste det ha framgått
ur en <i>självständig</i> viljehandling.

Dock är det endast sådant tvång, som utesluter
alla möjligheter till val, som kan fritaga löftesgivaren
från allt ansvar. Om en människa blivit hårt ansatt
av övertalningar eller hotelser, kan hon icke blott av
detta skäl skjuta ansvaret från sig. I samma mån
som möjlighet lämnas öppen att välja, får löftet
karaktären av en verkligt frivillig handling.

Då man genom svek, d. v. s. på grund av
medvetet och avsiktligt osanna uppgifter, förmås att avge
ett löfte, kan detta i inga händelser bli moraliskt
bindande. Om en person till angivet pris köper en
vara, som enligt köpmannens utsago är "outslitlig",
är han icke skyldig att betala det åsatta priset, om
utsagan befinnes vara falsk. Ty det är faktiskt för
en annan vara han lovat att betala det uppgjorda priset.
Att varan icke motsvarar köparens förväntningar,
behöver däremot ej göra löftet ogilltigt, för så vitt icke
säljaren varit orsaken till dessa felslagna
förväntningar.

Kan ett löfte tagas tillbaka? Ja, om man gör
det, innan löftet nått adressaten. Det kan ävenledes
tagas tillbaka, om de förhållanden ändras, som utgöra
(och även av löftesmottagaren erkännas vara)
nödvändiga förutsättningar för löftets infriande. Om jag
t. ex. lovar att från Köpenhamn infinna mig i Malmö
en viss dag, men dessförinnan all förbindelse med de 
bägge städerna upphör av en eller annan orsak, kan
man näppeligen förebrå mig, att jag icke försöker
simma över sundet.

Däremot kan man icke taga tillbaka ett löfte,
om man först efteråt upptäcker, att man vid dess
avgivande glömt ta hänsyn till vissa omständigheter,
som kunnat öva inflytande på detsamma. Sina
misstag bör man själv få sona, annars måste ett tryggat
samarbete med andra betydligt försvåras. Med ännu
mindre rätt kan naturligtvis ett löfte svikas på den
grund, att vederbörande efteråt fått en annan
uppfattning om själva den sak, det är fråga om. Detta
kan synas självklart, men många av våra politiker
tyckas stundom icke alls behjärta denna enkla regel,
när det blir fråga om att hålla löften till valmännen.

Man måste mycket samvetsgrant taga reda på,
vad man verkligen lovat. <i>Ty vet man det, så vet
man också, vad man är skyldig sina "borgenärer".</i>

I de fall, då skriftlig överenskommelse föreligger,
är skulden jämförelsevis lätt att reda ut. Men i fråga
om moralisk skuld är problemet oftast betydligt mera
invecklat. Men fördenskull få vi ej uppge
självprövningen. I de flesta fall finnas säkra hållpunkter för,
vad vi i allmänhet äro skyldiga varandra, så att
fastställandet härav ingalunda ständigt behöver sväva i
luften. Att det ofta kan vara vanskligt, ger oss
ingen rätt att lägga armarna i kors och vara mindre
nogräknade med moraliska uppgörelser. Ju
vanskligare problemet är, dess ivrigare måste man taga i
tu med dess lösning, eljest har man en vacker dag
hopat så många skulder över sig, att man måste gå
i konkurs, om de alla skulle uppgöras.

Slarvig bokföring är väl icke straffbar annat än
i fråga om pängar; i <i>moraliskt</i> hänseende är det denna
last, som är de andras moder, ty moralen räknar även
med andra värden än pängar.

—
</chapter>
<chapter name="VII. Övergrepp på egendom.">
<h2>VII. Övergrepp på egendom.</h2>
</chapter>

<chapter name="A.   Några fall, då man ej kan tala om
rättmätig privategendom.">
<h2>A.   Några fall, då man ej kan tala om
rättmätig privategendom.</h2>

Vi ha hittills talat om den skuld, som beror på
ett avgivet löfte. Dess storlek finner man lätt, blott
man gör tillräckligt klart för sig, vad det är man
har lovat.

Om man bekänner sig till rättfärdighetsprincipen,
som går ut på avvägande av tjänster och gentjänster,
så att var och en får och behåller sitt, måste man
dock snart inse, att man även på annat sätt än genom
avgivande av löfte kan råka i skuld till andra.
Brukar man våld emot dem eller på något sätt
tillfogar dem förlust, är detta en handling, som lika väl
som ett löfte kan föranleda framställande av krav på
ersättning.

Men här stöta vi genast på en svårighet, när det
gäller att bestämma, <i>vilka</i> förluster, som böra ersättas
och i vilken utsträckning detta bör ske eller såsom
vi också kunna uttrycka det, <i>vad som bör förstås med
övergrepp.</i>

Enligt den regel, vars riktighet vi erkänt, äro
vi icke skyldiga att ersätta alla förluster utan blott
sådana, som bestå i att en person fråntagits något,
<i>som var hans tillhörighet.</i> Vi kunna också uttrycka
detta så, att övergrepp är attentat på <i>egendom.</i>

Vi komma sålunda icke ett steg vidare i vår
utredning, förrän vi fastställt, vad som menas med en
persons egendom.

Nu torde de flesta mena, att detta omöjligen kan
vålla några allvarliga bryderier. Det måtte väl vara
den lättaste sak i världen att avgöra, vad som är en
persons rättmätiga egendom och vad som icke är det.
Lagen fastställer ju efter orubbliga rättesnören, vad
som är varje enskild individs tillhörighet.

Men nu finnes det tyvärr ganska orättfärdiga
lagar, och moralen böjer sig icke på förhand för
lagens bestämmelser, utan gör till och med anspråk
på <i>att stå över lagarna och döma dem från sin
ståndpunkt.</i>

Vi vilja taga ett exempel. Vad säger lagen om
s. k. hävd? Jo, att den som i 20 år varit i
besittning av ett föremål utan att någon gjort invändning
däremot utan vidare blir ägare därav. En sådan
bestämmelse kan tydligen ej moralen ha något att göra
med. Det som är rätt år 1900 och 1919 kan icke
plötsligt bli orätt, om ej något annat inträffat än att ett
år gått till ända. Om sålunda efter 20 års förlopp
den rätte ägaren dyker upp och vidare bemäktigar
sig sin egendom, kommer han att få lagen emot sig
utan att därför nödvändigtvis även ha moralen emot sig.

Det är sålunda lönlöst att av lagen söka få
besked om, vad som menas med övergrepp på
egendom. Det finnes ingen annan utväg än att genom
självständig undersökning pröva, vad som moraliskt
sett bör förstås med egendom, eller vad det är, <i>som
äges med moralisk rätt.</i>

Vi vilja taga ännu ett. enkelt exempel för att
framhålla vikten av dylika betraktelser — som ofta
försummas av moralisterna — och för att ytterligare
understryka, att <i>moralens tyngdpunkt ligger just här.</i>

Alla sedelärare säga: det är förbjudet att stjäla.
Vad menas då med att stjäla? Därom vilja vi ha
besked. Att beröva en person något, som säges vara
hans — kanske till och med av lagen — men
möjligen är mitt, det kan tydligen icke stämplas såsom
stöld. Vad är det då för skillnad på att fråntaga och
att stjäla? Ja, vi veta ej, vad som menas med stöld,
förrän vi fått reda på, vem ett visst omstritt föremål
<i>med rätta</i> tillhört, och i  allmänhet varför något på
det hela taget kan sägas med rätta tillhöra en
människa. Annars kunna vi icke veta, vad det är
förskillnad på att stjäla och att med rätta taga något
ifrån en person.

Så är det med alla slag av övergrepp, som vålla
en person förlust i andligt eller materiellt hänseende,
d. v. s. de må angå hans plånbok eller hans
samhällsställning, berövar honom tid eller sinneslugn —
man kan ej avgöra, om omoraliska övergrepp
föreligga, förrän man vet, vad ifrågavarande person äger
med rätta, och man fått klart för sig, enligt vilka
grundsatser ett dylikt avgörande bör träffas.

För att komma till botten med detta spörsmål
måste vi återupptaga undersökningen av, varifrån
de rättmätiga grundsatserna härröra och vilka syften
de tjäna.

Som vi redan sett, är fordran på vederlag enligt
regeln lika mot lika ett behov, som bottnar djupt nere
i den enskildes liv och ävenledes är förhanden i det
sociala samlivet. I båda fallen går behovet från första
stund ofrivilligt ut på <i>att hävda det, som är ens eget.</i>
Till grund för all omsättning i samhället ligger den
instinktiva driften att försvara, vad man äger och vad
man förvärvat. Genom att få lika för lika skaffar
man sig tillbaka just vad man förut ägde. Denna
"gränsbevakning" främjar på en gång samhällets och
den enskildes inträssen.

Men hur skall man nu få reda på, vad som
verkligen är en <i>rättmätigt förvärvad</i> tillhörighet? Man
går till väga efter samma princip som då det
rättmätiga utbytet skall bestämmas — d. v. s. söker
påvisa, att den omstridda tillhörigheten <i>förvärvats såsom
vederlag för något likvärdigt.</i>

Allt vad en person gör anspråk på att kalla sin.
oinskränkta egendom, måste han kunna bevisa, att
han förvärvat <i>på detta sätt;</i> annars respekterar ej
moralen denna egendom såsom rättmätig.

Vi vilja först påvisa, att det finnes fall, då
enskild egendom över huvud icke kan förekomma.

För det första fastslå vi, att en människa aldrig
kan göra anspråk på egendomsrätt över en annan
människas <i>person,</i> eller vad därtill hör. Varje
människa är oinskränkt herre över sin egen person.

Detta framgår redan därutav, att fördelningen av
egendom efter rättfärdiga principer sker av sociala
skäl, d. v. s. för att garantera varje enskild individ i
samhället hans ställning såsom självständig ägare till
något. Det skulle då strida mot denna idé, om
subjektet eller delar därav plötsligt blevo objekt.
Egendomsfördelningens främsta syfte är just att utesluta
andra från förfogande över den personliga 
självständigheten. Den är en överenskommelse, träffad mellan
fria och oberoende individer, som anse varandra
lämpliga för socialt samliv. Strängt taget är det därför
stridande mot egendomsfördelningens natur att ens ge
skäl för den självständiga bestämmanderätten över
ens egen person; denna rätt är den självklara
<i>förutsättningen</i> för överenskommelsen.

Nu kunde den invändningen göras, att så har
man dock ej alltid uppfattat saken. Både i forntid
och nutid har man haft slavar, och forntidens störste
filosof, Aristoteles, har — liksom många efter honom
gillat slaveriet.

Detta beror emellertid därpå, att de nämnda
filosoferna uttryckligen frånkänna slavarna sociala anlag.
De anse dem icke ägnade att vara oberoende
medlemmar i samhällslivet. Därför kunna de ej äga
något utan betraktas såsom ting, de där endast kunna
ägas av andra. Den slav, som rymde från sin herre,
straffades såsom tjuv: han stal ju sig själv. Den som
hjälpte honom att rymma likställdes med tjuvgömmare. 
Men hade dessa filosofer ägt <i>vår</i> kännedom om den
mänskliga naturen, skulle de ej kunnat hävda denna
rättsuppfattning.

Nu kunde man fråga: men äga vi då icke med
rätta våra egna <i>kroppsdelar,</i> våra armar, ben, ögon,
o. s. v.? Fasthållas de ovannämnda förutsättningarna,
ser det ju nästan ut, som man ej borde kunna förfäkta
sitt rättmätiga ägande av dessa ting.

Denna fråga skulle dock endast innebära en
förväxling av, vad en människa <i>är</i> (d. v. s. består av)
och vad hon <i>förvärvat.</i> I varje uttryck för ett
egendomsförhållande måste finnas ett subjekt och ett objekt:
"A äger det eller det". Följaktligen måste det kunna
avgöras, vad A är, eller varav han består.

Att en människa icke behöver bevisa rätten till
oinskränkt herradöme över sin person eller delar därav,
kan man också inse av följande skäl. Den, som gör
anspråk på att äga ett visst föremål, måste bevisa
rättmätigheten av detta anspråk. Men på vilket sätt,
genom vilket vederlag skulle en människa kunna
ersätta en annan förlusten av hennes självbestämmanderätt 
eller av vissa hennes kroppsdelar?

Det är alldeles otänkbart, att detta kunde låta
sig göra, ty några med en dylik förlust jämförliga
värden finnas ej.

Bortse vi från detta särskilda fall, i vilket man
sammanblandat ägaren med de ting, som äro avsedda
att ägas, skall man även bland dessa senare finna
några, som måste vara uteslutna från rättmätig
<i>privategendom,</i> nämligen de ting, som givits människan av
naturens frikostiga hand: luften, vattnet, jorden.

Även på denna punkt kommer moralen i uppenbar 
strid med rådande lagar.

Lagen stadgar, att ett blott besittningstagande
av herrelösa ting medför äganderätt till desamma.
På det viset har ursprungligen all jord kommit i 
enskildas händer. Så länge det fanns tillräckligt med
jord att taga av, alltså ingen konkurrens ännu
uppkommit, medförde det ju heller ingen olägenhet att
betrakta allt, som låg inom räck- och synvidd, såsom
privat egendom. Jorden hörde då liksom vattnet och
luften, praktiskt taget, till de obegränsade
naturkällorna, och att besvära sig med deras rätta
fördelning är ju något fullkomligt onödigt. Det är först,
när människorna flytta så tätt tillsamman, att de
kunna riskera att gå i vägen för varandra, som man
kommer på den tanken att noga avgränsa de olika
områdena för att undvika ändlösa stridigheter.

Om dessa gränser träffas sålunda inbördes
överenskommelser, som kunna vara synnerligen
fördelaktiga för de tillfälliga "ägarna". Men man får ej
förbise, att dessa uppgörelser angående fördelning, köp
och försäljning av jord innebära en orättvisa mot de
sist komna och mot de ofödda, det efterföljande
släktledet. Senare tiders människor födas i stor
utsträckning arvlösa; de ha heller intet herrelöst land att ta
i besittning, ty när en gång på förutnämnda sätt redan
allt land beslagtagits, träder plötsligt lagen emellan
och ger de först ankomna <i>privilegium</i> på det, som de
varit nog lyckliga att i tid hinna besätta.

Ett sådant förvärvssätt kan naturligtvis icke
moraliskt försvaras. Allt vad en människa gör anspråk
på att få kalla sin oinskränkta privategendom, måste
hon, såsom ovan framhållits, kunna bevisa sig ha
förvärvat genom erläggande av något med det
förvärvade fullt likvärdigt. Men vilket personligt arbete
innebär blotta beslagtagandet av ett stycke jord?
Och för övrigt: vilket värde, frambragt av människors
händer eller hjärna, kan över huvud jämföras med
eller uppväga fördelen av att bli allena rådande över
en del av naturens oumbärliga, men ingalunda
obegränsade tillgångar?


Att de sist ankomna kunna <i>köpa</i> jorden av dem,
som tagit den i besittning, upphäver icke denna
orättvisa, ty de måste ju då mycket dyrt förvärva sig den
möjlighet att få bruka jord, som ursprungligen icke
kostat det ringaste.

Av detta exempel torde man tydligt nog inse,
att rättfärdighetsprincipen ingalunda tillfredsställes
blott därigenom, att tvänne parter sinsemellan efter
<i>sitt</i> godtycke bestämma villkoren för utbyte. Ty vid
uppgörelser måste samtidigt tillses, att alla och envar
få och behålla sitt, så att ingen utomstående blir
lidande på affären. Vi måste ta reda på, om det
verkligen är med sina <i>egna tillhörigheter,</i> de båda
parterna handla. Egendomsbegreppet måste med andra
ord tas med i räkningen. En överlåtelse är icke
rättmätig utan att både vad som överlåtes och vad som
ges i vederlag därför är rättmätig egendom.

Vi ha redan i det föregående antytt, vad som
bör menas med rättmätig privategendom. Denna kan
endast omfatta sådana ting, som förvärvats genom ett
därmed likvärdigt, aktivt arbete. Om en person
överlåter ett stycke jord på mig mot en viss summa
pängar, och lagen därefter bekräftar min rätt till fritt
förfogande över jorden såväl för mig som för mina
efterkommande, då har detta förvärv icke skett efter
principen om det rättmätiga vederlaget, ty <i>jordens
värde är oersättligt,</i> eftersom jorden bildar grundvalen
för allt liv och icke förefinnes i obegränsad mängd.

Detta skulle nog på ett slående sätt bli tydligt
den dag en ring eller trust bildades för att uppköpa
all jord — en tanke, som för övrigt icke är så
alldeles förflugen i en tid, då truster kunna uppköpa
allt, som finnes på jorden av vissa för mänskligheten
nödvändiga naturprodukter (fotogén, kol, o. s. v.) En
sådan trust skulle kunna föreskriva alla utomstående
snart sagt varje upptänkbart villkor för att över
huvud tillåta dem att existera. Den som äger jorden, 
sitter inne med all makten; i jämförelse härmed
förblekna alla andra värden.

Rättmätigt vederlag betyder uppvägande med lika
värden, men här talar man om att med förgängliga
värden, frambragta genom mänskligt arbete, kunna
ge vederlag för besittningen av ett stycke jord — 
grundbetingelsen för all existens!

När man talar om jordens värde såsom om något,
den enskilde aldrig kan göra anspråk på att få
tillägna sig såsom sin privategendom, måste man däri
inbegripa det genom samhällets utveckling frambragta
mervärde, som själva naturföremålen — jorden — få
därigenom att människor tränga ihop sig på vissa
ställen, anlägga städer, o. s. v., och vilket mervärde
tager sig uttryck i <i>jordvärdet.</i>

Har man insett, att naturföremålen enligt sitt
väsen icke kunna vara personlig egendom utan blott
ägas gemensamt av människorna och av dessa brukas
under samma villkor för alla, förstår man, att detta
lika väl måste vara fallet med det förökade värde,
som bevisligen uppkommer genom samhällslivets
utveckling.
</chapter>

<chapter name="B.   Några fall, då rättmätig privategendom kan
förvärvas.">
<h2>B.   Några fall, då rättmätig privategendom kan
förvärvas.</h2>

Rättvisa uppnås endast därigenom, att likvärdiga
ting ersätta varandra. Enskild besittningsrätt kan
man förvärva endast till <i>ting, som frambragts</i> av
människors händer eller hjärna. De kunna jämföras och
värderas sinsemellan, de äro icke oersättliga, eftersom
de alltid kunna frambringas i tillräcklig mängd —
förutsatt att man har till sitt förfogande den del av
naturkällorna, som man skall arbeta med och göra
något av. De uppstå genom det arbete, den enskilde
utför, och kunna värdesättas efter det. Med rätta
tillhöra de sin upphovsman och ha egentligen alltid 
varit hans. Den intelligens eller de goda egenskaper,
som utmärka dem och ge dem ett positivt värde,
motsvaras fullkomligt av vad individen givit ut, vad han
offrat därpå, liksom den negativa fotografiplåten
motsvarar den positiva bilden. Den energi och skicklighet, 
som jag nedlägger i en arbetsprodukt, är i grund
och botten en lika organisk och personlig beståndsdel
av mig själv, som den energi och de arbetsmöjligheter, 
som ännu finnas i min hjärna och mina armar.
Då de ursprungligen genom rättmätigt förvärv blivit
till privategendom, följer därav, att de också kunna
omsättas, utan att någons rättighet kränkes.

Vi kunna sålunda nu definiera den rättmätiga
äganderätten såsom <i>den särskilda rätt till en viss
produkt, som kan bevisas utgöra vederlag för ett personligt
arbete av samma värde som produkten.</i>

Därntav följer, att i samma mån som en produkt
kan nyskapas, omformas, präglas av mänsklig vilja,
i samma mån kan den bli egendom. Det finnes
produkter, som så att säga helt och hållet äro nyskapade,
t. ex. de som framgått av andligt arbete. Beethoven
har visserligen gjort över med en mängd bläck och
papper för var och en av sina sonater, men värdet
härav är ju försvinnande litet i jämförelse med det,
som nedlagts av andligt arbete i materialet. Ett
sådant ting är väl värt att ägas. Detsamma gäller om
framstående böcker och målningar.

Redan i fråga om ett bildhuggeriarbete kommer
råmaterialet något mera i betraktande; ännu ytterligare 
i fråga om ett guldsmeds- eller juvelerarearbete,
och tänker man på ett stycke jord med den säd, som därpå 
frambragts, finner man förhållandet vara det rakt
motsatta, ty här kan man ej med ringaste fog påstå,
att materialet blivit omdanat, att produkten framgått
ur ett arbetets nyskapande. Det väsentligaste har ju
ombesörjts av naturkrafterna, och jorden är ungefär
densamma som förut — Ofta har den till och med 
förlorat i värde. Det arbete, som nedlagts på detta
jordstycke, ger naturligtvis arbetaren rätt till den del
av utbytet, som tillkommit genom själva arbetet, men
ger ingalunda dessutom privilegium på den särskilda
fördel, som besittningen av jord i och för sig medför.

Jorden tillhör sålunda <i>ingen särskild</i>, d. v. s. den
är <i>allas egendom.</i> Den tillhör alla dem, som vid en
viss tidpunkt befinna sig på dess yta.

Henry Greorge säger: "Om en man fångar en fisk
i havet, får han äganderätt till denna. fisk, men han
kan ej förvärva samma rätt till havet. Eller om han
odlar säd, så blir säden hans egendom, men han kan
ej göra anspråk på någon äganderätt till solvärmet,
som kom säden att mogna eller till jorden, varpå den
växte. Ty dessa ting tillhöra hela människosläktet;
alla ha rätt att använda sig av dem, men ingen kan
göra anspråk på att ensam få äga dem. Den
äganderätt, man vinner till vad som frambragts genom
arbete, är naturligtvis icke tillämplig på jorden, utan
endast på det med jorden såsom råmaterial
åstadkomna arbetsutbytet. Sålunda kunde Kain och Abel
— om de voro de enda människor, som då levde på
jorden — efter överenskommelse dela denna mellan
sig, och därefter kunde de gent emot varandra göra
anspråk på äganderätten till var sin del. Men ingen
av dem kunde hävda en dylik ensamrätt gent emot
den nästfödda människan. Om de vägrade denna
människa rätten att bruka den jord, som de hade
delat, skulle de göra sig skyldiga till mord, och gåve
de henne denna rätt först med villkor, att hon
arbetade åt dem eller köpte jord av dem, då skulle de
begå stöld."

Lika <i>mycket</i> som en produkt av själsarbete tillhör
dess upphovsman, lika <i>litet</i> kan ett tunnland jord
tillhöra den, som lagt beslag därpå, ärvt eller köpt det.
Ty det enda sätt, varpå en sådan äganderätt skulle
kunna styrkas, vore att hänvisa till en personlig insats, 
en arbetsprestation, som motsvarade det värde, man
gjorde anspråk på. Det måste då kunna bevisas,
antingen att man själv omsatt sin energi i denna produkt,
eller att man givit en annan person vederlag för en
av honom gjord insats. Men ingen kan påstå sig ha
frambragt jorden eller något med denna jämförligt
värde.

Att jord inte kan "ägas" — detta ord taget i
samma betydelse som då det är fråga om genom
arbete frambragta ting — är alltså ett påstående, som
omedelbart framgår ur fundamentalsatsen om det
rättmätiga vederlaget. Det står och faller med
antagandet av denna etiska grundlag, och för dess sanning
kunna inga andra bevis anföras än de, som redan gälla
för denna.

Om man nu erkänner jorden vara allas
"egendom", följer därav ingalunda, att man i
rättfärdighetens namn måste jaga bort de nuvarande jordägarna
och dela deras jord mellan alla nu levande människor,
ty eftersom det blott gäller att förhindra några få
medborgare att tillskansa sig ett <i>privilegium</i> på andras
bekostnad, äro Henry Georges reformförslag fullt
tillräckliga att tillgodose rättfärdighetens krav.

Dessa reformförslag gå i korthet ut på följande:
alla bestående skatter och avgifter avlösas av en enda
skatt, vilken består däri, att alla jordägare till
samhällets gemensamma kassa inbetala ett belopp,
tämligen noga motsvarande de fördelar, som de just genom
att besitta jord åtnjuta framför alla andra medborgare.
Denna summa är, närmare bestämt, räntan på
jordvärdet; den tillhör sålunda ingen enskild och kan
därför blott få användas för gemensamma ändamål.
"Jag föreslår varken att man skall uppköpa eller
konfiskera privat jordegendom. Det förra skulle vara
orättfärdigt, det senare onödigt. Låt de personer, som
nu äga jord, om de så önska, behålla denna jord, som
de älska att kalla sin egen. Låt dem köpa och sälja

den, testamentera bort den och dela den. <i>Det är icke
nödvändigt, att samhället lägger beslag på jorden, det
är tillräckligt, om det konfiskerar jordräntan.“</i> (Henry
George: Framåtskridandet och fattigdomen.)

Privategendom till jord är orättfärdig på den
grund, att den förhindrar, att var och en får full
ersättning för vad han nedlagt i personligt arbete.
Om på en ö finnas blott tre personer, och två av
dessa bemäktiga sig hela öns yta, så måste den tredje
för att kunna leva åtnöja sig med ofullständig
ersättning för sitt arbete, ty de båda andra komma helt
säkert att för sig behålla en viss profit för den
medgivna tillåtelsen att överhuvud få arbeta.
Privategendom till jord måste överallt och oundvikligen
betyda möjlighet för någon att med tillhjälp av andras
arbete skörda en vinst utan personlig insats — sålunda
en vinst, som orättmätigt frånhänts andra; värden
tillägnas, som icke utgöra vederlag för något.

Det bör nu vara möjligt att kunna ge en tydlig
definition på, <i>vad som menas med övergrepp.</i> Det är
<i>stöld av andras rättmätiga egendom.</i>

Innan vi gjorde oss reda för, vad rättmätig
egendom egentligen betyder, måste våra föreställningar
om övergrepp bli ganska svävande. Vi visste dock,
eller trodde åtminstone, att exempelvis stöld och
lögnaktighet äro av ondo och måste fördömas av alla
rättänkande människor. Men frågade man dessa
rättänkande människor, vad stöld och lögn egentligen
är, och i vilka fall det kan vara tillåtet att tillägna
sig en annans egendom eller att tala osanning, då
bleve de säkerligen svaret skyldiga.

Vi kunna nu däremot i få ord angiva, var gränsen
måste dragas i tvistiga fall. Stöld och lögnaktighet
äro moraliskt otillåtliga, då de innebära <i>övergrepp, som
tillfogas andra.</i> Sådana övergrepp, medförande
förlust av kroppsliga, själsliga eller ekonomiska värden,
tillhörande en annan,  måste givetvis försonas. Man
har icke rätt att lägga beslag på eller skada det, som
man icke själv på rättmätigt sätt förvärvat,

Övergrepp på individuell egendom kunna för
övrigt ske icke blott därigenom, att en enskild person
berövar en annan, vad denne med rätta äger, utan
också därigenom, att staten eller kommunen i kraft av
omoraliska lagar tillägnar sig medborgarnas rent
personliga egendom, som t. ex. då samhället genom
beskattning av inkomst berövar medborgarna större eller
mindre del av deras rättmätiga arbetsförtjänst.

—
</chapter>

<chapter name="VIII.   Vad är det, som förmår en
människa att handla moraliskt?">
<h1>VIII.   Vad är det, som förmår en
människa att handla moraliskt?</h1>

Vi ha i det föregående lärt känna <i>två olika sätt,</i>
varpå man kan handla <i>omoraliskt</i>, nämligen

1)   genom <i>underlåtande</i> att infria en skuld, och

2)   genom <i>övergrepp</i> på andra människors
rättmätiga materiella eller andliga egendom.

I första fallet förefinnes redan ett rättmätigt krav
på mig, d. v. s. jag har på ett eller annat sätt, direkt
eller indirekt, genom ord eller handling avlagt ett
löfte och därmed uttryckligen givit en annan person
rätt att ställa ett visst krav på mig. I det senare
fallet skapas ett sådant krav först genom en handling
av mig. Vill man handla moraliskt, måste man i båda
fallen uppfylla det, som är ens skyldighet på grund
av äganderätten.

Men vad är det nu, som förmår en människa att
handla moraliskt?
Då den moraliska karaktären av våra handlingar
förnämligast beror på, <i>vad de åsyfta,</i> — vi skola strax
förklara varför — måste det tydligtvis finnas många
olika bevekelsegrunder för moraliskt handlingssätt.

Om man beslutar sig för att hålla ett löfte och
verkligen också gör det, föreligger här utan tvivel en
moralisk handling. Men den drivande kraften härvid
är möjligen blott sympati för den person, som
mottagit löftet. Eller måhända är den vår lust att
utmärka oss, att tillvinna oss andras aktning, vårt hopp
om ära och belöning, kanske vår fruktan för andras
omdöme, för hotelser, lagens straff, e. d. Kort sagt,
det kan finnas hundra olika bevekelsegrunder, som
förmå en människa att hålla sitt löfte.

Frågan är nu, om det är riktigt att kalla en
handling, utgången ur dylika bevekelsegrunder, för
moralisk, om man bör nöja sig med, att den blott
åsyftar uppfyllandet av ett yttre, närmare bestämt
ändamål. Måste man icke dessutom fordra, att också
bevekelsegrunden — sinnelaget, som driver till
handling — är av rent moralisk art, d. v. s., att
ingenting annat än hänsyn till det sociala
förtroendeförhållandet och den därpå grundade skuldkänslan är
bestämmande, då handlingen utföres?

Nej, detta vore orimlig fordran — om nämligen
moralen skall få någon betydelse såsom praktisk norm
för samlivet. Det vore olycksdigert att förlägga
tyngdpunkten av det moraliska i de själsliga
bevekelsegrunder, som dölja sig bakom handlingen. I samlivet
är det handlingarna allena, som skapa förtroende.
Vad som försiggår i människans inre, har naturligtvis
den största betydelse för henne själv, men man kan
icke därpå bygga regler för samlivet med andra, ty
själslivet undandrager sig ju kontroll utifrån.

Man kan därför i sina moraliska domslut icke
nog skarpt åtskilja handling och sinnelag. Vi äro
sällan skickade att bedöma eller fördöma varandras
sinnelag. En annan sak är det med handlingar, som
ingripa i vårt eget liv. Självuppehållelsedriften tvingar
oss att underkasta dem en granskning med avseende
på deras värde för samlivet, och frågan är, var
synpunkterna för denna värdering böra sökas.

Vi kunna ej gå in på, att vare sig egennyttig
beräkning eller osjälvisk offervillighet och medkänsla
äro de enda driffjädrarna för moraliska handlingar.
Ty vi ha sett, att det finnes många andra drivkrafter,
av vilka ingen har något särskilt företräde, och som
alla måste tagas med i räkningen, då det gäller att
bedöma en handlings moraliska värde.

Härmed är icke sagt, att man måste förneka
tillvaron av bevekelsegrunder, som framför andra förtjäna
benämningen <i>moraliska</i>, därför att de stå i särskilt
direkt och tydlig förbindelse med det moraliska syftet.

Då det moraliska syftet är att skapa socialt
förtroende genom ett rättfärdigt handlingssätt, måste
naturligtvis det sinnelag, som behärskas endast av
detta syfte utan någon baktanke, i alldeles särskild
grad anses moraliskt. Och om det förefinnes en på
intresse för det sociala förtroendet grundad
pliktmedvetenhet och rättrådighet, måste denna kallas för den
<i>centrala, moraliska bevekelsegrunden.</i>

Man kan tänka på följande exempel. A. tager
en vän i försvar mot förtal. Om han gör detta av
vrede, fåfänga, e. d., stå dessa bevekelsegrunder långt
ifrån det moraliska syftet. Gör han det däremot
driven av sin rättrådighet, då förefinnes ett sådant
sammanhang mellan syftet och bevekelsegrunden, att
denna senare kommer att inta en särställning framför
andra, som möjligen kunnat förmå honom att taga
vännen i försvar. Han har då icke blott handlat
moraliskt, utan tillika gjort detta av moraliska
bevekelsegrunder.

Det ovan uppställda spörsmålet: vad är det, som
förmår en människa att handla moraliskt? måste 
sålunda besvaras så: det finnes icke blott en utan
oändligt många drivkrafter för moraliska handlingar. Att
uppspåra alla dessa kan tydligen ej vara av lika stort
intresse som att undersöka, <i>varifrån den speciellt
moraliska pliktkänslan eller rättrådigheten härstammar.</i>

Vad är det för det första som gör, att man efter
avläggande av ett löfte känner sig bunden av det
band, man pålagt sig <i>själv</i> av egen fri vilja?

Utan tvivel finnas vissa inre själskrafter, som
arbeta på att en föresats blir utförd. Psykologerna
ge närmare upplysning om, huru härvid tillgår. Men
att känna sig <i>manad</i> fullfölja en föresats är icke
detsamma som att känna sig <i>bunden</i> av ett löfte.

Det egendomliga med pliktkänslan ligger ej heller
däruti, att man givit en annan person <i>makt</i> över sin
vilja, ty därutav födes blott en <i>förnimmelse av
bundenhet,</i> som ej har något med pliktkänslan att göra.
Om mitt löfte ej är juridiskt bindande, har jag icke
givit dess mottagare någon fysisk makt över mig.
Hans krav kunna endast stödjas på det förtroende
till mina sociala egenskaper, som jag väckt hos honom.

Det egendomliga med pliktkänslan är fastmera
att söka i förnimmelsen av den utomordentliga vikt
det har för mig, att löftesmottagarens förtroende till
min sociala pålitlighet icke rubbas.

Denna känsla kan icke uppstå blott som en följd
av att man tydligt inser, vad som är <i>det förnuftigaste.</i>
Det kan nog påvisas, att det ömsesidiga, sociala
förtroendet är den nödvändiga betingelsen för varje
enskilds trevnad, men det torde knappast vara möjligt
att övertyga en egoistisk människa om det förnuftiga
i, att <i>just hon</i> sätter detta ändamål över allt annat,
kanske t. o. m. över egna personliga fördelar.

Man kan icke mäta eller jämföra rent egoistiska
nyttighetshänsyn med värdet av den känsla, som är
lönen för ett troget fullgörande av sociala plikter,
känslan av att möta förtroende på alla håll.


Om någon saknar detta sinne för rättrådighet,
är det gagnlöst att vädja till detsamma. Vad som
synes den ene förnuftigt finner kanske den andre
vara det mest oförnuftiga. Och då moralläran fördrar,
allt, till och med att tanken på liv och död får komma
först i andra rummet efter de etiska kraven, kan det
aldrig med fog göras gällande; att dessa i sig själva
städse måste vara de förnuftigaste.

I fråga om moral kan ingen allmängiltig
<i>motivering</i> givas; förnuftsskäl uppväga på intet vis rent
personliga <i>erfarenheter</i>. D. v. s., för att en människa
skall sätta det moraliska ändamålet högre än allting
annat i sin vandel, måste hon på grund av
självupplevelser så livligt ha känt värdet av ett moraliskt
uppförande, att hon därigenom fattat kärlek till de
moraliska grundsatserna.

Det är nämligen en ganska egenartad
förnimmelse att känna sig i andras och egna ögon gälla
som en fullt duglig beståndsdel i samhällsbyggnaden,
att liksom vara invävd i en duk av ömsesidigt
förtroende.

Men väljer man rättskaffenhetens väg, måste man
göra sitt val på fullt allvar. Här gäller det ett
antingen — eller. Man får ej nöja sig med något halvt,
ty om icke det etiska syftet göres till <i>ett
huvudändamål i livet,</i> förlorar det allt värde. Det kan bli
av betydelse endast om det väger tyngre än alla
andra hänsyn. Ett pålitligt led i
förtroendeförhållandet är icke den, som koketterar med rättrådigheten
blott i ny och nedan och till hälgdags, utan endast
den som ständigt och obrottsligt håller fast vid
densamma.                                                                           

Vi ha nu undersökt, varifrån pliktkänslan gent
emot ett avgivet löfte kan härröra. Men denna är
ju blott en särskild form av pliktkänslan i allmänhet,
d. v. s. ett speciellt utslag av aktningen för den
moraliska äganderätten. Vad som ovan, sagts om dennas
ursprung gäller sålunda även om pliktkänslan. Endast
där man livligt känner värdet av ömsesidigt
förtroende, kan aktning för äganderätten uppstå, och den
skuldkänsla, som inställer sig vid ett övergrepp, har
därför precis samma ursprung som den till följd av
ett löfte uppkomna.

En handling, utgången ur nyss nämda
bevekelsegrunder — respekt för äganderätten och pliktkänsla,
bottnande i personlig erfarenhet om lyckan att vara
föremål för förtroende — kalla vi för en
<i>samvetshandling.</i>

Moralisk kallas den handling, som, oavsett
bevekelsegrunden, går ut på att fullgöra det, som kräves
med moralisk rätt. Av samvetshandlingen fordra vi
ett <i>inre</i> erkännande av denna rätt.

Utomstående kunna avgöra, om en människa
handlar moraliskt, men man kan blott själv veta, om
ens handlingar dikterats av respekt för rättmätiga
grundsatser, och sålunda samvetets röst fått göra sig
hörd.

Samvetsagg uppstår, när man handlar i strid med
de grundsatser, som man med hela sin personlighet
omfattar. Därmed blandar sig ofta nog sorg och
förtrytelse över handlingens följder. Det säregna med
samvetsagget ligger dock framförallt i det pinsamma,
som <i>brytningen med en själv</i> innebär.

<i>Moralisk karaktär</i> har den människa, som så levat
sig in i rättfärdighetens grundsatser, att anläggandet
av dessa såsom måttstock på alla förhållanden blivit
en del av hennes väsen. Moralisk uppfostran, i
synnerhet självuppfostran kan bidraga till uppnåendet
av detta resultat, men det vore förvisso alltför
optimistiskt att tro, det vare sig den enskilde individen
eller hela människosläktet någonsin skall komma att
av instinkt handla moraliskt — utan eftertanke och
utan inre strid. Så som vi här uppfattat moralen,
beror varje  moraliskt avgörande på en kraftmätning 
mellan motsatta hänsyn, och då livet alltjämt ställer
oss inför nya förhållanden, kan det aldrig bli tal om,
att vi skulle kunna träffa det riktiga av vana eller
så att säga i sömnen. För övrigt komma alltid att
finnas så många egoistiska hänsyn, sym- och antipatier,
som draga oss åt andra håll, att vi nog ständigt måste
vara klarvakna och kampberedda.</chapter>

—

<chapter name="IX.  Naturlig och juridisk rätt">
<h1>IX.  Naturlig och juridisk rätt.</h1>

Vi ha i det föregående använt uttrycket <i>rätt</i> i
betydelsen av <i>etisk rätt</i> d. v. s. den på rättfärdigheten
grundade rätten.

Men det tages stundom i en helt annan betydelse,
nämligen i den av borgerliga rättsstadganden, d. v. s.
lagens innehåll. Man talar t. ex. om, vad den
romerska rätten stadgar, och om att ha juridisk rätt
till något.

Det är av vikt, att man till fullo inser, huru
väsensskilda dessa båda betydelser av ordet <i>rätt</i> i
verkligheten äro, även om de — såsom vår undersökning
skall visa — stundom kunna ha åtskilligt gemensamt.

Vi ha sett, att rättfärdighetsgrundsatserna fritt
och naturligt spira ur det fria samlivets jordmån helt
enkelt på den grund, att samhället ofelbarligen skulle
tvina bort, om det allmänt brötes emot dem. Vi ha
vidare sett, att frågan om, varför de måste åtlydas
endast kunde besvaras med ett påpekande av, att de
nu en gång intaga denna säregna ställning av sociala
livsvillkor, och att häremot hos de enskilda
individerna svara sociala behov, som måste tillfredsställas.

Slutligen ha vi fäst uppmärksamheten på, att den
som ser sig vara föremål för förtroende, erfar en
säregen förnimmelse av lycka, medan den misstrodde
känner sig olycklig.

Så är det ej med den juridiska rätten, de gällande
lagarna, som icke spira upp på egen hand, utan äro
kulturväxter, oftast utifrån importerade, som endast
med konst och tvångsmakt kunna hållas vid liv.

Deras innehåll har till en stor del ingenting med
moraliska principer att göra; mycket ofta äro de direkt
stridande däremot.

Men oavsett innehållet är deras gemensamma och
väsentliga karaktärsdrag, att de <i>hävdas med makt.</i>

För att inse riktigheten av detta påstående,
behöver man endast fråga sig: vem stiftar lagarna? Är
det alltid samhällena själva? Är det icke snarare en
inom samhället uppkommen särskild faktor —
statsmakten? Men är då statsmakten identisk med
samhället, därför att den kanske framgått därur? Är
månne ens i den mest demokratiska stat flertalet
detsamma som samhället? Sammanfalla nödvändigtvis
de härskandes intressen med de behärskades? — Det
vore enfaldigt att jakande besvara en enda av dessa
frågor. Även om de härskande och de behärskade
ha vissa <i>enstaka</i> intressen gemensamma, kunna dessa
dock aldrig för sig sätta en viss prägel på
lagstiftningen. Till och med i en stat med högt utvecklad
självstyrelse, där man sålunda får antaga, att de största
betingelser finnas för en lagstiftning, som toge
hänsyn till gemensamma intressen, kan icke en dagtingan
med privatintressen undvikas. 

Varje lagstiftning bär nödvändigtvis en tydlig
prägel av sin uppkomst ur dessa olika syften. Man
kan skilja på lagar, som gå ut på direkt förbättring
av de styrandes egna villkor (genom löneförhöjning,
fribiljätter och andra särrättigheter) och lagar, som 
åsyfta bevarandet av ett gott förhållande mellan de
styrande och den samhällsklass eller den ort, som valt
dem (genom vissa skatteomläggningar, förändringar i
tullsatser, olika slag av klasslagar,
järnvägsanläggningar genom vissa trakter, o. s. v.), samt slutligen
lagar, som trygga hela samhällets intressen (t. ex.
förordningar angående vissa smittosamma sjukdomars
spridning, förhållandet mellan borgenär och
låntagare, m. m.)

Just genom att fråga: "vem stiftar lagarna, och
vilka intressen äro de naturligaste för lagstiftarna?"
får man den riktiga uppfattningen av den juridiska
rättens karaktär. Även av den flyktigaste
undersökning måste framgå, att varje enskild lag icke
nödvändigtvis går ut på att trygga medborgarnas
gemensamma intressen eller ens behöver inrymma några
moraliska hänsyn till det rättmätiga vederlaget.

Fastän lagarna i sin helhet äro att anse såsom
ett tvångsmedel i händerna på några få styrande,
kunna dock moraliska hänsyn öva ett avsevärt
inflytande på dem, vilket beror på deras absoluta
oumbärlighet för statslivet, och det är synnerligen
intressant att närmare ge akt på, hurusom härskarmakten
för att kunna göra sig gällande måste taga hänsyn
till moraliska krav, men sedan, när den väl känner
sig fast i sadeln, genast söker komma ifrån dessa för
att obehindrat få fullfölja sina speciella syften. Från
hela <i>det juridiskt-rättsliga området</i> kan den dock aldrig
bortdriva principen om rättmätigt vederlag.

Vi ha sålunda kommit till det slutresultat, att
lagarna komma till och upprätthållas på ett sätt, som
icke har det ringaste med moralen att göra, nämligen
helt enkelt på grund av maktspråk. Men gäller då
detta även om de lagar, som antagits av de fria
medborgarna i en demokratisk stat?

Det har funnits författare — bland dem Rousseau 
— som velat hävda, att lagar, stiftade i en sådan
stat, måste vara moraliska och även moraliskt
bindande, därför att den demokratiska staten själv
uppkommit på grund av överenskommelse mellan enskilda
medborgare, och anslutningen till en överenskommelse
får ju anses såsom något helt och hållet frivilligt.

Men detta är fullkomligt falskt. Historien visar,
att frivilliga överenskommelser vid en statsbildning
blott existera i fantasien. Staten är en organisk
skapelse, som uppstår på ungefär samma sätt som språket.
Den växer ut ur de mänskliga livsvillkoren, som
överallt förete samma bild: några äro starka, andra svaga,
barnen äro svagare än föräldrarna, kvinnan svagare
än mannen och mindre än han i stånd att skaffa
näring och bereda skydd, det finnes födda ledare, som
med sin intelligens och sitt moraliska mod omspänna
sådana företag, som andra, kanske fysiskt överlägsna,
icke våga sig på. I naturfolkens hjärnor finnas inga
föreställningar om demokratiskt likaberättigande, om
sociala kontrakt eller medborgarrättigheter och ännu
mindre om mänskliga rättigheter. "Det har", säger
Groos, "alltid blott varit en liten del av medborgarna,
som slutit sig tillsamman och skapat de första
elementära organen för maktutövning. Ingen frågade
de andra, om de frivilligt ville gå med på att
uppgiva mord, stöld och plundring — de blevo helt enkelt
besegrade och underkuvade. De samhällsmedlemmar,
vilka uppträda såsom styrande, ha icke erhållit
befogenhet därtill efter medgivande eller uppdrag av de
styrda. De tillvälla sig själva myndigheten att
fungera såsom samhällsorgan". Det är den äldste, den
rikaste, mäktigaste eller dugligaste, som man
underordnar sig — härskarmakten grundar sig framförallt
på personligheten. Historiskt sett utvecklar sig
statsmakten långsamt och gradvis. Till en början
fungerar den blott i krigstid och upphäves då vanligen när
fredliga förhållanden åter inträda, ty då tillvarataga 
de enskilda individerna själva sin säkerhet och ordna
på egen hand alla sina tvister med andra.

Men på vad sätt blir <i>makten</i> till <i>rätt?</i> Vad är
det som förmår en maktägande att utfärda lagar emot
dråp och stöld, d. v. s. bestämmelser, som ju också
måste inskränka hans egen handlingsfrihet?

Det är den maktägandes eget välförstådda
intresse, som tar sig uttryck på detta sätt. Då han
tillgriper dylika åtgärder, utgår han nämligen från
den tanken, att samhället ej skulle kunna bestå, om
medborgarna inbördes åte ut varandra — och om så
skedde, vad vore han då själv? Åtskilliga lagar ha
mera direkt själviska och småsinta motiv, men det
gemensamma grunddraget för dem alla är dock, att
den maktägande själv utfärdar vissa bestämmelser för
att kunna få välja det minst onda av tvänne onda
ting. Det är för att icke äventyra sitt eget bestånd,
som makten nödgas på vissa punkter inskränka sin
egen handlingsfrihet. Denna självinskränkning lönar
sig mångfaldigt. Genom rätten får nämligen makten
tillfälle att bevisa sin egen gagnelighet och sålunda
tillvinna sig gillande och understöd — rätten är
maktens politik" (Ihering).

Vad moralens ställning till lagen angår, är den
en gång för alla given genom den form, vari lagen
framträder. Det är ju mycket möjligt, att ett
lagstadgande kan äga etisk innebörd, t. ex. om det
förbjuder stöld, och håller man sig blott till innehållet,
kunde man från etisk ståndpunkt säga: det är ju
ingenting annat än en gammal erkänd sanning, som
etiken för länge sedan uppdagat; den gilla vi
obetingat. Men nu är saken den, att statsmakten alls
icke har bett oss om detta, erkännande, ty dess
förbud äger en viktig tillsats: om du stjäl, <i>tillgriper jag
utan vidare de och de tvångsåtgärderna</i>. Statsmakten
hyser ej det ringaste intresse för våra
bevekelsegrunder; den fordrar ej gillande, utan underkastelse. 

Vi äro skyldiga lagarna lydnad, då de stadga
något som vi, enligt våra principer, erkänna såsom
moraliskt, men det är icke <i>i deras blotta egenskap av
lagstadganden,</i> som vi äro skyldiga dem lydnad. Kunna
vi icke erkänna dem som moraliska, stå vi i etiskt
avseende fria gent emot dem; om vi underkasta oss
dem,   så   sker  det blott därför, att vi tvingas därtill.

Emot ett sådant betraktelsesätt har man, såsom
redan nämnts, anfört vissa betänkligheter. Rousseau
och andra författare ha påstått, att statsmaktens form
spelar en betydande roll, så att medborgaren i ett
land, där statsmakten står i största möjliga
överensstämmelse med samhällsviljan, måste känna sig
bunden av det landets lagar. I och genom mitt inträde
i en förening, säger man, förpliktar jag mig på
förhand att åtlyda denna förenings <i>alla</i> lagar, oavsett
deras innehåll.

Men nu känna vi olyckligtvis icke till någon stat
av samma byggnad som en förening. Redan från
födelsen är man ju obligatorisk medlem av statens
organisation, och så måste man förbliva. Inga
betingelser fordras för inträde, men det gives heller
ingen möjlighet att utträda eller undandraga sig
medlemsskap.

Det vore självbedrägeri att uppfatta sin
tvångsanslutning till samhället såsom grundad på ett
underförstått kontrakt, där blotta inträdet i samhället skulle
likställas med formell anslutning, och det är
fullkomligt vilseledande att, som Rousseau, påstå denna
anslutning vara helt och hållet frivillig. Som om det
skulle stå var och en fritt att antingen ansluta sig
till "samhällsfördraget" eller bli stående som främling
utanför de övriga medborgarnas krets! Nej, här
existerar ingen valfrihet. Ett formellt inträde i eller
utträde ur samhället kan aldrig komma i fråga.

Ingen moralisk förpliktelse kan heller uppstå; ej
ens om man kunde påvisa, att statens välgärningar 
vore på det hela taget större än dess olägenheter.
Man anser ju ej, att en enskild person genom att slösa
välgärningar på oss kan förplikta oss att åtlyda varje
befallning från hans sida. <i>Intet utom frivilligt
godkännande kan förplikta oss till åtlydnad a priori av en
enskild persons eller ett samhälles befallningar, och
förpliktelsen gäller endast inom de gränser, som vi själva
uttryckligen godkänt.</i>

Gent emot ett maktspråk få de moraliska
faktorerna ingen betydelse. Det är ju meningslöst att tala
om godkännande och löften, då sådana helt överlägset
undanbedjas. De måste för övrigt te sig tämligen
överflödiga, så länge viljan endast kan taga <i>en</i>
riktning — den av tvånget på förhand bestämda. Ett
verkligt löfte å min sida förutsätter, att jag satts i
tillfälle att <i>välja</i> — låt vara, att min valfrihet kanske
icke varit obegränsad. Men just staten stänger vid
valet alla vägar utom en enda. När man därför vid
upprepade tillfällen får se den demokratiska staten
jämförd med en förening, i vilken majoritetens
förfoganden äro moraliskt bindande, då glömmer man
att taga hänsyn till just det särmärke, varpå allt
beror. Vid inträdet i en förening förbinder man sig
att, så länge man är medlem, godkänna allt vad
föreningens erkända organ (t. ex. generalförsamlingens
majoritet) beslutar. Men då är man ju på förhand
medveten om, i vilken riktning och utsträckning man
såsom medlem av föreningen inskränker sin
handlingsfrihet. Man beslutar sig ju för inträde, först sedan
man frågat sig själv, om vinsten är värd uppoffringen.
Liksom man frivilligt bestämmer sig för inträde, lika
väl kan man frivilligt gå ut ur föreningen, om något
därinom skulle företagas, som man ej kan gilla.

Men i staten går man icke ut och in som i en
förening, man får där icke de fattade besluten sig
förelagda till godkännande, och kan ej göra något
förbehåll gent  emot statens allsmäktiga ingripande i 
ens egna intressen. Därför innebära majoritetens
förfoganden i den demokratiska staten ingalunda något
ringare tvång och tyranni än envåldshärskarens nycker.
De äro endast så till vida lättare att tåla, som varje
medlem i ett dylikt samhälle har utsikt att bli den
despot, som undertrycker de andra. De behärskade
(minoriteten) hållas nere av fysiska krafter, som vila
på en lika solid grundval som i envåldsstaten, och
det är just det olycksdigra med denna av de breda
folklagren själva bestående grundval för despotismen,
att den är lika orubblig som de egyptiska pyramiderna.

Icke så få människor leva i den naiva tron, att
när blott minoriteten blivit skyddad genom förbättrade
valmetoder, som t. ex. den proportionella, så är den
heliga graven i gott förvar. De inse ej, att sådana
reformer icke i minsta mån vidröra det som är
huvudsaken: möjligheten för majoriteten att göra
intrång på rent privata områden, att kränka den
individuella friheten. Först när den lagstiftande
församlingen fått sin befogenhet begränsad till sitt
rättmätiga område, värnandet av samhällets intressen, kan
det få någon betydelse i samma mån representationen
återspeglar valmanskåren i dess helhet. Först
därefter kan det bli någon mening i att diskutera de
olika valmetodernas rättvisa eller orättvisa. Något
betryggande av minoritetens rätt kan för övrigt icke
vinnas genom valmetoderna allena utan måste
huvudsakligen sökas på annat håll, såsom vi i det följande
närmare skola utreda.

—
</chapter>

<chapter name="X.   Stat och individ">
<h1>X.   Stat och individ.</h1>

Den uppfattningen att välgärningar, som visas
mig, bringar mig i ett moraliskt skuldförhållande till 
välgöraren, har, som redan antytts, föranlett somliga
författare att mycket vidlyftigt undersöka statens
debet och kredit i all allmänhet. De fråga: vad
erbjuder staten, vad kräver den; kan fördelarna
"uppväga olägenheterna? När de så funno ett överskott
av fördelar, trodde de sig kunna sluta, att vi alla
befinna oss i djup skuld till staten.

Härtill kan nu först anmärkas, att medborgarna
långt ifrån äro lika ställda i den nuvarande staten;
den gynnar enskilda på andras bekostnad, den formar
]agen till enskilda klassers eller personers favör.
Därför kan räkneuppgifter bli högst olika för de enskilda
samhällsmedlemmarna, och de kunna omöjligen alla
känna, sig i bottenlös skuld till staten. Man hör ofta
sägas, att staten är den enda kreditor, som har rätt
att uppträda som sådan. Vid nyktert övervägande
visar det sig dock, att statens andel i de välgärningar
människorna kunna glädja sig över, i verkligheten äro
tämligen ringa. "Det är icke staten vi stå i skuld
till för spaden eller telefonen, astronomiska
observationer o. s. v.; allt dylikt härleder sig från individen.
Ändå vilar modärn lagstiftning på den förutsättningen,
att individen saknar rättigheter" (Spencer). Det är
onekligen på tiden att ingripa mot den tankegång,
som vill dränka individen i skuld till staten och hjälpa
honom att åter få huvudet ovan vattenytan.

Men hur intressant en sådan uppgörelse av
statslivets fördelar och olägenheter än kan vara, så vilar
hela räknestycket på en felaktig grundval, ifall man
tror, att det kan ge någon upplysning om verklig
skuld. Såsom ovan påvisats, kommer man icke i skuld
annat än genom personlig sanktion, det sker icke genom
gåvor och ännu mindre genom välgärningar, vilka
man påtvingas. Staten är ju nämligen icke så vänlig,
att den erbjuder sina håvor mot löfte om ersättning;
den tar utan vidare ersättningen med makt. Lika litet
som den erbjuder sitt goda, utan påtvingar 
medborgaren detsamma, (vaccination, skolgång m. m.) lika litet
litar den på borgarnas erkännsamhet, vilken den
tillförsäkrar sig med hjälp av tvungna borgar-"plikter":
skatter, militärtjänst o. s. v.

Den ställning, medborgaren intar till statsmakten
är därför vaksamhet och vakt i gevär gent emot dess
tendens till övergrepp på det personliga området.
Denna ställning har individen full rätt att inta, och
han har rätt att gå till angrepp, när faran rycker
honom in på livet. Detta är dock icke liktydigt med
att öppet krigstillstånd skall anses som det normala
eller förnuftiga. Ty lika litet som staten har
uppstått genom frivillig sammanslutning, lika litet har
den uppstått som någon medveten motsats till de
personliga intressena. Utvecklingen har medfört, att
regerande och regerade uppstått; de regerande inta
sin ställning i kraft av inbillad eller verklig
härskarförmåga, ingalunda genom ett enhälligt givet mandat.
De förledas därför till att dels låta sig bestämmas av
personliga intressen, varvid en del av befolkningen
nödvändigtvis måste känna sig förorättad, och dels att
begå övergrepp på det personliga området. Till de
först nämnda missbruken hör, att en regering
favoriserar sina vänner eller meningsfränder eller att ett
härskande parti utnyttjar de behärskades pekuniära
tillgångar. <i>Men vad skall man förstå med oberättigat
ingripande eller övergrepp från statens sida på det
personliga området?</i>

Såsom ovan påvisats, föreligger alltid ett
omoraliskt övergrepp, när en enskild persons eller fleras
vilja verkar genom tvångsåtgärder gent emot mig
eller mitt, såvida jag varken själv bemyndigat till
detta tvång eller genom tidigare uppförande gjort det
berättigat. Men det är också påvisat, att gällande
lag tar ringa hänsyn till dessa förutsättningar. Den
uppfattningen, att det skulle innebära en väsentlig
skillnad, om lagarna gåvos av en härskande minoritet 
eller ett härskande flertal, ha vi redan förut avvisat.
Den demokratiska uppfattningen, att ett flertal alltid
har "rätt", har ingenting att göra med etisk rätt;
övergrepp kan begås lika väl av ett flertal som av
ett fåtal. "Antag att det på en generalförsamling av
filantroper bleve beslutat, att föreningen för att råda
bot mot påvedömets nackdelar, skulle anställa
missionärer att predika omkull detsamma. Skulle
katolikernas bidrag, som lämnats föreningen av humana
hänsyn, bli rättfärdigt använda på detta sätt?" Nej,
men varför icke? Emedan envar kan förstå, att när
han förenar sig med andra, kan han icke rättfärdigt
drivas till handlingar, vilka äro ganska främmande
för de syften, för vars skull han anslöt sig till
föreningen. "Den allmänna principen, som ligger till
grund för den rätta styrelsen av varje förening, är att
dess rätta medlemmar träffa överenskommelse om att
underkasta sig flertalets vilja i alla saker, som röra
föreningens ändamål, men icke andra." Men ingen
ville frivilligt underkasta sig ett flertal, som skulle
kunna avgöra <i>alla</i> ens angelägenheter. En stat, bildad
på samma sätt som en förening, genom <i>allas</i> frivilliga
anslutning, skulle, enligt sakens natur, blott komma
att befatta sig med helt få ting, nämligen sådana,
vilka   det skulle ligga i <i>allas</i> intresse att främja.

Även om en sådan statsbildning, nu och för
beständigt, ligger utanför möjligheternas gräns, skulle
det dock icke sakna intresse att undersöka, vilka
ändamål, som i de bestående staterna kunna antagas höra till
dem, vilka angå allas intressen och dem, som blott
röra några enskilda i samhället. Kunde man ange,
vilka ändamål dessa voro, skulle man med detsamma
ha löst frågan om vad som kunde anses som
statsövergrepp. Och även om det aldrig skulle lyckas att
få statsmakten nygrundad på enhälligt frivilligt
bemyndigande, kunde man dock uppnå, att inom de
gällande statsformerna med kraft föra kampen mot 
alla de särintressen, vilkas främjande påtvingas alla
medborgarna.

Skulle man som sagt söka efter de ändamål,
som äro av sådan beskaffenhet, att de på förhand
kunde uppnå enhällig anslutning, om de uppställdes
som statsuppgifter, skulle de icke visa sig synnerligen
vittomfattande.

W. v. Humboldt, vilken med ett frisinne, som
numera synes utdött, sökte dämma upp för statens
allmakt, påvisar att vad de modärna staterna ha
särskilt brått med är att främja det <i>nyttiga,</i> det
positiva välståndet. Men det nyttiga är ett dåligt
ändamål för staten, ty det är omöjligt att bli ense om vad
som är nyttigt. De styrande skola vara mäst
benägna att intressera sig för sådant som är nyttigt för
dem. Mot detta uppställer v. Humboldt som statens
enda syfte det <i>nödvändiga.</i> Och under det
nödvändigas ok böjer envar villigt huvudet.

Det kan icke vara meningen, att staten skall ta
aktiv del i jordbruk, handel och industri, att den skall
vara välgörare eller utdelare av gåvor till den ene
eller den andre, medan alla övriga förorättas
(ålderdomspension under nu gängse former, tullskydd o. s. v.),
att några medborgare skola betala livsuppehälle för
författare och andra, vilka inte det minsta intressera
dem o. s. v. Ty alla dessa uppgifter äro särändamål,
och de kunna endast fullgöras därigenom, att staten
på det mäst oberättigade och villkorliga sätt tar från
den ene och ger till den andre. Ingen enda av dessa
statsuppgifter skulle kunna uppnå allmän anslutning.
Man kunde tänka sig frivilliga föreningar, bildade
för dessa olika syften, men det är otänkbart, att någon
av dessa föreningar skulle kunna dra alla medborgare
till sig.

Vad skall och kan då staten utan att överskrida
sina naturliga gränser och sin befogenhet uträtta?
Vi vilja omskriva och fullständiggöra den Humboldtska 
tanken sålunda: Den skall <i>reglera och trygga de för
alla ömsesidiga kraven, den skall tillförsäkra envar sitt
(d. v. s. vad han på rättmätigt sätt förvärvat)</i>, såväl
mot inre som yttre inkräktare. Den är, kort sagt, en
beskyddare och upprätthållare av <i>äganderätten</i> i den
bemärkelse och i hela den utsträckning, vi här ovan
fattat detta ord. Här är det statssyfte, som angår
<i>allas</i> intressen och som samtliga medborgare skulle
kunna sanktionera, det enda om vilket de på förhand
kunde veta, att det kan fullgöras utan att en enda av
dem förfördelades, utan att något togs från en till
förmån för en annan. Här är ett ändamål, vilket ej
i likhet med det "nyttiga" är böjligt och flytande,
som av de härskande kan tolkas till enskilda personers
eller klassers favör, och som närmast kan liknas vid en
ständigt rullande lavin, utan ett som står orubbligt fast
såsom det samhälleligt nödvändiga och svårligen kan
tolkas efter förgottfinnande. <i>Den gemensamma
egendomen, använd endast och allenast i de gemensamma
intressenas tjänst!</i>   Det är statens lösen.

Men alla kulturella uppgifter, fattigväsen,
sjukvård etc, som den enskilde ej förmår lösa, skall man
då låta alla dessa bortfalla?

Det finnes ingen enda av dessa uppgifter, som
icke skulle kunna lösas och lösas bättre genom
frivilliga och privata sammanslutningar. Ginge alla
medborgare med dess bättre. Men det är en
egendomlig tanke, att folk skall tvingas till välgörenhet
eller tvingas att främja andra människors
älsklingsideer (musik, skådespelarkonst, tavelinköp etc.) eller
till att skaffa andra människors favoritpoeter tillfälle
till resor, som man gärna själv skulle vilja företaga!
Och såsom Humboldt säger, då det blott är de
människor, vilka ha omedelbart behov och nytta av
föreningarnas syften, som bilda föreningar, uppstå inte
gärna andra än sådana, vilka verkligen äro nödvändiga.
Statens sanna strävanden böra därför riktas mot att 
människorna genom frihet föras därhän, att
sammanslutningar lättare kunna uppstå, vilkas verksamhet i
många fall kan träda i statens ställe.

Den etiska lösningen av problemet om en
rättfärdig statsform kan därför sökas varken i socialismens
eller anarkismens teorier. Socialismen är alltjämt
skyldig att påvisa det berättigade i att statsstyrelsen
tilldelas obegränsad makt och att denna rätt övergår
den enskildes självbestämmanderätt. Anarkismen, som
i ännu mindre grad utformat någon klar, genomtänkt
lära, drömmer om en stat, som kan undvika varje
centraliserad styrelse och dock rättfärdigt utöva den
mest ingripande myndighet, som gärna kan tänkas:
att fördela håvorna efter envars personliga behov!

Nej, någon etisk ordning kan lika litet tänkas
genom uteslutande av en central makt som genom
att tilldela den obegränsad rådighetsrätt. Frågan är
blott, <i>var</i> gränslinjen kan dragas för dess rätt till
inblandning.

—
</chapter>

<chapter name="XI.   Rättfärdighet och humanitet">
<h1>XI.   Rättfärdighet och humanitet.</h1>

Vi ha slutat våra betraktelser så som vi började
dem, att det s. k. humana, det nyttiga i det önskvärda
icke får gå före eller undantränga det rättfärdiga.
Vi beundra människor, som är besjälade av ädla
känslor, ett varmt hjärtelag och idéer inspirerade av
människokärlek. Men sådana människor få icke fodra
att allt vad deras känslor säger dem skall upphöjas
till statsangelägenheter eller på det hela taget till
tvungna uppgifter för andra, vilka icke helt dela
samma känslor. Man har visserligen lov att vara
"human" men icke med andras pängar. Detta gäller
lika mycket för staten som för den enskilde. 

Alldeles särskilt på sin vakt måste man vara,
när dessa varmblodiga känslor segla under falsk flagg
och förväxla sig själva med rättfärdighets sinnet. Ett
slående exempel härpå är det bruk, som allmänt göres
av ordet rättfärdighet till försvar för våldshandlingar
som i god mening iverksättas av politiska idealister.
Sålunda menar Ihering, att revolutioner kunna
rättfärdiggöras genom sina resultat: "De appellera till
historiens oomkullkastliga domstol". Vad skall då
denna domstol avgöra? Om resultatet visade sig. vara
till gagn eller olycka för folket. Men kan den detta?
Och i så fall: <i>när</i> kan en så ofelbar dom uttalas?
Även om dylikt på ett otvetydigt sätt kan avgöras,
har det i alla fall inte det minsta med verklig
rättfärdiggörelse att skaffa. En verklig rättfärdiggörelse
skulle bestå däri, att det kunde påvisas, att
våldshandlingen var <i>föranledd</i> av motsvarande förut,
begågna övergrepp.

Denna begreppsförvirring uppträder under ännu
värre former hos den andliga riktning, vilken under
hela det nittonde århundradet behärskat liberal och
radikal politik, det modärna svärmeriet för humanitet.

Till denna riktnings favoritidéer hör den falska
likhetstanken: att alla människor äro födda lika och
att, om denna likhet gått förlorad under livets lopp,
rättfärdigheten påbjuder, att den på nytt upprättas.
Denna förutsättning är för det första ren
spekulation. Iakttager man vilken barnskara som hälst,
skall man finna, att det finnes härskarnaturer, som
bli mera inflytelserika än andra och göra sig åtlydda
utan andra medel än deras medfödda anlag; på samma
sätt som det bland växterna givas vissa exemplar som
äro födda att härska över andra av samma art.
Jätteekarna exempelvis äro undantag, som ha medfödda
anlag att utveckla sig kraftfullare än andra. Det är
då en oerhörd missuppfattning, om man från principen
om rättfärdigt vederlag anser sig kunna härleda någon
befogenhet att utjämna dylika olikheter eller
ojämnheter frambragta av den omedvetna naturen. Att ge
lika för lika är inte detsamma som att utjämna alla
bestående olikheter.

Föratom denna förfalskade likhetside lever den
modärna radikala humaniteten tillika av dåligt smälta
kristliga tankegångar. Det kristna kärleksbudet gick
i främsta rummet ut på barmhärtighet, tillgift av
förseelser. Ja, det ser t. o. m. ut, som om det icke
blott förnekade rätten att kräva vederlag för dessa
("av dem som tager något från dig, kräv det icke
igen"), utan gick ut på den fullständiga motsatsen av
vederlag med lika för lika, nämligen vedergällning
med gott för ont.

Ingen har väl med mera förståelse än Sören
Kirkegaard framställt det kristliga kärleksbudets
förhållande till rättfärdighetsiden. Kärleken upphäver
skillnaden mellan mitt och ditt, säger han. "Den
sanna kärleken söker icke sitt eget. Den förstår icke
den stränga rättens eller ens billighetens fordringar i
avseende på det "egna", den förstår heller icke att
byta, vilket kärleken gör, som också förstår att vara
på vakt mot att bli narrad (alltså förstår att passa
på sitt eget); ej heller förstår den sig på gemenskap,
som vänskap gör, vilken tillika förstår att passa på
— om det nu gives lika för lika — att vänskapen
kan upprätthållas (alltså förstår att passa på sitt eget).
Nej, den sant kärleksfulle förstår sig blott på en
sak: att bli narrad, bedragen, att ge bort allt utan
att få det minsta igen — se det är icke att söka sitt
eget... Så har omvälvningen av mitt och ditt nått
sin höjdpunkt och därmed också kärleken sin högsta
salighet i sig själv. Ingen otacksamhet, ingen
missförståelse, ingen opåaktad uppoffring, intet hån som
tack, intet, varken det närvarande eller det kommande
kan förr eller senare bringa kärleken att förstå att
den har något, som heter "mitt".

I dessa uttalanden förekommer åtskillig
missuppfattning och baktal av kärlek och vänskap, som,
där de verkligen förtjäna dessa namn, avgjort höra
till de mänskliga förhållanden, där man är minst
beräknande. Härvid skola vi dock icke uppehålla oss.
Vi vilja blott till den Kirkegaardska betraktelsen
anmärka, att den som i sitt samliv med människor
verkligen kan lyfta sig till en sådan höjd — vi tro att
mycket få kunna det — når moralen icke med någon
invändning. Ty den, som är inne i den kristliga
tankegången, vet att det först och sist åligger honom
att betala envar vad man är skyldig. Detta är just
moralens ståndpunkt, och om någon har råd — andligt
eller materiellt — till mera, står han inför moralen
fri. Moralen <i>begär</i> icke, att envar skall kräva vederlag
för sina förluster, även om han är berättigad därtill;
den säger blott till gäldenären: passa på att du icke,
hänförd av ädla och människovänliga känslor,
glömmer det första och det närmaste, de enklaste
rättfärdighetskraven som uppställas runt omkring dig!

De humana politikernas oerhörda missuppfattning
ligger emellertid däri, att de söka överföra dessa mera
sällsynta ideella känslor, som ha sin plats i det
frivilliga, <i>privata</i> samlivet människor emellan till att bli
den drivande kraften i det <i>offentliga</i> livet.
Statsmakten kan redan av det skälet icke vara barmhärtig,
att den icke har något att vara barmhärtig med.
Den har på det hela taget icke något, den kan kalla
sitt. Den är blott ett fördelningsorgan för anförtrott
gemensamt gods, och dess uppgift kan därför endast
vara att förvalta detta i allas intressen.
Barmhärtighet och medlidande är dessutom något personligt; det
är helt visst otänkbart att klasser eller partier skulle
nära dylika känslor gentemot andra än sig själva och
sina närmaste anhängare. Men de, som icke bli
föremål för dessa känslor eller själv nära dem, måste
känna varje reform som bygger på den, som ett 
omotiverat tvång. Dylika reformer äro på förhand
hänvisade att tjäna särintressen och att få en kortvarig
levnad. Annorlunda är det med dem, som bygga på
sociala naturlagar såsom vederlagsprincipen, vilken
allena har betingelser för att komma i rapport med
allas intressen. De komma inte att gå någon för nära.
"Verklig social hjälp kan blott lämnas med
rättfärdighetens bistånd", säger <i>Ruskin"</i>. Icke kärlek, icke
tro, icke hopp skall göra det. Människorna bli
kärleksfulla på dåraktigt sätt, troende till ingen nytta,
såvida de icke först och främst äro rättfärdiga; och
de bästa personer ha släktled efter släktled levat i
den stora missuppfattningen, att de kunna hjälpa de
fattiga med allmosor och med att predika tålamod
eller hopp, med varje annat medel, mildrande eller
tröstande, med undantag av den enda sak, Gud har
befallt dem — "rättfärdighet".

Undersöker man de modärna politikernas system,
de liberalas såväl som socialisternas, skall man nästan
alltid finna den nedslående anblicken av att vad de
kalla rättfärdighet icke är annat än futtiga, dåligt
använda idealstumpar, hämtade än från
revolutionsmännens än från teologiens mark.

Gåvolagstiftningen är nämnd. Det är en
lagstiftning, som tar från en och ger en annan. Vi ha lagar,
pensionslagar, som neka den flitige och sparsamme,
vilken samlat något eller den, som ännu har lust
uträtta något, den fastställda hjälpen, medan den late
eller ödslande är självskriven till hjälpen. Våra
skattelagar innebära plundring av skickligheten, för-mågan,
sparsamheten, blott för att "minska den bestående
olikheten".

Man måste medge att socialismen har fått en
väsentlig sida av det sociala livet fram i sitt rätta
ljus, att egendomsproblemet måste lösas med 
vederlagsprincipen såsom utgångspunkt. Den förkastar ju
alla medfödda rättigheter till egendom och erkänner
blott den, som kan fotas på gottgörelse eller lön för
utfört arbete, liksom den begär, att arbetet skall ha
sin lön helt och fullt. Dess värre har socialismen
ändå långt ifrån nått till en klar uppfattning av sina
tankar, utan står ännu med ena benet i de "humana"
ideernas värld. Ännu hör man från dessa läger
alltför mycket otåligt och omoget missnöje med den
ekonomiska olikheten och alltför mycken omanlig klagan
och appeller till samhället om välgörenhet i stället
för frimodiga krav om rättfärdighet. Och när det
blir fråga om fördelningsprinciperna i den socialistiska
staten, äro författarne ännu villrådiga och långt ifrån
ense. Några mena, att det äro rättfärdigt, att den som
av naturen är mest begåvad och alltså kan utföra
sitt arbete med minsta ansträngning, mottar en större
andel av livets håvor än den, för vilken arbetet på
grund av hans ringare begåvning är mera betungande.
Det är tiden, som skall betalas, påstå de; de se icke
att om man bjuder en rask och en långsam arbetare
samma timlön, blir det detsamma som att ge det
dåliga arbetet mera betalt än det goda, vartill kommer,
att det är fördelaktigare att få sitt arbete utfört raskt
än långsamt. — Andra tro icke, att en skala för
arbetets vederlag över huvud taget är nödvändig; alla
skola ha lika mycket. Andra åter vilja, att envar
skall ha efter sitt behov och tro sig kunna tillmäta
detta behov. Dessa exempel få vara nog för att visa,
hur långt socialismen ännu är från att tillfullo
uppfatta vad begreppet rättfärdigt vederlag innebär.

Rättfärdighet! Skulle man döma efter
användningen av ordet, kunde man tro, att det var en princip,
som genomsyrade världen. Kan någonsin en sak vare
sig politisk eller ekonomisk ha utsikt att gå igenom
med mindre den göres till en rättfärdig sak? Läs
kerkyraiernas tal hos Thukydides<footnote>Thukydides, en berömd grekisk historiker från det 5:te
århundradet före Kristus, börjar sin skildring av det
peloponnesiska kriget med en förhandling mellan kerkyraierna och
korintierna, varunder de första mycket starkt åberopa
"rättfärdighetens grundsatser".</footnote>. Läs de senaste
riksdagsförhandlingarna och se, om det icke är detta
argument man tar till, när intet annat gör intryck:
att man har rättfärdigheten på sin sida. Och dock
hur ofta visar det sig inte vara bländverk. Det som
utbasunerades såsom rättfärdighet, var välberäknad
klyftighet, småsinnad egoism; eller kanhända var det
hjärtat, som flödade över av sympati och medlidande!
Man får tro, att det vackra ordet oftast användes i
naiv och omedveten tillit till dess otillräcklighet; ty
när man inte ens hos vetenskapsmännen har uppnått
enighet om betydelsen av ordet, hur kan man då
begära, att politiska agitatorer skola visa
självbehärskningen i användningen därom. Men då och då får
det tyvärr också göra tjänst i medvetna lumpna
falsarier.

Det är säkert en fara för det offentliga livet, att
betydelsen av ord sådana som rätt och orätt icke från
barndomen och under skoltiden inpräntas så klart och
djupt i ungdomens medvetande, att menige män alltid
kunde vara i stånd att kontrollera missbruk av
desamma.

*
</chapter>
<chapter name="Annons: Ekonomiska Frihetsförbundet">
<h1>Ekonomiska Frihetsförbundet.</h1>

<i>Grundsats:</i> Ekonomisk rättvisa — lika rätt för alla
— genom möjligast rättvisa medel.

<h2><i>Program:</i></h2>

<i>1.     Jordvärdets socialisering.</i>

<i>2.     Den indirekta (särskildt tullskatternas) och den på
arbetetyngande beskattningens gradvisa, möjligast snara avskaffande.</i>

<i>3.     Bekämpandet av privat monopolism i allmänhet.</i>

<i>4.     Kooperationens främjande.</i>

Förbundet verkar för saklig undersökning av social-etiska
spörsmål och för utvecklingen av en sund social rättsuppfattning.

Rent praktiskt lägger förbundet synnerlig vikt på en
grundlig tullreform i förening med jordvärdereform, spritskatternas
avlösning genom jordvärdeavgift, lösningen af
egnahemsrörelsens jordfråga, kvinnans ekonomiska emancipation etc.   

Förbundet är ett rent upplysningssällskap och har därför
inga partipolitiska syften. Upplysningsverksamheten bedrives
så vitt möjligt bland alla folklager, inom skillda föreningsläger
och partier.

I förbundet tillämpas fri rösträtt.

Medlemskap står öppet för envar intresserad. Frivillig
årsavgift.

Föreningar med sociala syften (nykterhetsföreningar,
kooperativa föreningar, småbrukar- och fackföreningar etc), kunna,
ansluta sig till och samarbeta med förbundet. Även här är
årsavgiften frivillig. Inbetalas minst 3 kr. erhålles förbundets
tidskrift och flygskrifter fritt tillsända.

För närmare upplysningar tillskrives Ekonomiska
Frihetsförbundets sekretariat, <i>Filipstad.</i>

<i>Ekonomiska Frihetsförbundets skrifter:</i>

1.    <i><b>J. H.:</b></i> <i>Jordvärdereform på Nya Zeeland</i>. 32 sid. Pris 15 öre.

2.     <i><b>Severin Christensen:</b></i> <i>Rätt och orätt.</i>   68 sid.   Pris 60 Öre.

3.    <b><i>Jakob B. Lange.</i></b>   <i> Socialekonomi.</i>   Pris 1 kr.

<b><i>BUDKAVLEN,</i></b> <i>Tidskrift för social etik och ekonomisk reform.</i>
Organ för Ekonomiska Frihetsförbundet.

<b><i>Budkavlen</i></b> verkar för en utvecklad <i>social rättsuppfattning,</i>
för åtgärder ledande till <i>ekonomisk frihet</i> (däribland
<i>jordvärde-</i> och <i>tullreform</i> för en sund social uppfattning av <i>fredsfrågan,</i>
för <i>prässens emancipation</i> etc.

<b><i>Budkavlen,</i></b> följer hithörande rörelser i utlandet. — Groda,
in- och utländska krafter medverka i tidskriften.

<b><i>Budkavlen,</i></b> som är fri från vanligt annonsgeschäft,
utkommer, tvångsfritt (som regel med ett nummer i månaden).
Prenumerationpris (postarvode inberäknat) kr. 2: 20 pr år. Vid
rekvisition av minst 5 ex. från <i>Budkavlens exp., Filipstad.</i>

Utgivarekorsband 25 % rabatt.
</chapter>
<chapter name="Innehåll">
<h2>Innehåll:</h2>

Sid.
I.    Rättrådighet..........      3

II.    Den sociala naturlagen.......      8

III.     Erfarenhet angående det rättmätiga vederlagets betydelse för samlivet ....    13

IV.    Tinnes några andra sociala naturlagar?   .    17

V.    Om skuld?     ...........    21

VI.    Löften.............    25

VII.    Övergrepp på egendom   .......    29

VIII.    Vad är det,  som förmår en människa att handla moraliskt   ........    41

IX.    Naturlig rätt och juridisk rätt     ....    47

X.    Stat och individ     ........    54

XII.    Rättfärdighet och humanitet   .....    60

*
</chapter>
