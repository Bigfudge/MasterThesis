FINSKA KRIGET

1808-1809



SKILDRADT AF C O NORDENSVAN









<img><b>Björneborgarnas marsch.</b>
<i>ALB. EDELFELT.</i></img>


<h1>FINSKA KRIGET</h1>

1808—1809

SKILDRADT

AF

C. O. NORDENSVAN

MED TALRIKA PORTRÄTT, KARTOR OCH PLANER, BILDER I TEXTEN,
DUBBELPLANSCHER OCH FÄRGTRYCKSPLANSCHER

EFTER TECKNINGAR AF FLERE UTLÄNDSKA
SAMT FÖLJANDE SVENSKA OCH FINSKA KONSTNÄRER!

<i>M. ADLERCREUTZ, G. BERNDTSON, V. BLOMSTEDT, ALB. EDELFELT, ALB. GEBHARD,
GUNNAR HALLSTRÖM, O. HJORTZBERG, J. HÄGG, NILS KREUGER, P. LARSSON-PALM,
BRUNO LILJEFORS, G. LINDBERG, D. LJUNGDAHL. AUG. MALMSTRÖM,
H. SCHJERFBECK, JOH. TIRÉN m. fl.</i>

STOCKHOLM.
ALBERT BONNIERS FÖRLAG.


STOCKHOLM.  ALB. BONNIERS BOKTRYCKERI 1898.

Nio årtionden hafva runnit bort i tidens flod, sedan världshändelsernas 
vågskvalp sköljde våra stränder och vårt folk kallades att
värna sin frihet och sin själfständighet. Men trots tidens längd lefver
minnet af finska kriget lika lifligt för våra dagars svenskar och finnar
som för dem, hvilkas fäder kunde tälja sina bedrifter i kampen med
ryssar och kosacker. Orsaken härtill är lätt att fatta. Den kraft och
det mannamod, som under allt igenom vidriga omständigheter aldrig
sveko, förläna åt denna Finlands ädla kamp ett tragiskt hjälteskimmer,
som måste verka anslående på hvarje känsligt sinne, och sprängandet af
de band, hvilka under århundraden förenat Finland med Sverige, har
mäktigt fört tanken tillbaka till den våldsamma skilsmässan. Då härtill
kommer, att Finlands främste skald och ädlaste son strängat sin lyra för
att föreviga det dystra minnet af Finlands tappra kämpar och gjort detta
på ett sätt, som omedvetet finner genljud i hvarje oförvilladt hjärta,
barnets lika val som gubbens, torde orsakerna vara angifna, hvarför
finska kriget 1808 och 1809 icke snart skall glömmas på någondera
sidan Bottenhafvet.

Äfven ur en annan synpunkt är ifrågavarande krig just nu af stor
betydelse. Af detsamma lär man kanske mera än af någon annan
händelse känna den himmelsvida skillnaden mellan förhållandena vid det
nittonde århundradets morgon och vid dess afton. 1808 års män, både
på svenska och ryska sidan, voro barn af det föregående århundradet,
uppfödda i dess åskådningssätt, och hade ännu ganska litet blifvit berörda
af det nya århundradets väldiga och världsomhvälfvande nyheter. För
oss, som skådat dessa och lärt känna deras följder, som erfarit, hvilka
medel nu stå krigföringen till buds, och som lefvat oss in i nutidens
åskådningssätt, erbjuder bilden af våra förfäders kamp för nio årtionden
sedan ett utmärkt medel att uppfatta skillnaden mellan då och nu, att
uppskatta betydelsen af de stora framstegen.
Finska kriget har funnit många skildrare, men ändock torde ett nytt
arbete om detsamma icke få anses öfverflödigt. De äldre arbetena rörande
detta krig äro mer eller mindre ofullständiga och icke fullt njutbara för
nutidens läsare. De nyare äro antingen rent krigshistoriska eller ock
framställda i berättelseform eller slutligen frukten af omfattande studier
uteslutande med hänsyn till de i kriget deltagandes åsikter, hvarvid den
historiska handlingen endast tjänar såsom stomme.

Föreliggande arbete afser att så vidt möjligt förena alla de nämnda
syftena, att sålunda så fullständigt som möjligt utan att blifva tröttande
och på ett för den stora allmänheten njutbart sätt skildra krigshändelserna
och undersöka förhållandena i det land, som närmast berördes af kriget.
För att göra denna skildring fullt lefvande har bilden, så långt möjligt
varit, blifvit tagen till hjälp.

<h2>Innehållsförteckning.</h2>

<b>Finland under sjuttonhundratalet</b> ....................... 1

Sveriges politiska läge vid sjuttonhundratalets inträde. Finland under Karl
XII. Tillståndet efter kriget. Krigsutbrottet 1741. Fälttågen 1741 och 1742.
Ryssarna i Finland. Kejsarinnan Elisabets manifest. Freden. Välståndet
i Finland ökas. 1788—90 årens krig. Finlands vidare förkofran. —
Försvarsväsendet i Finland. Indelta trupper 1808. Värfvade trupper. Vargering.
»General en chef.» Truppernas duglighet. Befästningsfrågan i Finland.
Sveaborgs grundläggning. Försvarsplan för Finland. Ehrensvärd.
Fästningsbyggandet. Arméens flotta. Klingspors försvarsplan. Bedömande.

<b>Krigets orsaker och utbrott</b> ....................... 19

Gustaf IV Adolfs politik intill 1805. Sverige sluter sig till koalitionen mot
Napoleon. Fälttågen 1805 och 1806—7. Fälttåget i Pommern 1807. Freden
i Tilsit och den hemliga traktaten. Napoleon och Alexander. Gustaf IV
Adolfs hållning. Ryssland förklarar England krig. Alexanders ställning till
krigsfrågan. Stedingk. Notväxling. Ställningen förvärras på nyåret. Stedingk
varskor högste befälhafvaren i Finland samt konungen. Sverige sluter
fördrag med England. Stedingk hos kejsaren. Kejsarens skrifvelse af den
22 febr. Danmarks krigsförklaring.

<b>Krigsförberedelser, krigsplaner och uppmarsch på ryska sidan.</b> 30

Rysslands stridskrafter till lands. Rekrytering. Beklädnad och utrustning.
Krigisk anda och krigsduglighet. Flottan. — Fälttågsplanens uppgörande.
Suchtelen. Sprengtporten. Buxhöwden. Fälthärens sammansättning.
Krigsplanen. Uppmarsch.

<b>Krigsförberedelser, krigsplaner och uppmarsch på svenska sidan.</b> 38

Krigsväsendets allmänna tillstånd. Sveriges stridskrafter till lands.
Officerarna. Beklädnad och utrustning. Flottan. Hemliga krigsberedningen.
Försvarsplan. Klercker. Finska truppernas samling. Härens indelning.
Klingspor. Militära åtgärder i Sverige.


<b>Från gränsen till Tavastehus</b> — Den 21 febr. — 1 mars ....... 50

Ställningen den 20 februari på svenska sidan. På ryska sidan.
Krigsskådeplatsen. Ryssarna öfvergå gränsen. Proklamationer. Rörelserna den 21—23
februari. Strider den 24. Ryssarna framrycka långsamt. Svenskarna gå
tillbaka till Tavastehus. — Strider vid Orimattila och Okerois. Ställningen
den 28. Ryssarna framrycka till Tavastehus. Ställningen vid Tavastehus.
Klingspor öfvertager befälet. Återtåg beslutes. Betraktelser öfver ställningen
och Tavastehus' uppgifvande. Aminoff. Gripenberg. Adlercreutz.
Palmfelt. Döbeln.

<b>Från Tavastehus till Gamla Karleby. Ryssarna i södra Finland</b>
Mars .......................................... 75

Ställningen på svenska sidan vid mars månads ingång. Återtåg beslutes
Vägar därför. Återtåget anträdes. 3:e brigaden bildas. Ryssarna framrycka
till Tavastehus. Buxhöwdens anordningen för krigets fortsättning. Det 
svenska högkvarteret. Återtågets utförande. Strider vid Tammerfors. På
väg till Björneborg. Striden vid Haistila. Nya anordningar af Buxhöwden.
Svenska hufvudhären vid Jakobstad och Gamla Karleby. Klingspors 
missuppfattning af ställningen. Omdömen om hans åtgärder. Ryssarna förfölja
till Vasa och Ny Karleby. 5:e divisionens marsch tvärs igenom Finland.
Ryssarna besätta södra Finland och Åbo. — Svartholm. Tillståndet
därstädes och försvarsåtgärder. Fästningens rekognosering och inneslutning.
Parlamentering. Beskjutning. Kommendanten föreslår stillestånd. Förslag
och underhandlingar om dagtingan. Den afslutas. Fästningens
öfverlämnande. — Ställningen vid mars månads utgång.

<b>Från Savolaks till Uleåborg</b> — Slutet af febr. och mars ........ 101

Savolaksbrigadens samling. Cronstedt. Väntan på ryssarna. Vägarnas
riktning. Savolaksbrigadens farliga ställning. Ryssarna gå öfver gränsen.
Cronstedt anträder återtåg. Ryssarnas misslyckade rörelse mot S:t Michel.
De samla sig vid Jorois. Striden vid Leppävirta. Striden vid Kuopio. 4:e
brigadens återtåg till Uleåborg. Ställningen på svenska sidan vid mars
månads utgång.

<b>Siikajoki och Revolaks</b> — April ......................... 111

Sandels framsändes till Frantsila. 5:e brigaden bildas. Buxhöwdens plan
att öfvergå till Sverige. Han befaller framryckning till Uleåborg. Svenskarna
fortsätta återtåget. Kulnev. Strider vid Ypperi och Viiret. Löwenhjelm
tillfångatages. Adlercreutz generaladjutant. Återtåget fortsättes från
Brahestad. Ryssarna följa efter. Striden vid Siikajoki. Svenskarna gå tillbaka
till Lumijoki—Limingå. Cronstedt öfvertager befälet vid Frantsila. Bulatovs
marsch öfver Vihanti till Revolaks. Cronstedt marscherar till Paavola.
Öfverfallet vid Revolaks. Följderna af svenskarnas seger.


<b>Sveaborg</b> — Februari—maj .............................. 134

Fästningens belägenhet och beskaffenhet. Svårigheten att bombardera
Sveaborg. Brister rörande fästningen. Cronstedt. Befälet. Fästningens
sättande i försvarsskick. Besättning. Konungens instruktion för Cronstedt.
Dennes uppfattning. Gutoffsky öfverraskas i Helsingfors. De försvarandes
overksamhet. Ryssarnas ankomst, styrka och utsikter. Beskjutningen den
17—21 mars. Första parlamenteringen. Upprepade parlamenteringar.
Krigskonselj sammankallas. Ryssarnas uppfattning och tillvägagående.
Beskjutningen den 28 mars—2 april. Förnyad parlamentering och öfverläggning i
krigskonseljen. Konventionen den 6 april. Bevekelsegrunder för densamma.
Jägerhorn och dennes inflytande. Andra bidragande personer. Bidragande
orsaker. Konventionen meddelas besättningen.  Holmarnas utrymmande.
Ryssarnas åtgärder under stilleståndet. Åtgärder inom fästningen. Svenskarna
utrymma och ryssarna besätta Sveaborg.

<b>Omslaget. Åland och Gotland. Förberedelser för sommarfälttåget</b>
— Maj .................................... 163

Rysslands krigsförklaring och införlifvande af Finland. Kejsarens plan
att öfverföra trupper till Sverige. Ryssarnas ställning i Finland. 5:e brigaden
rycker fram till Frantsila. Striden vid Pulkkila. Borttagandet af ryska
förråd. Väpnade bönder taga det ryska förrådet i Iisalmi. Öfverfallet vid
Taipale. Malm stormar Kuopio. Hans ställning därstädes. Sandels rycker
fram till Kuopio och återtager Savolaks. Sandels. Svenska hufvudhären. —
Åland befrias från ryssarna. — Gotland besättes af ryssarna men befrias. —
Ryska förstärkningar till Finland. Buxhöwdens fälttågsplan. Skyddet af
kustlandet. — Rustningar i Sverige. Tibells förslag till krigsplan. Konungens
planer på Norge och Seland  Fälttåget mot Norge. Konungens
invändningar och beslut. Finska härens styrka.

<b>Misslyckade landstigningar. Sandels i Savolaks</b> — Juni ....... 191

Klingspors dröjsmål. O v. Fieandts ströftåg. Rörelsen söderut begynner.
Ryssarna utrymma Gamla Karleby. Svenskarna besätta staden och fortsätta
söderut  Anfallet mot Ny Karleby. Svenska härens framryckning dit. —
Landstigningen i Vasa. Striden i Vasa. Plundringen i Vasa. Bönderna
resa sig i kusttrakterna. — Landstigningen vid Lemo. Ryska
skärgårdsflottan utlöper. Svenska skärgårdsflottan och landstigningskåren afgå.
Vegesack. Landstigningen. Striden. Återinskeppning och afsegling. —
Sandels' ställning i Savolaks. Barclay de Tolly. Ryssarna framrycka.
Striden vid Jorois. Striden vid Kutumäki. Fahlanders återtåg. Sandels
utrymmer Kuopio och tager ställning vid Toivala. Dess anordnande.
Anfallet mot Kuopio den 24 juni. Öfverfallet vid Paukarlaks. Barclay de
Tolly afbryter sin afmarsch västerut. Anfallet mot Kuopio den 1 juli.
Ryssarna få kanonbåtar. Sandels' ställning i juli.

<b>Lappo. — Nerpes</b> — Juli .............................. 218

Utsikterna för svenska hären vid juli månads ingång. Dess ställning.
Ryssarna gå tillbaka till Salmi. Vlastov drifver Fieandt från Lintulaks.
Ehrenroth framrycker till Lappo. Ryska förberedelser för framryckning
Rajevskij rycker fram till Lappo. Fieandt besegras vid Kotkasaari. Klingspor
besluter anfall mot Lappo. Svenska hären framrycker till Kauhava.
Framryckningen till Lappo. Adlercreutz undersöker slagfältet. Läget. Stridens
början. Döbelns anfall mot Storbyn. Striden i skogen. Ryssarna intaga
ny ställning. Anfallet mot densamma. Ryssarnas återtåg. Svenska härens 
overksamhet  Roths ströftåg. Rajevskij anträder återtåg. Kamenskij
öfvertager befälet. v. Otter rycker fram till Kauhajoki. — Resningen i 
kustlandet. Landstigningar. Ställningen vid Finby bro. Striden därstädes.
v. Otter drager sig tillbaka  2:a brigaden afgår till Kurikka.

<b>Konungen på Åland. Sjökriget i Åbo skärgård</b> — Juli och augusti. 250

Konungens planer på Seland. De engelska hjälptrupperna. Konungen
afreser till flottan i Åbo skärgård. Striden vid Rimito Kramp  Striden i
Bockholmssund. Ryska flottan kringgår Kimito-ön. Konungen afreser till
Åland. Striden vid Tallholmarna. Ställningen vid Sandöström. Striden
därstädes. Paléns landstigning. Ryska skärgårdsflottans förening och
förstärkning. Svenska och engelska flottan behärskar Östersjön. Ryska
örlogsflottan utlöper. Sjöstrider. Ryska flottan drager sig in i Baltischport. —
Konungen besluter bilda en här på Åland. Dennas sammansättning och
styrka. Konungen. Truppförflyttningar.

<b>Kauhajoki, Alavo, Karstula, Lappfjärd</b> — Augusti ............ 263

Ställningen på ryska sidan; förstärkningar. Svenska stridskrafterna.
Kamenskij. Rysk anfallsplan. — Döbeln och 2:a brigaden i Kurikka.
Framrycker till Kauhajoki. Ställningen därstädes. Ryssarna anfalla. Striden.
Gyllenbögel ingriper. Döbeln rycker fram till Lappfjärd. Döbeln sjuknar. —
Svenska hufvudhären vid Ruona. Klingspor besluter framryckning till Alavo.
Framryckning till Saarvikka. Svenskarnas framryckning till strid. Ryssarnas
ställning  Striden vid Alavo. Förföljning till Etseri och Virtois. Kunde
segern begagnas? — Kamenskij vänder om öfver Jyväskylä—Keuru; sänder
Vlastov mot Fieandt. Dennes belägenhet och förslag. Han tager ställning
vid Karstula. Ryssarna framrycka. Striden i fronten. Omfattningen. Fieandts
återtåg. — Klingspor vill öfverföra hären till Sverige. Kamenskij vid Alavo.
— Striden vid Nummijärvi. Vegesack landstiger vid Kristinestad. Striden
vid Lappfjärd.

<b>Ruona och Salmi. Återtåg</b> — 1—12 september .............. 293

Svenska härens styrka och fördelning. Ryska styrkans fördelning.
Ställningen vid Ruona. Kamenskijs framryckning och anfallsplan  Ryssarnas
första anfall. Svenskarnas motanfall. Deras andra anfall. Betraktelser.

Svenskarna gå tillbaka till Salmi. Kulnev spanar under natten. Ställningen
vid Salmi. Striden i förpostställningen. Hufvudstriden. Svenskarnas
återtåg. Förluster. Verkan af händelserna. — Konungens svar till Klingspor.
Svenska härens återtåg mot Vasa. Händelser vid kusten. Kamenskijs
utvägar. Återtåg till Lillkyro. Ryssarna framtränga mot Ny och Gamla
Karleby. Vasa utrymmes. Afmarsch till Vörå.

<b>Juutas och Oravais. Lohteå</b> — 13—30 september .............. 315

Svenska hufvudhären går tillbaka till Oravais. Döbeln begifver sig till
Juutas. Ställningen därstädes. Striden. Segerns betydelse. Ställningen på
svenska sidan. — Kamenskijs långsamma framryckning. Adlercreutz' beslut
att upptaga strid vid Oravais. Ställningen därstädes. Ryssarnas
framryckning Svenska arriergardets strid och återtåg. Hufvudställningens besättande.
Svenskarnas framryckning och anfall. Dess misslyckande. Svenskarnas
andra anfall. Ryssarnas sista anfall. Svenskarnas nattliga återtåg.
Förluster. Händelser vid Gamla Karleby. — Återtåg bakom Gamla Karleby
älf. Ryssarna följa efter. Tillståndet inom svenska hären. Buxhöwden
begifver sig till hären. Stillestånd afslutes. Ny förläggning intages.
Klingspor lämnar hären. Döbelns anfallsplan.

<b>I Savolaks och Karelen</b> — Augusti och september ............ 337

Förberedelser till folkresning i Karelen. Alexejevs första framryckning till
Joensuu. Bönderna resa sig. Striden vid Mönninvaara. Ryssarna draga sig
tillbaka. Malms framryckning och strid vid Pelgijärvi. Dolgoruki
öfvertager befälet och framrycker till Joensuu, dit Malm gått tillbaka. Christiernin
anländer. Striden med bönderna vid Pielisjärvi. Tiainen. Ställningen vid
Toivala. Dolgoruki framrycker till Toivala. Sandels utrymmer
Toivala-ställningen och drager sig tillbaka till Iisalmi.

<b>Konungen. Lokalaks och Helsinge. Sjökriget</b> — September och
oktober......................................... 349

Nya landstigningsplaner. Striden vid Grönvikssund. Anordningar för
landstigningen vid Lokalaks   Flottan skyddar företaget  Stjernstams 
landstigning. Landstigningen vid Lokalaks. Strid och återinskeppning. Striden
i Palva sund. Läget på sjön. Landstigning vid Helsinge befalles. Ryssarnas
motåtgärder. Landstigning och framryckning. Striden vid Viais och Himois.
Återtåg. Återinskeppning. Konungen möter trupperna. Flottans bedrifter.
Flottorna gå i vinterkvarter. Försvarsanstalter på Åland. Konungen lämnar
Åland.

<b>Från Virta och Himanko till Torneå</b> — Oktober—december ....... 363

Krigsläget vid stilleståndets början. Underhållet. Sjukvården.
Truppförflyttningar. Härens styrka. Sveriges stridskrafter. Ryska hären i Finland.
Läget på ryska sidan.  Stilleståndet uppsäges. — Ställningen vid Virta bro.


Stridens början. Striden om bron och Kaupila. Ryssarnas anfall mot
hufvudställningen vid Linna. Svenskarnas motanfall. Stridens fortsättning
och slut. Uppsamlandet af döde och sårade. Sandels' återtåg till Salahmi.
Dunkers öfverfall vid Virta bro. Sandels går tillbaka till Frantsila. —
Ställningen vid Himanko. Kamenskijs förberedelser. Klercker går tillbaka
bakom Kalajoki älf. Ryssarna rycka framåt. Ryssarna kringgå svenskarna,
som utrymma Kalajoki-ställningen. Ställningen vid Pyhäjoki  Förpoststriden
vid Ypperi och Viret. Ryssarna öfvergå Pyhäjoki älf, och svenskarna draga
sig tillbaka till Brahestad. Klercker inleder stilleståndsförhandlingar.
Svenskarna draga sig bakom Siikajoki älf. Stilleståndet i Olkijoki. Svenska
hären utrymmer Finland. Dess förläggning under stilleståndet.

<b>Under stilleståndet</b> — Januari—mars ....................... 390

Öfverblick öfver 1808 års fälttåg. Folkresningarna. Den ryska
krigföringen. — Konungen och det politiska läget   Försök att anskaffa
penningar. Nytt förbund med England   Krigsgärd. Försvarsanstalter.
Tibells förslag. Norra arméen bildas. Händelserna på västra och södra
krigsskådeplatserna. Tillståndet vid norra finska arméen. Konungens skiljande
från styrelsen. — Buxhöwdens afsikter. Buxhöwden aflägsnas från
befälet och ersättes af Knorring. Kejsarens önskningar. Knorrings svårigheter. Araktschejev. Ryssarnas stridskrafter. Nya svårigheter och deras
bekämpande.

<b>På Åland och på Upplandskusten</b> — Mars ............... 406

Ställningen på Åland. Husen på Kumlinge, Sottunga m. fl. öar brännas.
Döbeln öfvertager befälet. Stridskrafter på Åland. Döbelns
försvarsanordningar. Ryssarnas framryckning. Döbelns motåtgärder. Underrättelsen om
statshvälfningen. Lagerbrings beskickning. Döbeln drager trupperna tillbaka.
Underhandlingar i Klementsby. Ryssarnas framryckning. Svenskarnas
återtåg öfver Ålands haf. Döbelns ställning vid Grisslehamn. Ryssarna i
Grisslehamn. Lagerbrings underhandlingar på Åland. Kejsarens ogillande.
Barclay de Tolly efterträder Knorring.

<b>Öfver Qvarken och i Västerbotten</b> — Mars ................ 420

Qvarken. Ryssarnas tåg öfver Qvarken. Ställningen på svenska sidan.
Ryssarna släppas icke i land. Ryssarna framrycka mot Umeå. Cronstedt
föreslår konvention. Svenskarna lämna Umeå. Ryssarna intåga i
Umeå. Ryssarna gå tillbaka öfver Qvarken. — Ställningen vid Torneå. Schuvalov
uppsäger stilleståndet. Gripenberg  besluter upptaga strid vid Kalix.
Ryssarna framrycka till Torneå. Förpoststriden vid Sangis. Schuvalov öppnar
underhandlingar. Gripenberg håller krigsråd. »Konvention» underskrifves i
Månsbyn. Gripenberg begifver sig till Torneå. Underrättelsen om det
allmänna stilleståndet   Missnöjet bland trupperna. Dagtingan. Finska truppernas
styrka. Omdömen om kapitulationen.


<b>I Finland under kriget</b> .............................. 436

Styrelsen i de af ryssarna besatta delarna af landet. Inkräktarnas
hållning. Resningarnas undertryckande. Tillgodoseende af ryska härens behof.
Ordensutmärkelser. Wibelius. Tengström. Calonius. Tro- och huldhetsedens
afläggande. Frågan om boställenas indragning. Åtgärdens inställande.
Finnarnas hållning. Kejsarens ståndpunkt. Finska deputationen i S:t
Petersburg. Kallelse till landtdag. Ändringar i landets styrelse. Landtdagen
i Borgå.

<b>Sommaren i Västerbotten och Ångermanland</b> — April—juli ...... 445

Hertigen-regenten söker Napoleons medling. Förslag till underhandlingar
framställas till ryska regeringen   Kejsar Alexanders uppfattning. Ryska
stridskrafter i Finland. Ryssarnas afsikter. Ställningen på svenska sidan.
Afbrott i händelserna. Ryssarna rycka framåt. Wredes uppfattning af läget.
Furumarks ställning vid Skellefteå. Strid och dagtingan. Döbeln räddar
förråden i Umeå. Nytt afbrott i händelserna. Svenska fördelningens omdelning 
och förläggning. Ryssarnas belägenhet. Svenskarna framrycka till
Hörnefors. Ställningen därstädes. Ryssarnas plötsliga anfall och striden.
Dunckers död. Svenskarnas återtåg. Nytt afbrott. Norskt infall i Jämtland.

<b>Säfvar och Ratan</b> — Augusti ...................... 460

Fredsunderhandlingars inledande. Expeditionen till Vesterbotten beslutes.
Händelser till  sjös.  Sveriges stridskrafter. Puke. Wachtmeister. 
Kustarméen. Affärden. Krigsråd i Hernösand. Färden till Ratan.
Landstigningen. Kamenskijs ställning. Han återvänder från Öre älf till Umeå.
Svenskarnas framryckning till Säfvar. Ryssarnas marsch till Töfte. Flottans
företag mot Umeå. Ställningen vid Säfvar. Svenska härens fördelning.
Striden väster om Säfvarbron. Striden på Finnberget   Schreiders
genombrytning. Svenskarnas återtåg. Djekneboda. Återtåg till Ratan. Ställningen
därstädes. Kamenskijs framryckning och anfall. Striden vid Ratan. Svenska
hären inskeppas. — Ställningen vid Öre älf. Svenskarna framrycka till Umeå.
Kamenskij drager sig tillbaka. Svenskarna besätta Umeå. Stillestånd.
Kustarméen reser hem. Omdömen om företaget.

<b>Freden. Slutet</b> — September ............................ 480

Fredsunderhandlingarna. Nya föreskrifter från Sverige begäras. Kejsaren
fastställer Torneälfsgränsen. Fredsslutet. Döbelns afskedstal till de finska
trupperna. Härens upplösning. Ryssarnas aftåg. Krigets lärdomar.


<h2>Illustrationer.</h2>

*

<table>
<td 2 c><b>Porträtt.</b>
<td><td r>Sid.
<td>Augustin Ehrensvärd ..............................<td r> 5
<td>Magnus Björnstjerna ............................. <td r>17
<td>Kejsar Alexander I .............................. <td r>21
<td>Gustaf IV Adolf ................................. <td r>24
<td>Friherre Kurt v. Stedingk ....................... <td r>28
<td>Göran Magnus Sprengtporten ...................... <td r>32
<td>Generalen grefve v. Buxhöwden ............... <td r>33, 36
<td>General von Suchtelen ........................... <td r>37
<td>Generalen grefve Mauritz Klingspor .............. <td r>41
<td>Generallöjtnanten frih. K. N. af Klercker ....... <td r>43
<td>Generalen frih. G. M. Armfelt ................... <td r>47
<td>Generalmajor Tutschkov III ...................... <td r>55
<td>Generalmajor J. F. Aminoff ...................... <td r>68
<td>Generalmajor C. J. Adlercreutz ............. <td r>69, 229
<td>Generalmajor G. C. v. Döbeln .................... <td r>73
<td>Generallöjtnanten furst Bagration ............... <td r>86
<td>Öfversten grefve J. A. Cronstedt ............... <td r>102
<td>Generallöjtnant Tutschkov I .................... <td r>104
<td>Öfverste J. P. Kulnev .......................... <td r>115
<td>Öfverste Löwenhjelm ............................ <td r>116
<td>Viceamiral C. O. Cronstedt ..................... <td r>138
<td>Kapten K. V. Malm .............................. <td r>169
<td>Öfverste G. Fahlander .......................... <td r>175
<td>Öfverste J. A. Sandels ......................... <td r>177
<td>Generalmajor G. W. af Tibell ................... <td r>184
<td>Major O. H. von Fieandt ........................ <td r>192
<td>Generalmajor E. E. G. v. Vegesack .............. <td r>203
<td>Generallöjtnant M. B. Barclay de Tolly ......... <td r>206
<td>Generalmajor Vlastov ........................... <td r>220
<td>Generalmajor Rajevskij ......................... <td r>222
<td>Öfverstelöjtnant Gustaf Aminoff ................ <td r>227
<td>Generallöjtnanten grefve N. M. Kamenskij ....... <td r>265
<td>Öfverstelöjtnant C. L. Lode .................... <td r>280
<td>Vilhelm v. Schwerin ............................ <td r>325
<td>Öfverstelöjtnant A. L. Christiernin ............ <td r>342
<td>Viceamiralen frih. S. M. v. Rajalin ............ <td r>350
<td>Förste fältmedicus Pehr af Bjerkén ............. <td r>364
<td>Generalen grefve A. A. Araktschejev ............ <td r>403
<td>Öfverste G. O. Lagerbring ...................... <td r>407
<td>Landshöfding O. Vibelius ....................... <td r>437
<td>Biskop S. Tengström ............................ <td r>440
<td>Mathias Calonius ............................... <td r>441
<td>Carl Erik Mannerheim ........................... <td r>443
<td>Generallöjtnanten frih. F. Wrede ............... <td r>447
<td>Öfveramiralen frih. J. Puke .................... <td r>461
<td>Generalen grefve G. Wachtmeister ............... <td r>463
<td>Ryska utrikesministern grefve N. P. Rumjanzev .. <td r>481
<td>Ryske f. d. ministern i Sverige D. v. Alopeus .. <td r>483
<td>Öfverste A. F. Skjöldebrand .................... <td r>484
</table>


<table>
<td 2 c><b>Bilder i texten.</b>
<td><td r>Sid.
<td>Utsikt af Sveaborg, tecknad 1767 af marinlöjtnant <sp>Stibolt</sp> ...................<td r> 8
<td>Den stora galerdockans byggande (<sp>Martin</sp>) ................................... <td r>12
<td>Ehrensvärds graf på Sveaborgs borggård ..................................... <td r>13
<td>Sveaborg. Gustafssvärd (<sp>Martin</sp>) ............................................ <td r>16
<td>Kungsporten till Gustafssvärd .............................................. <td r>18
<td>Mötet i Tilsit (vasmålning af <sp>Bergeret</sp>) .................................... <td r>20
<td>Napoleon och Alexander i Tilsit (<sp>Gautherot</sp>) ................................ <td r>20
<td>Ryska trupper på väg till Finland (vignett, <sp>M. Adlercreutz</sp>) ................ <td r>37
<td>Mobiliseringsorderns kringsändande (<sp>M. Adlercreutz</sp>) ........................ <td r>44
<td>Finska trupper under samling (<sp>M. Adlercreutz</sp>) .............................. <td r>48
<td>Svensk post (vignett, <sp>M. Adlercreutz</sp>) ...................................... <td r>49
<td>Snöhöljd skog (efter fotografi) ............................................ <td r>50
<td>Ryssarna öfvergå gränsen vid Abborfors (<sp>M. Adlercreutz</sp>) .................... <td r>51
<td>Borgå (<sp>C. v. Kugelgen</sp>) ..................................................... <td r>53
<td>Öfverstelöjtnant Stjernvalls tillfångatagande (<sp>M. Adlercreutz</sp>) ............. <td r>56
<td>Öfverfallet vid Orimattila (<sp>M. Adlercreutz</sp>) ................................ <td r>59
<td>Tavastehus (<sp>C. v. Kugelgen</sp>) ................................................ <td r>64
<td>Krigsrådet i Tavastehus (<sp>M. Adlercreutz</sp>) ................................... <td r>65
<td>Tavastehus från sjösidan (<sp>Belanger</sp> och. <sp>Cordier</sp>) ........................... <td r>67
<td>Boställe (vignett, <sp>M. Adlercreutz</sp>) ......................................... <td r>74
<td>Svensk trosskolonn i marsch norrut (<sp>N. Kreuger</sp>) ............................ <td r>77
<td>Finnarna på väg norrut (<sp>M. Adlercreutz</sp>) .................................... <td r>80
<td>Tammerfors (<sp>C. v. Kugelgen</sp>) ................................................ <td r>83
<td>Landskap i Tammerforstrakten (Nokio ström, efter fotografi) ................ <td r>84
<td>Löjtnant Stackelbergs tillfångatagande (<sp>N. Kreuger</sp>) ........................ <td r>85
<td>Ryssarnas framryckning mot Haistila (<sp>M. Adlercreutz</sp>) ....................... <td r>89
<td>Högste befälhafvaren på återtåg (<sp>A. Malmström</sp>) ............................. <td r>90
<td>Åbo (<sp>C. v. Kugelgen</sp>) ....................................................... <td r>92
<td>Buxhöwdens intåg i Åbo (<sp>O  Hjortzberg</sp>) ..................................... <td r>93
<td>Svartholm (<sp>M. Adlercreutz</sp>) ................................................. <td r>96
<td>En af fronterna å Svartholm (<sp>M. Adlercreutz</sp>) ............................... <td r>97
<td>Vinter i Savolaks (efter fotografi) ....................................... <td r>101
<td>Savolaksbrigaden natten till den 26 febr. (<sp>M. Adlercreutz</sp>) ................ <td r>105
<td>Kapten Aminoff och Savolaks jägare på skidor (<sp>M. Adlercreutz</sp>) ............. <td r>107
<td>Finnarnas framryckning på isen vid Leppävirta (<sp>M. Adlercreutz</sp>) ............ <td r>108
<td>Savolaks jägare på skidor (vignett, <sp>M. Adlercreutz</sp>) ....................... <td r>110
<td>Öfverste Löwenhjelms tillfångatagande (<sp>N. Kreuger</sp>) ........................ <td r>117
<td>Trosskolonnen möter 1:a brigaden, som återvänder till striden vid Siikajoki (<sp>N. Kreuger</sp>) ..... <td r>121
<td>Adlercreutz vid Siikajoki (<sp>M. Adlercreutz</sp>) ................................ <td r>125
<td>Revolaks kyrka (efter ritning) ............................................ <td r>128
</table>


<table>
<td><td r>Sid.
<td>Lefve segern (vignett, <sp>M. Adlercreutz</sp>) ........................................ <td r>133
<td>Sveaborg. Vargö och Eskaderhamnen (<sp>Geete</sp>) ..................................... <td r>137
<td>Utsikt af Helsingfors (<sp>C. v. Kugelgen</sp>) ........................................ <td r>139
<td>Mur i bastionen Wrede ......................................................... <td r>141
<td>Sveaborg. Gustafssvärd ........................................................ <td r>144
<td>Sveaborg. Lilla Öster Svartö .................................................. <td r>145
<td>I ett ryskt batteri (<sp>M. Adlercreutz</sp> och <sp>D. Ljungdahl</sp>) ......................... <td r>148
<td>Lonnan, tecknad af marinlöjtnaut <sp>Stibolt</sp> ...................................... <td r>149
<td>Parlamentering på Lonnan (<sp>M. Adlercreutz</sp>) ..................................... <td r>153
<td>Ryssarnas intåg i Gustafssvärd (<sp>M. Adlercreutz</sp> och <sp>D.Ljungdahl</sp>) ............... <td r>160
<td>Ryska flaggan hissas på Gustafssvärd (vignett, <sp>M. Adlercreutz</sp>) ................ <td r>162
<td>Striden vid Pulkkila. Svenskarnas anfall (<sp>M. Adlercreutz</sp>) ..................... <td r>165
<td>Stormningen af kanslihuset i Kuopio (<sp>G. Hallström</sp>) ............................ <td r>172
<td>Utsikt från Tuovilanlahti (efter fotografi) ................................... <td r>180
<td>Utsikt från Laivonsaari (efter fotografi) ..................................... <td r>183
<td>Tibells föredragning inför konungen (<sp>D. Ljungdahl</sp>) ............................ <td r>188
<td>Döbeln i striden vid Ny Karleby (<sp>G. Hallström</sp>) ................................ <td r>196
<td>Öfverste Bergenstråhles tillfångatagande under striden i Wasa (<sp>O. Hjortzberg</sp>) . <td r>199
<td>Rådhuset i gamla Wasa (efter fotografi) ....................................... <td r>200
<td>Landstigningen vid Lemo (<sp>J. Hägg</sp>) ............................................. <td r>205
<td>Öfverfallet vid Paukarlaks (<sp>P. Larsson-Palm</sp>) .................................. <td r>213
<td>Strid på sjön (vignett, <sp>J. Hägg</sp>) .............................................. <td r>217
<td>Urskog (efter fotografi) ...................................................... <td r>218
<td>Striden vid Lintulaks (<sp>O. Hjortzberg</sp>) ......................................... <td r>221
<td>Drömmen före Lapposlaget (<sp>G. Hallström</sp>) ....................................... <td r>225
<td>Savolaksarnas framryckning (<sp>M. Adlercreutz</sp>) ................................... <td r>228
<td>Slagfältet vid Lappo (efter ett gammalt träsnitt) ............................. <td r>232
<td>Facsimil af Adlercreutz' rapport om slaget vid Lappo .......................... <td r>236
<td>Björneborgarnas anfall (<sp>M. Adlercreutz</sp>) ....................................... <td r>237
<td>Lappomonumentet (efter fotografi) ............................................. <td r>239
<td>Tapperhetsmedaljen ............................................................ <td r>240
<td>Roth och Spof öfverfallande en rysk fora (<sp>G. Berndtson</sp>) ....................... <td r>241
<td>Landskap från Tavastland (efter fotografi) .................................... <td r>243
<td>Strid mellan bönder och kosacker (<sp>N. Kreuger</sp>) ................................. <td r>245
<td>Bondestriden vid Finby bro (<sp>O. Hjortzberg</sp>) .................................... <td r>248
<td>I hafsbandet (efter fotografi) ................................................ <td r>253
<td>Svenska och ryska skärgårdsfartyg (<sp>J. Hägg</sp>) ................................... <td r>256
<td>Svenska och ryska örlogsfartyg (<sp>J. Hägg</sp>) ...................................... <td r>257
<td>Paraden vid Grälsby den 31 juli (efter samtida bild) .......................... <td r>261
<td>Svenska krigsmän på Åland (<sp>M. Adlercreutz</sp>) .................................... <td r>262
<td>I ställningen vid Kauhajoki (<sp>A. Hjelm</sp>) ........................................ <td r>269
<td>Facsimil af ett bref från Döbeln .............................................. <td r>272
<td>Björneborgarnas anfall vid Kauhajoki (<sp>M. Adlercreutz</sp> och <sp>D. Ljungdahl</sp>) ........ <td r>273
<td>Cronstedt såras vid Alavo (<sp>D. Ljungdahl</sp>) ...................................... <td r>277
<td>Finnarnas framryckning vid Alavo (<sp>M. Adlercreutz</sp> och <sp>O. Hjortzberg</sp>) ........... <td r>282
</table>

<table>
<td><td r>Sid.
<td>Alavo-monumentet (efter fotografi) .......................................... <td r>283
<td>Tavastehusarnas strid vid Karstula (<sp>M. Adlercreutz</sp> och <sp>D. Ljungdahl</sp>) ........ <td r>289
<td>Ryssarnas hämnd (vignett af <sp>D. Ljungdahl</sp>) ................................... <td r>292
<td>I det svenska batteriet vid Ruona (<sp>M. Adlercreutz</sp> och <sp>D. Ljungdahl</sp>) ......... <td r>296
<td>Bivacken vid Salmi (<sp>P. Larsson-Palm</sp>) ........................................ <td r>300
<td>Kulnev upptäcker, att svenskarna utrymt ställningen vid Ruona (<sp>N. Kreuger</sp>) .. <td r>303
<td>Adlercreutz i striden vid Salmi (<sp>N. Kreuger</sp>) ................................ <td r>305
<td>Klingspor mottager i Lappo prästgård konungens bref (<sp>D. Ljungdahl</sp>) .......... <td r>308
<td>Öfverläggningen i Lillkyro den 11 sept. (<sp>Larsson-Palm</sp>) ...................... <td r>313
<td>Slagfältet vid Juutas (efter ett träsnitt) .................................. <td r>316
<td>Döbeln och björneborgarna (<sp>A. Malmström</sp>) .................................... <td r>317
<td>Juutas-monumentet (efter fotografi) ......................................... <td r>319
<td>Facsimil af ett bref från Klingspor ......................................... <td r>320
<td>Arriergardets strid vid Oravais (<sp>A. Malmström</sp>) .............................. <td r>325
<td>Schwerins återtåg (<sp>O  Hjortzberg</sp>) ........................................... <td r>327
<td>Svenskarnas sista anfall (<sp>M. Adlercreutz</sp> och <sp>D. Ljungdahl</sp>) .................. <td r>329
<td>Afskurna svenskar bryta sig väg med bajonetten (<sp>P. Larsson-Palm</sp>) ............ <td r>330
<td>Vilhelm v. Schwerins död (<sp>H. Schjerfbeck</sp>) ................................... <td r>333
<td>Pielisälfven vid Joensuu (efter fotografi) .................................. <td r>335
<td>Oravais-monumentet (efter fotografi) ........................................ <td r>336
<td>Karelska bönder (efter fotografi) ........................................... <td r>337
<td>Striden vid Mönninvaara (<sp>G. Hallström</sp>) ...................................... <td r>339
<td>Väpnade karelska bönder (<sp>V. Blomstedt</sp>) ...................................... <td r>341
<td>Striden vid Vorna bro (<sp>G. Hallström</sp>) ........................................ <td r>344
<td>Prosten Winters tillfångatagande (<sp>P. Larsson-Palm</sp>) .......................... <td r>345
<td>Facsimil af ett bref från Sandels ........................................... <td r>346
<td>Skärgårdsflottans aftåg genom Palva sund under striden (<sp>J. Hägg</sp>) ............ <td r>353
<td>Amadis under segel (<sp>J. Hägg</sp>) ................................................ <td r>356
<td>Inskeppningen efter striden vid Helsinge (<sp>J. Hägg</sp>) .......................... <td r>360
<td>Utsikten från Linna mot Virta bro (efter fotografi) ......................... <td r>369
<td>Jämförande af uren vid Virta bro (<sp>A. Gebhard</sp>) ............................... <td r>371
<td>Svenska förposternas återtåg och brons upprifvande (<sp>A. Gebhard</sp>) ............. <td r>373
<td>Monumentet efter striden vid Virta bro (efter fotografi) .................... <td r>376
<td>Dunckers nattliga öfverfall vid Virta bro (<sp>G. Hallström</sp>) .................... <td r>377
<td>Facsimil af en underskrift af Kulnev ........................................ <td r>379
<td>Frukosten i Frantsila (<sp>P. Larsson-Palm</sp>) ..................................... <td r>380
<td>Ryssarna öfvergå Pyhäjoki älf (<sp>J. Tirén</sp>) .................................... <td r>385
<td>Underhandlingarna i Olkijoki (<sp>P. Larsson-Palm</sp>) .............................. <td r>387
<td>Kosackpatrull (vignett, <sp>N. Kreuger</sp>) ......................................... <td r>389
<td>Utsikter af Uleåborg ................................................... <td r>392, 393
<td>Svenskarna utrymma Finland (<sp>G. Hallström</sp>) ................................... <td r>396
<td>Under polcirkeln (efter fotografi) .......................................... <td r>399
<td>Sjukhus vid Torneå (<sp>J. Tirén</sp>) ............................................... <td r>401
<td>Araktschejev, Knorring och Bagration öfverlägga om öfvergången till Åland
(<sp>P. Larsson-Palm</sp>) ................... <td r>404
</table>


<table>
<td><td r>Sid.
<td>Döbeln leder försvarsanordningarna på Åland (<sp>M. Adlercreutz</sp>) ........... <td r>409
<td>Lagerbring kommer till Kumlinge (<sp>M. Adlercreutz</sp>) ....................... <td r>413
<td>Ryssarna bivackera på isen (<sp>G. Lindberg</sp>) ............................... <td r>415
<td>Rysk parlamentär (vignett, <sp>M. Adlercreutz</sp>) ............................. <td r>419
<td>Parlamentering under striden (<sp>M. Adlercreutz</sp>) .......................... <td r>425
<td>De finska trupperna aflämna vapen och fanor (<sp>M. Adlercreutz</sp>) ........... <td r>432
<td>Utsikt af Skellefteå (efter fotografi) ................................. <td r>449
<td>Minnesvården öfver Duncker vid Hörnefors (efter fotografi) ............. <td r>456
<td>Duncker såras i striden vid Hörnefors (<sp>J. Tirén</sp>) ....................... <td r>457
<td>Duncker-monumentet i Umeå (efter fotografi) ............................ <td r>459
<td>Ett krigsminne från Ratan (efter pennteckning) ......................... <td r>460
<td>Ratan (efter fotografi) ................................................ <td r>465
<td>Landstigningen vid Ratan (<sp>J. Hägg</sp>) ..................................... <td r>467
<td>Säfvar (efter fotografi) ............................................... <td r>469
<td>Wachtmeister vid Säfvar (<sp>J. Tirén</sp>) ..................................... <td r>473
<td>Wrede vid Ume älf (<sp>J. Tirén</sp>) ........................................... <td r>476
<td>Döbeln-monumentet i Umeå (efter fotografi) ............................. <td r>479
<td>Döbeln aftackar trupperna (<sp>A.  Högstedt</sp>) ............................... <td r>485
<td>Slutbild (<sp>M. Adlercreutz</sp>) .............................................. <td r>488
</table>

<table>
<td 3 c><b>Lösa planscher.</b>
<td>Björneborgarna (<sp>A. Edelfelt</sp>) .................................... <td 2 r>Före titeln
<td>Ryska krigsmän (<sp>A. Adlercreutz</sp>) ............................... <td>Efter sid.<td r> 32
<td>Finska krigsmän (<sp>M. Adlercreutz</sp>) .............................. <td>  »<tab>»<td r> 40
<td>Striden på Pyhäjärvis is (<sp>N. Kreuger</sp>) ......................... <td>  »<tab>»<td r> 84
<td>Ur kavalleristriden vid Siikajoki (<sp>N. Kreuger</sp>) ................ <td>  »<tab>»<td r>120
<td>Anfallet vid Revolaks (<sp>A. Malmström</sp>) .......................... <td>  »<tab>»<td r>132
<td>Sveaborgs besättning nedlägger vapnen (<sp>M. Adlercreutz</sp>) ........ <td>  »<tab>»<td r>160
<td>»Svenskarnas återkomst» (<sp>G. Hallström</sp>) ........................ <td>  »<tab>»<td r>192
<td>Fahlanders återtåg (<sp>B. Liljefors</sp>) ............................. <td>  »<tab>»<td r>208
<td>Svenskarnas återinskeppning vid Kuopio den 1 juli (<sp>J. Hägg</sp>) ... <td>  »<tab>»<td r>216
<td>Konungen på Amadis (<sp>J. Hägg</sp>) .................................. <td>  »<tab>»<td r>250
<td>Striden vid Sandöström (<sp>J. Hägg</sp>) .............................. <td>  »<tab>»<td r>254
<td>Styrbjörns äntring (<sp>J. Hägg</sp>) .................................. <td>  »<tab>»<td r>258
<td>Striden vid Karstula (<sp>A. v. Kotzebue</sp>) ......................... <td>  »<tab>»<td r>288
<td>Slaget vid Ruona (<sp>Deroulère</sp>) .................................. <td>  »<tab>»<td r>296
<td>Sandels i slaget vid Virta bro (<sp>A. Malmström</sp>) ................. <td>  »<tab>»<td r>374
<td>Svenskarnas återtåg öfver Ålands haf (<sp>A. Malmström</sp>) ........... <td>  »<tab>»<td r>416
<td>Tåget öfver Qvarken (<sp>A. v. Kotzebue</sp>) .......................... <td>  »<tab>»<td r>424
<td>Öfverfall på en rysk trosskolonn (<sp>A. Malmström</sp>) ............... <td>  »<tab>»<td r>436
<td>Kejsarens hyllning vid landtdagen i Borgå (<sp>R. W. Ekman</sp>) ....... <td>  »<tab>»<td r>444
<td>Döbeln räddar förråden i Umeå (<sp>J. Hägg</sp>) ....................... <td>  »<tab>»<td r>452
<td>Svenska flottan på väg genom Qvarken (<sp>J. Hägg</sp>) ................ <td>  »<tab>»<td r>464
</table>

*

<table>
<td 2 c><b>Kartor och slagplaner.</b>

<td><td r>Sid.
<td>Trakten mellan Borgå, Lahtis och Tavastehus (ställningen den 28 febr.) ... <td r> 61
<td>Trakten mellan Kalajoki, Piippola och Uleåborg ........................... <td r>112
<td>Striden vid Siikajoki .................................................... <td r>123
<td>Striden vid Revolaks ..................................................... <td r>129
<td>Sveaborg ................................................................. <td r>136
<td>Ryssarnas batterier kring Sveaborg vid belägringens slut ................. <td r>157
<td>Trakten kring Kuopio och Toivala ......................................... <td r>210
<td>Slaget vid Lappo ......................................................... <td r>233
<td>Åbo skärgård ............................................................. <td r>252
<td>Striden vid Sandöström ................................................... <td r>254
<td>Slaget vid Alavo ......................................................... <td r>279
<td>Striden vid Karstula ..................................................... <td r>287
<td>Trakten mellan Lappo och Alavo ........................................... <td r>295
<td>Slagen vid Ruona och Salmi ............................................... <td r>298
<td>Trakten mellan Ny Karleby, Vasa och Lappo ................................ <td r>311
<td>Slaget vid Oravais ....................................................... <td r>322
<td>Slaget vid Virta bro ..................................................... <td r>370
<td>Åland .................................................................... <td r>411
<td>Södra Västerbotten ....................................................... <td r>422
<td>Norra Västerbotten ....................................................... <td r>426
<td>Striden vid Hörnefors .................................................... <td r>455
<td>Slaget vid Säfvar ........................................................ <td r>471
<td>Karta öfver södra Finland .................................... <td r>(vid bakpermen)
<td>Karta öfver norra Finland .................................... <td r>( »<tab> »<tab>)
</table>



<img></img>

<chapter name="Finland under sjuttonhundratalet">
<img> </img>
<h1>FINLAND UNDER SJUTTONHUNDRATALET.</h1>

Sextonhundratalet hade med ovanlig hastighet utvidgat Sveriges maktställning och
förskaffat det ett visst inflytande på Europas angelägenheter, och hand i hand därmed
hade, naturligt nog, gått utvidgningen af dess besittningar, hvilka allt mera sträfvade
att omsluta Östersjön och att befästa Sveriges välde på detta haf. Hvarken folkmängd
eller penningtillgångar motsvarade emellertid denna betydande maktställning, och
klarsynta andar spårade redan under Karl XI:s tid svårigheterna i dess bibehållande,
svårigheter, som kunde hållas fjärran endast genom en ovanlig klokhet och fasthet i
styrelsen, sådan som utmärkte senare delen af Karl XI:s regering.

Att Sveriges alla grannar sökte tillfälle att återtaga förlorade besittningar och
ändra jämviktsläget var en gifven sak, och farligast af dessa grannar blef moskoviten,
sedan tsar Peter tagit i sina starka händer ledningen af det ryska rikets
angelägenheter och beslutit att från dess asiatiska ståndpunkt införa detta rike i europeiska former. Ryssland hade också lidit mest af Sveriges i själfva verket nödtvungna
utvidgningsbegär; det hade blifvit fullständigt afskildt från Östersjön; det måste för att kunna fritt andas öppna sig väg dit. Under sådana förhållanden var Sveriges ställning
vansklig; förmådde det icke ännu mera utbreda och befästa sitt välde, så kunde detta
icke längre bibehållas, och hade Ryssland en gång fått säkert fotfäste vid Östersjön
och förvärfvat en betydande maktställning, skulle Sverige med sina ringa tillgångar
icke vara i stånd att i längden bibehålla några besittningar på andra sidan Östersjön,
icke ens Finland. Finlands förlust måste följaktligen betraktas såsom en historisk
eller, om man så vill, en geografisk nödvändighet, fastän det dröjde omkring ett
hundra år, innan den gick i uppfyllelse. Under hela sjuttonhundratalet pågick kampen
om Finland, och trots svenska konungars och styrande mäns stundom ådagalagda
likgiltighet för denna del af gamla Sverige, offrade de vänfasta och ihärdiga finnarna



lif och välfärd för att ända in i det sista hålla sig kvar under det svenska väldet. 
Det hundraåriga lösslitningsarbetet kunde emellertid icke undgå att i någon mån 
utöfva inflytande  på händelserna 1808, hvadan det för att fullständigt kunna uppfatta
dessa är nödvändigt att, om än i allra största korthet, kasta en blick på
sjuttonhundratalets Finland.

Finlands första och största pröfning började kort efter det den unge och
själfkloke envåldskonungen Karl XII kastat sitt land in i krigsföretag, hvilkas vidd
mänskligt öga icke kunde skönja, eller åtminstone visade ifrån sig alla tillbud om
fred, en fred, som det efter flera års hungersnöd lidande landet så väl hade behöft. 
Visserligen berörde kriget ännu icke på länge Finlands landamären, men Finlands
kraft utsögs under gagnlöst försvar af Östersjöprovinserna, hvilka utan enhetlig
ledning icke kunde med egna medel försvaras mot tsarens öfvermakt, och hvilka gingo
förlorade den ena efter den andra, under det konungen förbrukade Sveriges krafter
i kampen mot konung August. Förkänningar af det, som komma skulle, hade dock
icke saknats; förlusten af Nöteborg och Nyenskans, S:t Petersburgs anläggning och
det fåfänga anfallet mot Viborg 1706 jämte fiendens vilda framfart i de af honom
eröfrade landsdelarna söder om Finska viken talade ett ganska tydligt språk. När
sedan Karl XII:s och Sveriges makt och anseende gått i kvaf genom Poltavaslaget,
när Finlands förmur fallit och fienden öfver Viborgs mera än fyra århundraden gamla
fäste inträngde i landet, då förmådde den ringa återstod af stridbara män, som det
redan långvariga kriget kvarlämnat, utmattade, utan hjälp från moderlandet, hvilket
måste anstränga sig för sitt eget försvar, och vanligen under tvifvelaktig ledning, icke
motstå böljslagen österifrån, och under loppet af 1713 föll hela södra Finland med
dess hufvudstad i fiendens händer. Och efter den förtviflans kamp, som general
K. M. Armfelt mot öfvermakten utkämpade vid Storkyro den 19 februari 1714, 
öfversvämmade ryssarna äfven norra Finland. Såsom en ödets ironi fördes den sista 
återstoden af Finlands stridskrafter 1718 på eröfringståg mot Norge, och hvem har icke
gripits af djupaste deltagande vid skildringen af de armfeltska karolinernas undergång
i fjällen!

Hvad det arma Finland fick lida under kriget och under de åtta långa år,
ryssarna höllo landet besatt, därom torde ingen under nu varande förhållanden
lefvande kunna göra sig ens en svag föreställning. »Förbindelsen med moderlandet i
väster var afbruten. Frukterna af seklers arbete såväl på den materiella odlingens
som den andliga bildningens fält voro bortsopade, och ett nästan fullständigt barbari
hade trädt i stället. Landets befolkning var skingrad på olika håll; en del lefde i
träldom i Ryssland; andra hade flytt till Sverige, och de, som förblifvit i hembygden,
voro underkastade segrarens alla nycker.»<footnote><i>Schybergson:</i> 
Finlands historia II, sid. 39. Samma arbete uppgifver Finlands befolkning år 1723 
till 275-300 tusen eller 84 procent af befolkningens storlek före kriget.</footnote> 
Men intet lidande är så stort, att icke 


tröst kan komma, och otroligt snart repade landet sig, sedan fred och lugn inträdt
och regeringen med all kraft grep sig an med ordnandet af förhållandena i Finland.
Efter två årtionden af arbete och sträfvan hade landet återvunnit krafter, men då
tändes åter krigets låga, denna gång af ett härsklystet politiskt parti, och Finland
gjordes till skådeplats för ett nytt krig.

Undersökningen af alla de medel, konstgrepp och mutor, som hattpartiet 
använde för att genom uppeggande af folkets krigiska lidelser och hämndbegär komma
sig upp till makten, faller utom området för denna öfversikt. Den politiska blindhet,
den brist på förutseende, med hvilken partiet begagnade sig af sin seger och
lättsinnigt kastade landet i ett krig, utan att det ägde medel till dess förande, visar,
huru lätt historiens lärdomar glömmas. Utförandet blef också inledningen värdigt. Lika
djärfva och storordiga, som det ledande partiets män voro, när det gällde att från
riddarhusbänkarna föra hären fram till Rysslands nya hufvudstad, omstörta dess tron
och återförvärfva alla förlorade landsdelar, lika tveksamma och försagda voro samma
män, när de stodo inför uppgiften att omsätta de stora orden i handling. Sålunda
blef af 1741 års fälttåg intet, sedan generalen frih. K. H. Wrangel utsatt sin svaga
styrka för nederlaget vid Villmanstrand, och öfvergeneralen grefve C. E. Lewenhaupt
afbröt sitt genom snödrifvorna företagna tåg mot den ryska hufvudstaden, just när
dess följder och medlet att vinna krigsändamålet, kejsarinnan Elisabets tronbestigning,
inträffade. Men ännu ömkligare blef 1742 års fälttåg med det förhastade
uppgifvandet af Fredrikshamn, den brådstörtade tillbakagången bakom Kymmeneälf, det
nästan om en kappränning vittnande växelvisa återtåget af hären och flottan samt
slutligen efter två månaders fälttåg den nesliga dagtingan af hela hären vid Helsingfors
(den 24 augusti) inför en icke synnerligen öfverlägsen fiende.

Hela detta sorgligt ryktbara fälttåg ådagalägger den ynkedom, som oaktadt
skrytet och själföfverskattningen från riksdagarna banat sig väg till krigsskådeplatsen,
och den dåliga anda, som frihetstidens statsskick och sjunkande moraliska uppfattning
redan beredt insteg bland befälet.

För Finland blefvo krigets följder nya pröfningar och en ny fientlig påhälsning
om ock af ett helt annat slag än de närmast föregående, ty nu funno inkräktarna det
till och med öfverensstämmande med sin fördel att söka bibehålla välståndet i ett
land, på hvilket de icke kunde underlåta att kasta sina blickar. Ganska betecknande
i detta afseende är kejsarinnan Elisabets den 18 mars 1742 utfärdade »manifest» till
Finlands invånare, hvari hon framhåller den svenska styrelsens orättrådighet, när den
framkallade kriget, och hennes egen åstundan att lefva i fred och vänskap med sina
grannar. Som Finlands invånare i främsta rummet måste utstå krigets lidanden,
kunde de icke vara delaktiga i dess uppkomst utan hade allt skäl att önska dess
snara slut. Hon erinrade dem därför om, hvad som kunde lända till deras lands
nytta och båtnad, uppmanade dem att icke understödja svenskarna i deras 
krigsrörelser utan visa fredliga afsikter, i hvilken händelse de icke skulle lida någon 
skada utan förblifva i lugn och trygg besittning af gods och egendom. Ville finnarna för
att undgå faran af ett framtida, fördärfbringande krig lösgöra sig från Sveriges välde,
skulle hon hjälpa dem att såsom ett fritt och af ingendera grannen beroende land
komma i åtnjutande  af en egen, af invånarna själfva upprättad regeringsform med
alla de rättigheter, som de kunde åstunda, och vore hon villig att med trupper
understödja dem, så mycket de önskade, men vägrade de gå kejsarinnans välvilja till mötes,
skulle hon nödgas låta förhärja Finland med eld och svärd. Lika betecknande är,
att detta manifest ännu icke fann någon jordmån utan med förakt afvisades allestädes
i Finland. Härtill verkade visserligen å ena sidan den ringa tilltro, man hade till
ryska löften, men å den andra och ännu mera de band, som trots lättsinnet höllo
Finland kvar vid det svenska stamlandet. Och trots de stora orden brukade
kejsarinnan hvarken eld eller svärd, utan hennes öfverbefälhafvare nöjde sig med att
förklara, att de af befolkningen, som höllo sig lugna och stilla, icke skulle lida någon,
skada, och att de, som ville »begifva sig under rysk protection», skulle erhålla
skyddsbref, något, hvaraf naturligt nog många i östra Finland begagnade sig.

Stort mera än ett år varade emellertid icke det fientliga besittningstagandet
af landet, ty sedan svenska riksdagen utkorat en tronföljare efter kejsarinnans önskan,
skänkte hon Sverige fred på bättre villkor, än det någonsin kunnat hoppas, och nu
inträdde åter en tid af fredlig förkofran för Finland.

Under den tid partierna ursinnigt bekämpade hvarandra vid riksdagarna i
Stockholm och genom sin besticklighet öppnade vägen för utländskt och särskildt
för ryskt inflytande på statens angelägenheter, ökades välståndet år för år i Finland,
så att folkmängden inom dess, visserligen något indragna landamären år 1772 stigit
till 578 tusen personer. Jordbruket, landets hufvudnäring, gick säkert framåt, i samma
mån storskiftet fullbordades; landets naturliga industrigrenar utvecklades, och allt flera
fabriker anlades, och sedan Gustaf III brutit tvedräkten och återgifvit svenska staten 
åt sig själf, gick Finlands förkofran än vidare framåt. De allt för stora länen delades,
Vasa hofrätt inrättades, de bojor, som kväfvande tryckt sjöhandeln, borttogos, städer
byggdes, vägar brötos genom ödemarken, och vattendragen upprensades. Och under
hela denna tid deltogo Finlands invånare med samma lif som det öfriga Sveriges i de
gemensamma politiska och vetenskapliga sträfvandena, och de försök, som under
1780-talet gjordes af den om sitt fosterland förut så förtjänte men nu med konung och
förhållanden missnöjde samt på sin begäran från svensk tjänst afskedade öfversten
Göran Magnus Sprengtporten och af dennes handtlangare major J. A. Jägerhorn
för att med begagnande af adelsmännens missnöje med konungen verka för Finlands
själfständighet i enlighet med grundtanken i kejsarinnan Elisabets manifest, blefvo
ganska kraftlösa och fruktades på intet sätt af konungen, för hvilken de icke voro 
någon hemlighet.



<img>Augustin Ehrensvärd.
Efter ett porträtt af <sp>O. Arenius</sp> på Gripsholm.</img>

Oaktadt krigshot österifrån förnams så väl under frihetstiden som än mer
omedelbart efter dess slut, och oaktadt finska trupper kallades ut för att bekriga
Fredrik II i Preussen, riktade det nära halfsekellånga fredstillståndet i Finland
tankarna hufvudsakligen på den fredliga utvecklingen, men plötsligt väcktes finnarna ur
sin ro. Nu slog man åter på krigstrumman och gick att utmana grannen i öster,
visserligen icke med samma öfverspända själftillit som förra gången men dock föga
mindre lättsinnigt. Sant är väl, att ryska regeringen, som icke utan missnöje kunde
se den förändring, hvilken Gustaf III genomfört i sitt lands statsskick, enligt sin

vana bedref stämplingar i Sverige, där dess sändebud stod i oafbruten förbindelse
med alla missnöjda, och att sålunda ständig fara hotade från Ryssland, och lika sant
är också, att den senast utstakade gränsen mot Ryssland icke erbjöd någon säkerhet,
samt att tanken på att återvinna de förlorade landsdelarna nu liksom femtio år
tidigare nog kunde vara nationelt berättigad, men dessa skäl voro icke tillräckligt tungt
vägande att kasta landet i krig med en så mäktig granne, äfven om dennes
hufvudkrafter för tillfället voro upptagna vid gränsen mot Turkiet. Dessutom hade man
nu lika litet som förra gången beräknat krigsmedlen, hvarken de numerära eller de
finansiella — man litade på förbund, hvilka man icke gaf sig tid att afsluta och
man räknade på subsidier, hvilka man aldrig fick — och, hvad värre var, man hade
icke mäktat rycka upp hären ur det förfall, i hvilket den råkat under frihetstiden,
och man hade icke tagit hänsyn till den upplösning af all tukt och all krigaranda
som frihetstidens själfsvåldiga riksdagslif ingjutit i officerskåren. Då nu härtill kom, 
att den politiska anledningen till kriget knappast vägde så mycket som konungens
personliga längtan att genom krigarbragder upprätta sitt genom motgångar i det inre 
sjunkna anseende, och att på samma gång genom ett ärofullt fälttåg, som förde Sverige
tillbaka inom dess eller åtminstone inom Finlands gamla gränser, förena den missnöjda
adeln kring sin person, så kan man förstå, att utsikterna till en lycklig utgång i
själfva verket icke voro synnerligen stora.

Utförandet skulle också blifva inledningen värdigt. Oaktadt förhållandena vid
krigets utbrott voro ovanligt gynnsamma för svenskarna, i det dessa lyckats samla
den starkaste härsmakt, som Finland någonsin skådat, under det Rysslands
hufvudstad endast skyddades af något mera än ett tiotusental man, gick hela anfallsplanen
snöpligt i kvaf. Sedan svenska flottan efter slaget vid Högland (den 17 juli 1788)
såg sig föranlåten att draga sig tillbaka till Sveaborg, måste hvarje tanke på den
afsedda landstigningen i Ingermanland och framryckningen mot S:t Petersburg
uppgifvas. Men icke ens den vida anspråkslösare planen att genom anfall från land- och
sjösidan bemäktiga sig den illa försedda fästningen Fredrikshamn fullföljdes på grund
af konungens oförmåga att leda krigsföretag. Då man sålunda kommit af sig vid
själfva ingången, då brist på förnödenheter satte härens tillvaro på spel, då den
tidsvinst, som skänktes fienden, icke bådade godt för framtiden, och då alltid »fåfäng gå
lärer mycket ondt», så fick det adliga missnöjet tillfälle att göra sig gällande, och
afvogheten mot konungen, bekymren för framtiden och Jägerhorns och hans få
anhängares själfständighetsplaner i förening med den från frihetstiden fortlefvande
själfrådiga andan åstadkommo de förrädiska stämplingar och underhandlingar med fienden,
som gått till eftervärlden under benämningen Anjalaförbundet. Då konungen nu
icke förstod att genom beslutsam handling och framryckning mot fienden 
<footnote>Förbises må dock härvid icke, att man lefde i en tid, då afgörande 
krigshändelser voro sällsynta undantag. Det öfverensstämde fullkomligt med tidens 
sed att i stället för att söka strid med den underlägsne fienden och exempelvis 
taga i besittning det viktiga passet vid Viborg man inskränkte fälttågets mål till 
intagande af de obetydliga fästningarna Fredrikshamn och Nyslott, och att man 
afstod äfven därifrån, när man icke ägde nog beslutsamhet att fullfölja detta 
underordnade mål. Att man icke tillgodosett härens behof för en framryckning 
till Viborg är äfven ganska betecknande.</footnote> kväfva


den upproriska rörelsen utan lät hären fortfarande blifva overksam och begagnade
Danmarks krigsförklaring såsom medel att draga sig själf ur spelet, och då hans
efterträdare i befälet, hertig Karl, halft om halft lyssnade till de upproriska, utrymde
ställningen vid Högfors — den enda punkt svenskarna innehade på ryskt område — och
inlät sig i underhandlingar, som från fiendens sida aldrig voro allvarligt menade,
så kan det icke förvåna, att vinsten af årets fälttåg blef ingen.

Sedan båda parterna enligt vanan i vinterkvarter inväntat vårens ankomst, och
sedan betydliga ansträngningar gjorts på båda sidor att uppbringa styrkan och
tillgodose truppernas behof, öppnades 1789 års fälttåg af ryssarna. Konungen inträffade
nu själf på krigsskådeplatsen, men intet mål uppställdes för den svenska hären, utan
den uppträdde splittrad i många små delar utefter hela gränsen, och de ringa
framgångar, som vunnos än af ena parten, än af den andra, saknade all betydelse.
Skärgårdsflottan måste efter första slaget vid Svensksund (den 24 aug.) lämna
krigsskådeplatsen, som stora flottan icke ens kunde beträda. Konungen blef genom detta
grundligt utledsen på kriget och önskade dess slut. Emellertid gingo båda flottorna,
betydligt förstärkta, ut på våren 1790, och konungen föredrog nu att leda dem (till lands
inträffade fortfarande intet af vikt). Genom sin obetänksamma framryckning in i
Viborgska viken hade han så när fört flottan i fördärfvet, men genom den därefter
vunna segern vid Svensksund (den 9 juli) blef det honom möjligt att erhålla fred
utan landafträdelse, om också utan vinst.

Utan allt för stor materiel skada hade Finland kommit ifrån detta krig, och
endast sydligaste delen af Savolaks hade för en helt kort tid blifvit utsatt för fientlig
påhälsning. Finlands framåtskridande kunde därför med obetydligt afbrott fortgå,
och under de knappa tjugu år, det ännu skulle tillhöra Sverige, utvecklade det sig
raskt i alla afseenden. Under femtio år, från 1750-talet till 1807, fördubblades dess
befolkning, så att den sistnämnda år öfversteg 914 tusen personer. »Under
långvarig kamp mot ett oblidt klimat och en ogästvänlig natur hade vårt folk nått en
ståndpunkt i materiel och ekonomisk utveckling, som gaf det krafter att bära de
pröfningar, hvilka stundade i och genom 1808-9 års krig och skilsmässan från Sverige,
som äfven i ekonomiskt hänseende bröt gamla och starka förbindelser», säger den
finske häfdatecknaren Schybergson.

Planen om Finlands själfständighet, som gjort litet väsen af sig under 
krigsåren, hördes nu icke vidare af, sedan dess målsmän funnit rådligast att skudda
landets stoft af sina fötter och söka skydd hos kejsarinnan Katarina II. Men
erfarenheten från kriget ådagalade tydligt svårigheten att bibehålla Finland i det svenska 

väldet, för den händelse Ryssland skulle sätta tillräckliga krafter i gång i afsikt att
underlägga sig det, och känslan häraf var icke utan inflytande på många af de män,
hvilka det 1808 tillkom att afvisa det ryska anfallet.

*

<img>Utsikt af Sveaborg, tecknad 1767 af marinlöjtnant Stibolt.</img>

En af de statsinrättningar i Finland, åt hvilken synnerlig omsorg måste ägnas
under denna tid, var naturligtvis försvarsväsendet, och det förbättrades äfven, så långt
tillgångarna räckte.

Med undantag af i Österbotten var indelningsverket genomfördt i hela Finland,
då kriget utbröt år 1700. Af indelta trupper uppställde Finland, Österbotten
medräknadt, 7 regementen till fots och 3 till häst med 7,333 man af det förra och 3,000
af det senare slaget, men såsom vi redan funnit, räckte desse icke långt, utan
tremänningsregementen och dubblering kommo till uppsättning, och slutligen tog man
dessutom sin tillflykt till allmänt uppbåd. Vid fredsslutet funnos knappa två tusental
man kvar af de många gånger omsatta trupperna, och regeringen måste skicka svenskt
och tyskt manskap öfver till Finland för att utfylla regementena. Det dröjde
emellertid länge, innan dessa kunde blifva fulltaliga, och ännu längre, innan deras
materiella utrustning blef något så när mönstergill.

Med de genom frederna i Nystad och Åbo till Ryssland afträdda landsdelarna
gingo större delen af Viborgs infanteri- och Karelens kavalleriregementen samt en
liten del af Savolaks infanteriregemente förlorade. Under kriget 1788-90 uppsattes
en ny, Kajana bataljon, och 1791 förändrades större delen af kavalleriet till infanteri
och tilldelades såsom rusthålls- eller jägarbataljoner närmast förlagda regementen.


Efter åtskilliga andra små förändringar utgjordes de finska indelta trupperna vid 1808
års ingång af följande: <footnote>Sveriges krig åren 1808 och 1809, 
utgifvet af Generalstabens krigshistoriska afdelning, I, sid. 140.

Regementena delades i två bataljoner, som kallades lifbataljonen och öfverstelöjtnantens 
bataljon. Kompanierna hade vid de indelta regementena ortnamn utom de tre första vid hvarje regemente, som kallades lif- (öfverstens), öfverstelöjtnantens och förste majorens. Högt ställda militärpersoner innehade ofta chefsplatsen (och aflöningen) vid ett regemente, som då fördes af öfverstelöjtnanten.</footnote>

<table o>
<td c><sp>Infanteri</sp>:
<td>Åboläns regemente ..................  <td r>8 <td>komp.  <td r>1,025 <td>nummer.
<td><tab>„<tab>rusthållsbataljon ..........<td r>4 <td>  „   <td r> 500 <td>   „
<td>Björneborgs regemente ..............  <td r>8 <td>komp.  <td r>1,025 <td>nummer.
<td><tab>„<tab>regementes rusthållsbat.   <td r>4 <td>  „    <td r>  500 <td>   „
<td>Tavastehus regemente ...............  <td r>8 <td>  „    <td r>1,025 <td>   „
<td><tab>„<tab>jägarbataljon ...........  <td r>4 <td>  „    <td r>  500 <td>   „
<td>Savolaks infanteriregemente ........  <td r>8 <td>  „    <td r>  954 <td>   „
<td>Nylands infanteriregemente .........  <td r>8 <td>  „    <td r>1,025 <td>   „
<td><tab>„<tab>jägarbataljon <footnote>Dessutom 2 värfvade kompanier med 200 man (se nedan).</footnote> ............  <td r>1  <td> „       <td r>92 <td>   „
<td>Österbottens regemente .............  <td r>8  <td> „    <td r>1,197  <td>  „
<td>Kajana bataljon (roterade delen) ...  <td r>3  <td> „      <td r>356  <td>  „
<td r>Tillsammans                <td r>64 <td>komp.  <td r>8,199 <td>nummer.
<td c><sp>Kavalleri</sp>:
<td>Nylands dragonregemente ............  <td r>8 <td>skvad.   <td r>550 <td>nummer.
<td>Karelska dragonkåren ...............  <td r>2  <td>  „     <td r>200 <td>   „
<td r>Tillsammans                <td r>10 <td>skvad.   <td r>750 <td>nummer.
</table>



Vid krigsutbrottet 1808 stod man emellertid i begrepp att med omkring 2,000
nya rotar öka det indelta infanteriets styrka. Af dessa voro 753 i södra Österbotten
redan besatta med outbildade soldater, och förelåg afsikten att dela Österbottens 
regemente i två regementen, Uleåborgs och Vasa.

Sida vid sida med de indelta trupperna stodo de värfvade, hvilka vid Karl XII:s
tillträde till regeringen i hela det svenska väldet uppgingo till ungefär samma
styrka som de indelta. Efter Karl XII:s död minskades de högst betydligt, men
ökades åter strax före krigen och under tiden mellan 1790 och 1806, så att de vid
1808 års ingång i Finland utgjordes af följande:<footnote>Sveriges krig åren 1808 och 1809 I, sid. 163.</footnote>

<table o>
<td c><sp>Infanteri</sp>:
<td>Änkedrottningens lifregemente .......  <td r> 8 <td>komp.   <td r>  640 <td>nummer.
<td>Jägerhornska regementet .............  <td r> 8 <td>  „     <td r>  640 <td>   „
<td>Savolaks jägarregemente .............  <td r> 8 <td>  „     <td r>1,200 <td>   „
<td>Karelska jägarkåren .................  <td r> 4 <td>  „     <td r>  600 <td>   „
<td>Adlercreutzska regementet ...........  <td r>12 <td>  „     <td r>1,800 <td>   „
<td>Nylands jägarbataljon (se ofvan) ...   <td r> 2 <td>  „     <td r>  200 <td>   „
<td r>Tillsammans                  <td r>42 <td>komp.   <td r>5,080 <td>nummer.
<td c><sp>Artilleri</sp>:
<td>Finska artilleriregementet ..........  <td r>10 <td>komp.    <td r> 800 <td>nummer.
<td>Savolaksbrigadens artillerikompani ..  <td r> 1 <td>  „      <td r> 133 <td>   „    
<td r>Tillsammans                  <td r>11 <td>komp.   <td r>  933 <td>nummer.
</table>

Af de värfvade trupperna utgjorde en del fästningsbesättning, hvaremot
manskapet vid återstoden var hemförlofvadt under tiden mellan vapenöfningarna.

För att vid krigstillfälle ytterligare uppbringa härens styrka uppsattes 1741
för första gången vargering. Visserligen hade redan Karl XII tillåtit rust- och 
rotehållarna att antaga och i rullorna införa en reserv- eller s. k. vargeringskarl för
hvarje rusthåll eller rote, hvilken vore afsedd att vid den ordinarie soldatens afgång
inträda i hans ställe, men det var först nyssnämnda år, som en verklig fördubbling
af trupperna afsågs. Ehuru påbudet om vargerings uppsättande än såsom en frivillig
åtgärd, än såsom tvång flera gånger förnyades, sist år 1790, då den borde uppsättas
till de ordinarie truppernas halfva styrka, kom åtgärden endast i ringa mån till
utförande i själfva Sverige. I Finland åter nådde vargeringsinrättningen vida större
fasthet. Efter flera gifna och återtagna bestämmelser stadgades 1776, att två rotar
eller rusthåll skulle förena sig om en vargeringskarl, hvilken antogs enligt samma
grunder som ordinarie manskap, erhöll lega och andra förmåner samt inkallades till
öfningar. Vargeringen försågs med äldre gevär och remtyg, och för dess skull 


tillsattes ett mindre antal officerare och underofficerare. Vargering uppsattes sålunda
vid alla dragon- och infanteriregementen utom Österbottens regemente till hälften af
den ordinarie styrkan — vid Kajana bataljon ersattes den af 355 man s. k.
landtvärn — och uppgick till en styrka af 4,050 man. 
<footnote>Af denna styrka voro dock 476 nummer vid ingången af 1808 vakanta för
trosskuskpassevolansens räkning.</footnote> Vargeringen skilde sig från den
ordinarie truppen nästan endast däri, att den saknade uniform, och att manskapet
icke alltid var försedt med torp, och tjänade till att med nära hälften öka
densamma. Förhållandena voro oförändrade 1808.

Alla i Finland förlagda stridskrafter och därvarande fästningar stodo under
befäl af en »general en chef», som hade ett särskildt finskt kommissariat till sitt
biträde.

Det förefaller egendomligt, att i en tid, då krigslystnaden bemäktigade sig
herraväldet än under ett partis, än under en konungs ledning, då exerciskonsten var
uppdrifven till sin högsta spets och officerare från alla länder sändes till Preussen
för att lära känna konung Fredriks nyaste exercisturer, att under denna tid den
militära utbildningen och vården af den krigiska andan nästan helt och hållet lågo nere
i vårt land. Denna omständighet kan, hvad utbildningen beträffar, visserligen
förklaras genom den ständiga penningbristen och genom det indelta manskapets långa
tjänstetid, hvarigenom man hoppades, att det utan olägenhet skulle kunna taga igen
det förlorade. Men i alla fall är det uppenbart, att trupper, som årligen öfvades
under några dagars kompanimöten och 15, vid kavalleriet högst 19 dagars
regementsmöten — efter 1767 — hvilka senare mycket ofta, stundom flera år i rad, inställdes
eller ersattes af korta kompanimöten, vid kavalleriet till fots, att dylika trupper, när
de till på köpet voro illa utrustade och väpnade med nästan obrukbara vapen, icke
stodo på någon synnerligen hög utbildningsgrad. Då härtill kom, att inga fordringar
ställdes på befordran till officer, och att de korta befälsmöten, som anordnades från
senare delen af sjuttonhundratalet, icke mäktade ersätta det felande, så må man icke
undra på, att militär anda saknades, och att frihetstidens riksdagsvanor till någon del
öfverflyttades till officerskretsarna. En ljuspunkt i denna mörka tafla erbjuder
visserligen Savolaksbrigaden, hvilken under Göran Magnus Sprengtportens insiktsfulla
ledning efter 1775 framstår såsom en mönstertrupp med hänsyn till organisation,
utrustning, utbildning och anda, men dess inflytande sträckte sig icke utanför den
från det öfriga svenska väldet så långt aflägsna gränsprovinsen.

Finland hade under Karl XII:s tid fått värja sig med egna krafter, men det
var allt för tydligt att, sedan dess förmur ramlat och ryssarna fått i sina händer
infartsporten vid Viborg, Finlands krafter, äfven om de förstärktes från svenska
moderlandet, icke skulle förslå att afvärja ett anfall. Man var därför redan få år
efter nystadska freden betänkt på att med befästningskonstens tillhjälp stärka sin 


ställning, och redan 1722 uttalade amiralitetskommissionen, att Helsingfors vore »en
förmur för finska och stockholmska skären», hvadan största delen af skärgårdsfartygen
jämte några större fartyg borde dit förläggas. Tanken att göra Helsingfors till en
betydande flottstation och äfven till förrådshus för hären i stället för Tavastehus,
som mindre väl ansågs lämpa sig för ändamålet, upptogs med ifver af befälhafvaren
i Finland, general Stackelberg, som ansåg, att några mindre fästningsverk skulle vara
tillfyllest till platsens skydd. I samma riktning arbetade Stackelbergs efterträdare
general K. G. Armfelt och den 1737 till högste befälhafvare i Finland förordnade
fortifikationsdirektören, generalmajor Axel Löwen. Förslaget mottogs på riksdagarna
i allmänhet ganska välvilligt, men bristen på penningar gjorde, att man inskränkte
sig till antagande af ett förslag till befästande af de nya gränsstäderna Fredrikshamn
och Villmanstrand samt stärkande af de redan befintliga verken vid Nyslott. De
erforderliga  befästningsarbetena påbörjades också kort efter freden, men afmattning
och penningbrist hindrade deras snabba fortskridande, och ju mera tanken utvecklades,
att man skulle förlägga det stundande kriget långt in i Ryssland, desto mera
öfverflödiga fann man dessa befästningar.

<img>Den stora galerdockans byggande.
Måln. af <sp>Elias Martin</sp>, grav. af <sp>J. F. Martin</sp> 1782.</img>



Efter Åbofreden är det två finske män, som vid 1743 års riksdag upptaga
befästningsfrågan. Borgmästaren i Helsingfors H. J. Forstén och rådmannen i
Fredrikshamn J. J. Tesche påyrka kraftigt anläggningen af befästningar vid Helsingfors
både åt land- och sjösidan samt öfverflyttning dit af hela eller åtminstone halfva
galérflottan. Äfven vid den nya gränsen ville de hafva en fästning. Planen gillades
af sekreta utskottet, och oberoende af riksdagens åtgöranden infordrade
fortifikationsdirektören G. Cronstedt den sedermera så berömde fästningsbyggaren J. B. Virgins
förslag i frågan, hvilket blef ganska uttömmande. Emellertid kom intet beslut till
stånd vid denna riksdag utan först vid den påföljande 1746-47, då det spända
förhållande, som inträdt till Ryssland, äfven medverkade till frågans skyndsamma lösning.

<img>Ehrensvärds graf på Sveaborgs borggård.</img>

Enligt särskildt uppdrag företogo öfverste H. H. Liewen, öfverstelöjtnant
Ehrensvärd och en tredje officer under sommaren 1747 noggranna undersökningar
i Finland och inkommo därefter med sitt betänkande, som lades till grund för
befästningsplanerna, hvilka fastställdes den 9 november, hvarefter Ehrensvärd, ehuru
han var artilleriofficer, fick i uppdrag att med mycket vidsträckt makt leda
fästningsarbetena.<footnote>Krigsvetenskapsakademiens tidskrift 1896, sid. 425.
</footnote>




Den plan rörande Finlands försvar, i hvilken de nya fästningsbyggnaderna
inpassades, grundade sig på den förutsättningen, att ett vinterfälttåg i Finland vore
lika omöjligt som öfver hufvud taget ett krig i de inre, fattiga och glest befolkade
landsdelarna. Följaktligen gällde det vid ett fientligt anfall att söka uppehålla fienden
så länge som möjligt, att vinna tid, till dess förstärkningar från Sverige hunne
anlända. Dessa förstärkningar måste tydligen komma sjöledes, hvadan det var
nödvändigt att med flottan bevara herraväldet på sjön. Erfarenheten från Karl XII:s tid
och från 1741-43 års krig liksom all annan erfarenhet hade tydligen visat, att ett
dylikt tidsvinnande försvar af en underlägsen här icke var möjligt utan stöd af någon
fästning, och därför ville man i första hand åstadkomma en fästning, på hvilken hären
och flottan kunde stödja sig, i hvilken förstärkningarna hade en säker ankomstort,
och hvilken sålunda kunde utgöra en tyngdpunkt i försvaret; och till plats för denna
fästning, som borde vända fronten både mot landet och sjön, utsågs Helsingfors och
den rad af öar, som bildade dess rymliga hamn. För att uppehålla fienden vid eller
i närheten af gränsen föreslogs tillika anläggningen af en fästning vid Degerby (Lovisa)
med ett mindre fäste vid Svartholm och ett annat dylikt vid Anianpelto, på näset
mellan sjöarna Päijäne och Vesijärvi, hvarigenom fiendens anfallsområde skulle icke
obetydligt inskränkas. Såsom en lämplig förrådsort vore Tavastehus af vikt, men
på grund af den antagna omöjligheten af ett krig i det inre af landet ansågos
befästningsarbeten därstädes obehöfliga. Östra Finland ansågs allt för fattigt och 
väglöst, för att någon egentlig uppmärksamhet skulle behöfva skänkas detsamma.

Den 9 november 1747 gillade och fastställde konung Fredrik I det af
Ehrensvärd utarbetade »underdånigt Project till en Place d'armes vid Helsingfors». Till
arbetenas påbörjande anvisades för de närmaste fyra åren tillsammans sexton tunnor guld.

Den man, som nu med ens fullfärdig uppträder på skådeplatsen, Augustin
Ehrensvärd, var född i Västmanland 1710 såsom son till en af Karl XII:s mest
använda krigsmän. Tidigt hade han inträdt vid artilleriet och under vidsträckta resor
förvärfvat sig omfattande kunskaper, så att han vid trettio års ålder var
vetenskapsakademiens sekreterare. 1741-42 hade han deltagit i Finska kriget, 1745 åtföljt
Fredrik II:s här och 1746 tagit plats på riddarhuset, där han genom sina framstående
egenskaper och släktskapsförhållanden snart blef en af hattpartiets mest betrodde män
och anförtroddes ledningen af det finska försvarsväsendet. Hans lefnads uppgift blef
nu dels byggandet af Sveaborg, hvilket namn den nya fästningen erhöll 1750, och dels
skapandet af »arméens flotta», hvars chef han blef, när den 1756 skildes från stora
flottan. Trots konstgrepp och förtal, hvarpå frihetstiden var så rik inom alla
områden, fortgick arbetet på fästningen, till icke ringa del utfördt af indelta soldater,
till dess mössorna vid 1765-66 års riksdag lyckades från ledningen af arbetet aflägsna
sin politiska motståndare. Hans planer vågade de likväl icke kullkasta, och de 1769
åter till makten komna hattarna gåfvo honom upprättelse. Då Ehrensvärd 1772 lade



sina ögon tillsammans, var Sveaborgs fästning med undantag af Väster och Stora
Öster Svartö i hufvudsak färdig enligt den af honom uppgjorda planen.
<footnote>Närmare beskrifning öfver fästningen lämnas i sammanhang med redogörelsen för dess belägring.

Ehrensvärd begrofs under fästningens borggård, där Gustaf III 1788 lät resa en efter
ritning af Sergel utförd smakfull vård, på ena kortsidan prydd med en galerstäf och på den andra
med en bakstam, och på hvars inskrift läses: »Här hvilar Grefve Augustin Ehrensvärd, Fält
Marskalk, Riddare och Commendeur af K:gl. M:ts Orden, Omgifven af sina Werk Sveaborgs fästning,
Armeens flotta», samt på baksidan: »Efter Gustaf III:s befalning och Egit utkast oprest MDCCLXXXVIII
at i Fältherrens och Medborgarens spår Lifva Snillen at kunna, Hiertan at vilja gagna
Fäderneslandet.»

På sid. 18 återgifves bilden af Kungsporten till Gustafssvärd, den viktigaste af
befästningarna. På sidorna om porten läses på fyra plattor, öfverst till höger: »Här har <i>Konung Fredrik</i>
låtit lägga den första sten år 1748», och lill vänster: »och <i>Konung Gustaf</i> har lagt den sista sten
år ...» Nederst till höger: »<i>Sveaborg</i>, som rörer hafvet på ena sidan och stranden på den andra,
gier <i>Den kloke Herraväldet</i> öfver både haf och land», och till vänster: »Ifrån Ödemarken äro
desse <i>Vargskiärs Holmar</i> ombytte till ett <i>Sweaborg</i>. <i>Eftervärd</i> stå här på egen bottn och lita icke på Främmande hielp.»</footnote> 
Under de därefter följande tjugo åren fullbordades fästningen. Några befästningsverk åt
landsidan blefvo dock aldrig utförda.

Hvad de öfriga befästningarna vidkommer, blef af dem heller ingenting med
undantag af Svartholm, som utfördes. Arbeten påbörjades visserligen vid Degerby,
men platsen visade sig olämplig, och dessutom fattades penningar.

Åt försvaret till sjös ägnades tillbörlig uppmärksamhet, och 1756 började
byggandet i stor omfattning af galerer för att bilda skärgårdsflottan eller »arméens
flotta», såsom den kom att kallas. Hvilken betydelse denna flotta utöfvade under
Gustaf III krig, hafva vi redan erfarit.

Samma plan för landets försvar, hvilken låg till grund för Sveaborgs
anläggning, gick igen i Ehrensvärds tjugu år senare affattade och den 12 juli 1766 i
»underdånigt  memorial» afgifna »defensionsplan för Finland», och på densamma
grundades sedermera alla försvarsanstalter. Likväl måste man under tidernas lopp
ägna den långt framskjutna gränsen af Savolaks och Karelen större uppmärksamhet,
allra helst sedan landsvägsförbindelse öppnats mellan östra Finland och Uleåborg.
G. M. Sprengtportens ansträngningar gingo också, så länge han tillhörde Sverige, ut
på ett kraftfullt ordnande af östra Finlands försvar, hvarvid han äfven sökte att medelst
mindre befästningar spärra de viktigaste infartsvägarna dit, och den för själfständigt
uppträdande ordnade och försedda Savolaksbrigaden utgjorde härefter en väktare i
dessa bygder.

Generalen grefve G. M. Klingspor, som i egenskap af »general en chef» med
vissa afbrott förde befälet i Finland från 1790 till 1808, uppgjorde få år före kriget en
försvarsplan för Finland, hvilken i det stora hela öfverensstämde med de föregående.
Sålunda lade han synnerlig vikt vid dubbelfästningen Helsingfors—Sveaborg och 

påyrkade dess utförande åt landsidan. Liksom Ehrensvärd ville han stödja
gränsförsvaret med fästningar men föreslog i stället för Lovisa det ungefär midt bakom
anfallsfronten belägna Artsjö såsom plats för en fästning, hvarigenom verket vid
Anianpelto skulle kunna undvaras. Åt försvaret af Savolaks ägnade han stor
uppmärksamhet, enär en öfver Kuopio mot Uleåborg framryckande fiende kunde taga
hela försvaret i ryggen, liksom en öfver S:t Michel—Heinola framgående afdelning
kunde falla svenska hufvudhären i vänstra flanken, och för hvarje dylikt företag
hyste man denna tid en ofantlig fruktan. Vid Varkaus, vid Haukivesis nordvästra
flik, ville Klingspor hafva en »place d'armes» såsom centralpunkt i försvaret, 
hvarjämte mindre befästningar borde utföras vid S:t Michel och vid Puumala sund. 
Klingspor tog äfven hänsyn till möjligheten, att förbindelsen sjöledes med Sverige öfver
Helsingfors skulle kunna afbrytas, och påyrkade därför förberedande anordningar för
ordnande af en förbindelseväg öfver Tavastehus—Björneborg och af en annan öfver
Kuopio—Iisalmi—Uleåborg, i sammanhang hvarmed han framhöll betydelsen af
strömrensningar i Kumo- och Ule-älfvar.<footnote>Sveriges krig åren 1808 och 1809, II sid. 59.</footnote>

<img>Sveaborg. Gustafssvärd.
Efter en tafla af <sp>Elias Martin</sp> på Nationalmuseum.</img>

Förutom de nämnda, så att säga på ämbetets vägnar uppgjorda försvarsplanerna 
finnas äfven två, af enskilda personer uppgjorda planer i liknande syfte.
Den ena af dessa, som till författare har den sedermera under kriget i högkvarteret
använda kaptenen M. Björnstjerna, född 1779, är uppgjord omkring åren 1806-7 och
går ut på att upptaga kriget anfallsvis. Den 25,000 man starka hufvudhären skulle




samlas i höjd med Artsjö och afslå ryssarnas första anfall, hvarefter en från Savolaks
och Karelen frambrytande, 10,000 man stark härafdelning mellan Saima och Ladoga
skulle gå lös på S:t Petersburg, snart understödd af hufvudhären och af flottan, för
hvilken 10,000 man landtrupper afsågos. Den i alla delar omsorgsfullt utarbetade
planen förutsatte årslånga förberedelser med hänsyn till krigsorten, förutseende,
beslutsamhet och kraft hos de styrande, lättrörlighet och fyllda förråd hos trupperna
samt slutligen öppet vatten, allt omständigheter, som fullständigt saknades i början
af 1808. Emellertid skaffade ryska regeringen sig före kriget en afskrift af planen.
<footnote>Sveriges krig år 1808 och 1809, II sid. 67. Krigsvetenskapsakademiens tidskrift 1896,
sid. 77. Danielson: Finlands krig och Finlands krigare, sid. 58.</footnote>

<img r>Magnus Björnstjerna.
Efter en miniatyrmåling tillhörig familjen Björnstjerna.</img>

I slutet af 1807 nedskref finnen Gustaf Mauritz Armfelt, som då vistades
i Stockholm, en plan till Finlands försvar, hvilken gick ut på att samla de
finska trupperna i passen mellan sjöarna i en från Padasjoki vid Päijänes västra
strand öfver Pohja, Kangasala och Tyrvis samt längs Kumo älf till
Björneborg dragen linie med hufvudkrafterna på högra flygeln. Savolaksbrigaden borde
samlas vid S:t Michel och därifrån rycka fram till Heinola för att hota fienden
i sidan; dess återtåg skulle gå på västra sidan Päijäne. Med tanken på
Björnstjernas  förslag, hvilket Armfelt säkerligen kände, föreslog han, att Karelens
jägare under en skicklig partigängares befäl skulle företaga ett ströftåg mot
Ladoga. Förbindelsen med Sveaborg prisgafs helt och hållet. Emellertid yttrar
Armfelt i december sagda år, att, »om Ryssland vill taga Finland, anser jag
allt försvar omöjligt. Skall för oss nu hjälp komma, blir  det genom försynens
omedelbarliga kraft. Amen.»<footnote>Tegnér: Gustaf Mauritz Armfelt, III, sid. 123 och 125 (2:a uppl.), Danielson, sid. 59.</footnote>

Vid bedömandet af alla dessa försvarsplaner måste man taga hänsyn till den
tid, under hvilken de uppstodo. Man kan icke billigtvis fordra, att under ett
århundrade, då trots krigslystnaden vårt lands alla krigiska inrättningar stodo långt 
efter andra länders, de ledande männen skulle hysa åskådningssätt tillhörande det 

kommande århundradet. När det nu ingick i den allmänna uppfattningen, att man icke
kunde föra krig vintertiden, så må man icke förtänka de svenska generalerna, att de
härvidlag icke ansågo sig böra göra undantag för det ovägsamma, skoguppfyllda och
folkfattiga Finland. Att de därvid glömde, att ryssarna 1714 brutit upp i februari för
att öfverfalla den lilla finska hären, och att de besegrade denna i snödrifvorna,
kan icke läggas dem allt för mycket till last; huru många historiska lärdomar hafva
icke blifvit glömda både i den nu ifrågavarande tiden och i en senare? Och för öfrigt,
med hänsyn till ett vinterfälttåg borde hären visserligen ordnat sin tillförsel från det
inre af landet, men fästningarna voro under denna förutsättning af ännu större
betydelse än sommartiden, och särskildt gällde det att bevara Sveaborg, till dess isen
gick upp, för att då återknyta förbindelsen sjöledes med Sverige. Under en kall
vinter borde nämnda förbindelse kunnat upprätthållas öfver Qvarken, och med en
förbindelseväg öfver Vasa—Tavastehus och tillräckliga förråd skulle finska hären — 
efter en senare tids åskådningssätt — sannolikt mäktat hålla ut, till dess hafvet
blifvit öppet.

<img>Kungsporten till Gustafssvärd.</img>

*

</chapter>

<chapter name="Krigets orsaker och utbrott">
<h1>KRIGETS ORSAKER OCH UTBROTT.</h1>

De närmaste orsakerna till krigsutbrottet 1808 kunna sökas i Sveriges anslutning
till koalitionen mot kejsar Napoleon 1805 och i konung Gustaf IV Adolfs 
envisa fasthållande vid fiendskapen mot Napoleon, sedan förhållandena gjort detta till
en orimlighet.

Under de första åren af sin regering hade Gustaf IV Adolf i likhet med den
föregående förmyndarestyrelsen sökt hålla sig väl med alla makter och särskildt
närma sig Ryssland, Sveriges farligaste granne, och ett påtagligt uttryck fick denna
sträfvan i den 1800 af Ryssland, Sverige och Danmark gemensamt upprätthållna s. k.
väpnade neutraliteten i Östersjön. Efter Alexander I:s tronbestigning 1801 ändrades
småningom detta förhållande. »Alexanders veka och milda personlighet ingaf den
styfva och frånstötande Gustaf IV Adolf föga sympati»,<footnote>Schybergson: Finlands historia, II sid. 326.</footnote> och i samma mån den förre
närmade sig England, aflägsnade den svenske konungen sig från honom och anklagade
honom för trolöshet. Ja, det var fara värdt, att han i sin obetänksamhet framkallat
krig 1803, då han i svenska färger lät måla om bron vid Abborfors.

Under konungens långa vistelse i Tyskland från hösten 1803 till våren 1805
fingo hans tankar emellertid en annan riktning. Umgänget med franska emigranter
och Napoleons våldshandling, då han på badiskt område lät gripa och sedermera skjuta
hertigen af Enghien, en medlem af det fördrifna franska konungahuset, uppfyllde
Gustaf IV Adolf med sådant raseri, att det sedan blef en orubblig öfvertygelse hos
honom, att Napoleon med uppbjudande af alla medel måste bekämpas. Förbund
med England, förbund med Ryssland, subsidiefördrag med England och formlig
anslutning till koalitionen mot Napoleon, hvilken utom nyssnämnda makter äfven
Österrike och Neapel biträdde, blefvo följden häraf. Svenska trupper skulle i förening
med engelska och ryska från Pommern rycka fram genom norra Tyskland mot
Nederländerna, som tillhörde Frankrike.

Emellertid afgjorde Napoleon kriget genom sin snabba framryckning till Wien
och den lysande segern vid Austerlitz (den 2 dec. 1805), innan man ännu kommit


<img r>Mötet i Tilsit.
Efter en vasmålning af <sp>Bergeret</sp>.</img>
sig för att öppna fälttåget i norra
Tyskland, och enda följden af
konungens af Sverige uppträdande blef för
tillfället, att han höll på att få krig
med Preussen, hvars konung han
retade genom småaktiga infall. Det
stora kriget närmade sig dock snart
norra Tyskland, då Preussen, som
genom att på hösten 1805 fasthålla
vid en i längden omöjlig neutralitet
försummat det gynnsamma tillfället
att genom anslutning till Napoleons fiender göra dennes ställning mänskligt att döma
ohållbar, ett knappt år därefter retades till krig mot Napoleon. Efter en veckas fälttåg
var preussiska hären krossad vid Jena och Auerstädt (den 14 okt. 1806), och vid
oktober månads utgång återstodo för konungen af Preussen endast några smulor af
hans här och några fästningar i rikets östra delar. Napoleon hade dock annat att

<img c>Napoleon och Alexander i Tilsit.
Efter en tafla af <sp>Gautherot</sp>.</img>



tänka på än att låta sina härar söka upp svenskarna; de fortsatte färden österut för
att upptaga kampen med ryssarna och bringa den till slut, något som efter två
mödosamma fälttåg skedde först genom freden i Tilsit, hvilken afslöts den 7 juli 1807.

<img r>Kejsar Alexander I.</img>

Napoleon måste dock alltid lämna trupper att iakttaga den i Pommern stående
svenska styrkan, enär denna på ett betänkligt sätt hotade hans förbindelser, och
detta uppdrag anförtrodde han åt marskalk Mortier
med dennes armékår. Napoleon var emellertid
angelägen att få fred med Sverige och erbjöd dess
konung ena gången medverkan vid bekrigande af
Ryssland, andra gången besittningen  af Norge,
men allt förgäfves, och till och med sedan
Ryssland slutit fred med Napoleon och de utlofvade
engelska förstärkningstrupperna uteblefvo,
framhärdade Gustaf IV Adolf vid sin tanke och skydde
icke att ensam upptaga kampen mot Europas
härskare. Sedan han den 2 juli uppsagt det den 18
april ingångna stilleståndet och själf öfvertagit
högsta befälet på krigsskådeplatsen, dröjde  det
icke länge, förr än de svenska trupperna voro
instängda i Stralsund och, sedan denna fästning dagtingat, utträngda på ön Rügen,
därifrån general Toll, sedan konungen lämnat ön, med knapp nöd räddade dem.
Denna halsstarrighet skulle få ödesdigra följder.

Den långa fiendskapen mellan Napoleon och Alexander förbyttes plötsligt i
en förtrolig vänskap, och nu skulle västerns och österns härskare förena sig för att
styra Europa. Napoleon lockade härvid Alexander med antydningar och löften om



stora landvinningar i Turkiet, och Alexander hyste dessutom en ganska berättigad
fruktan för sin mäktige medtäflare. Han uppsade alldeles vänskapen med England
och slöt en  hemlig öfverenskommelse med Napoleon (äfvenledes i Tilsit den 7 juli
1807), enligt hvilken man skulle söka förmå England att sluta fred med Frankrike
på vissa förelagda villkor och, i händelse detta icke skett inom den 1 december,
uppfordra regeringarna i Sverige, Danmark och Portugal, hvilka länder icke slutit sig
till Napoleons s. k. kontinentalsystem, att stänga sina hamnar för engelsmännen och 
förklara England krig. Det land, som vägrade ingå härpå, skulle behandlas såsom fiende.
Å andra sidan skulle Frankrike medla fred mellan Ryssland och Turkiet och, om
öfverenskommelse icke kunde träffas, göra gemensam sak med Ryssland för att drifva
turkarna ur Europa, hvaraf de endast skulle fa behålla Konstantinopel och Rumilien.
<footnote>Ordalydelsen af den hemliga Tilsittraktaten återfinnes i Sveriges krig åren 1808 och 1809, I bil. 7.</footnote>

Det var hufvudsakligen Moldau och Wallachiet, som väckte kejsar Alexanders
åtrå, men Napoleon ångrade snart sina löften och ville för framtida bruk förfoga
öfver dessa länder, hvarför han i stället riktade Alexanders uppmärksamhet på Finland,
då han tillika på detta sätt fick medel att straffa den svenske konungen. Redan före
fördragets afslutande hade Napoleon för Alexander framställt sin plan att kufva
England genom kontinentalsystemets utsträckande till de länder, som ännu icke omfattat
detsamma, och därvid tillagt: »Två länder af mycket stor betydelse, det ena i 
synnerhet för Ryssland, skola måhända göra motstånd. Dessa äro Portugal och Sverige.
Genom Spanien skall jag komma till rätta med Portugal. Tag Ni Finland såsom
ersättning för det krig, som Ni kan komma att föra mot Sverige. Sant är, att 
konungen af Sverige är er svåger och bundsförvant, men emedan han är er svåger
och bundsförvant må han just följa omkastningarna i er politik eller också lida
följderna af sin motsträfvighet.» — »Sverige,» fortsatte Napoleon, »kan vara en frände,
en bundsförvant för tillfället, men det är den geografiska fienden. S:t Petersburg
ligger alldeles för nära Finlands gräns. De vackra damerna i S:t Petersburg böra
icke mera från sina palats höra de svenska kanonerna.» <footnote>Sveriges krig åren 1808 och 1809, I sid. 14, hvarest yttrandet återgifves efter Thiers.</footnote>

Konungen af Preussen anvisades på samma sätt att göra sig ersatt för sina
stora förluster genom att sätta sig i besittning af svenska Pommern.

Kejsar Alexander underrättade genast efter fredsslutet Gustaf IV Adolf därom
och rådde honom att söka fred med Napoleon, för hvilken åtgärd konungen likväl,
såsom vi funnit, icke alls var benägen.<footnote>Tvärtom skref konungen dagen efter detta brefs mottagande till hertigen af Braunschweig-Oels: »Jag känner icke någonting i världen, som skulle kunna förmå Mig att underhandla med Napoleon Buonaparte, ty jag skulle därigenom förråda icke allenast de skyldigheter och de
grundsatser, som böra förblifva heliga för hvar och en dygdig människa; utan Jag skulle tillika underskrifva Min timliga och eviga olycka». (Sveriges krig åren 1808 och 1809 I sid. 5.)</footnote>  Ytterligare uppmaningar i samma syfte


blefvo utan verkan, och det fordrades svenska sändebudets i S:t Petersburg, generalen
friherre v. Stedingks<footnote>Denne man, som så väl tjänade sitt land, 
var född i Pommern 1746 och hade tidigt inträdt i svensk krigstjänst men 
sedan vunnit utmärkelse både i fransk tjänst och i Nordamerika under 
frihetskriget. 1783 chef för Karelska dragonerna och något senare för 
Savolaksbrigaden, utmärkte han sig under 1788-90 årens krig och sändes 
efter dess slut såsom ambassadör till S:t Petersburg. Där gjorde han sig 
väl bekant med förhållandena och var från alla håll högt uppburen. Att den 
ryska öfverrumplingen misslyckades, var, såsom vi skola finna, till hufvudsaklig
del Stedingks förtjänst.</footnote> hela skicklighet för att upprätthålla det 
goda förståndet mellan de båda monarkerna.

Den svenska konungen var och förblef obeveklig i förtröstan på sin rättvisa
sak och på högre makters bistånd. Tanken att genom smidighet och skickligt
begagnande af förhållandena lotsa sitt statsskepp fram genom den oroliga och ovissa
tidens bränningar var honom alldeles främmande. Hans ensamma ställning bättrades
icke därigenom, att engelska flottan i afsikt att förekomma Napoleons maktutvidgning
i Östersjön landsatte trupper på Seland och efter tre dagars våldsam beskjutning af
Köpenhamn den 7 september 1807 tvang danska styrelsen att till England öfverlämna
hela sin flotta, hvarefter Danmark utan betänkande kastade sig i Napoleons armar.
Och icke heller med England fick den svenske konungen någon öfverenskommelse
till stånd.

Emellertid dröjde kejsar Alexander att uttaga det betydelsefulla steget att
förklara England krig, sedan dess regering vägrat att ingå på fredsförslaget. Han
fruktade i hög grad England och dess i Öresund kvarliggande flotta, och den ryska
handelsvärlden motsåg med oro upphörandet af handelsförbindelsen med England.
Först efter flera påminnelser och efter hot om krig <footnote>Till kejsar Alexanders dröjsmål bidrog äfven den allt större svårigheten att kunna förmå
Napoleon till ett bestämdt löfte om Moldau och Wallachiet. Napoleon lockade i stället med
Finland såsom ersättning för kriget med England, men detta var ingalunda detsamma. »Visserligen
ansåg han (Alexander), att besittningen af Finland vore mycket önskvärd, men Finland betraktades
vid denna tid såsom en ödemark, och ryska folkets stämning mot Sverige var långt ifrån ovänlig.
På Sveriges tron satt för öfrigt en nära frände till honom, en gammal bundsförvant, med hvilken
han ej ville bryta. Sverige kunde dessutom påräkna Englands mäktiga skydd, och de faror, för
hvilka han utsatte sig genom ett fredsbrott med både England och Sverige, kunde ingalunda anses
betalda genom besittningen af Finland. Donaufurstendömena vore en mera lämplig ersättning för
ett krig mot England.» (Sveriges krig åren 1808 och 1809, I sid. 30.)
</footnote> — en stark fransk här stod
fortfarande i Schlesien — samt efter engelska flottans hemfärd från Öresund
förklarade ryska sändebudet i London den 8 november de diplomatiska förbindelserna
de båda rikena emellan afbrutna och den år 1801 ingångna traktaten rörande
sjöfarten m. m. upphäfd. I dess ställe ville ryska kejsaren upplifva den väpnade
neutralitetens grundsatser.

Friherre v. Stedingk höll konungen noga underrättad om stämningen i S:t
Petersburg, och en lycka i olyckan var det, att Sverige var så väl företrädt därstädes.


Redan den 18 september anmälde han pågående rustningar mot Sverige och förflyttning 
af trupper till ryska Finland, hvarjämte han höll konungen väl underrättad om
det alltjämt fortsatta närmandet mellan Ryssland och Frankrike, hvilken omständighet
något senare kom honom att misstänka tillvaron af någon hemlig, mot Sverige
riktad artikel i Tilsitfreden.

<img c>Gustaf IV Adolf.
Efter porträtt af <sp>Huet Villiers</sp>, grav. af <sp>W. Ward</sp>.</img>

Redan i oktober öfverlämnade ryska sändebudet Alopæus till konungen, som
då vistades i Helsingborg, kejsarens förslag rörande upplifvande af den väpnade 


neutraliteten, hvarå han önskade inhämta konungens mening. Denna blef afböjande,
i det konungen i sin svarsskrifvelse visade, att förhållandena nu vore helt andra, än
då fördragen af 1780 och 1800 antogos, och att krigstillstånd med England skulle
blifva  synnerligen skadligt både för Sverige och Ryssland. När Stedingk den 13
november framförde denna svarsskrifvelse, var läget väsentligt förändradt, därigenom
att Ryssland i själfva verket förklarat England krig. Likväl upptog kejsar Alexander,
som under en och en half timme samtalade med den svenske diplomaten, svaret
icke illa men utbredde sig om nödvändigheten att gifva vika för Napoleon såsom
enda utväg till fredens bevarande. Det franska sändebudet sökte han uppehålla med
försäkran, att allt nog skulle reda sig och konungen af Sverige ingå på de af
Napoleon uppställda fordringarna.

Af alla uppgifter att döma synes det, som om kejsar Alexander vid denna
tid hyste föga lust att bekriga Sverige. »Med stor sannolikhet kan man sluta sig
till,» säger svenska generalstabens arbete om detta krig,<footnote>I sid. 50. 
Här redogöres mycket utförligt för den diplomatiska skriftväxling, som föregick
krigsutbrottet, hufvudsakligen efter Stedingks i riksarkivet förvarade depescher.</footnote> »att Finlands eröfring icke
föreföll honom lockande, och att hans sträfvan — nu sedan brytning inträffat med
England — egentligen endast gick ut på att skrämma Sverige till förlikning med
Napoleon, på det denne sedermera måtte lämna Ryssland den härför utlofvade lönen.
'Finland, dit Ni tvingar mig att gå,' sade han en dag till Savary (franska sändebudet),
'är en öken, hvars ägande ej lockar någon. Dessutom måste denna öken tagas från
en gammal bundsförvant, från en frände och på ett trolöst sätt, som sårar den
nationella finkänsligheten och kan gifva förbundets fiender förevändning att gripa in ...
Ni envisas, att jag skall förklara Sverige krig. Jag är också färdig att göra det; mina
arméer äro vid gränsen, men hvad gifver Ni väl oss för så många uppoffringar? —
Wallachiet och Moldau är den lön, nationen väntar, och den söker Ni beröfva oss.'»
Napoleon dref emellertid oaflåtligt på; han ville hafva Ryssland sysselsatt och draga
dess uppmärksamhet från Turkiet, och han erbjöd till och med kejsar Alexander att
låta en fransk-dansk här från Norge infalla i Sverige för att därigenom underlätta
anfallet på Finland.

Stedingk gaf också allt mera uttryck åt sina bekymmer. Samtidigt med att
han (den 28 november) uppskattade den styrka, ryssarna samlat i ryska Finland
och vid S:t Petersburg, till 60,000 man under generalen grefve Buxhöwdens befäl,
yttrade han bland annat: »Sverige har icke sedan länge befunnit sig i ett så kritiskt
läge som för närvarande, och man måste sannerligen vara beredd på alla
möjligheter, om man ej vill blifva ett offer för dem.» Han afrådde emellertid från alla
åtgärder från svensk sida, som kunde gifva förevändning till en brytning, men
tillade dock: »Om jag än vågar afråda från alla truppsammandragningar på Finlands
gränser, på det allt må undvikas, som kan ådraga sig uppmärksamhet eller tjäna en

anfallande till förevändning, kan det å andra sidan ej utan den största fara försummas
att i all tysthet förbereda alla upptänkliga medel till motstånd.»

Under sådana omständigheter, då det gällde uppbjudandet af all diplomatisk
konst för att undvika ett fredsbrott, fick Gustaf IV Adolf det olyckliga infallet att
till kejsar Alexander återsända S:t Andreasorden, sedan han erfarit, att »Napoleon 
Bonaparte» erhållit samma ordenstecken.<footnote>Konungens bref härom lydde 
sålunda: »Jag fullgör en sorglig plikt, då jag till Eders Kejserliga Majestät 
återställer S:t Andreasorden, men då jag handlat på samma sätt mot konungen
af Preussen, då han dekorerat Napoleon Bonaparte med Svarta Örns-orden, skulle 
å min sida ej funnits följdriktighet, om jag ej i ett liknande fall handlat på samma 
sätt mot Eders Majestät. Jag innesluter här en afskrift af mitt bref till konungen af 
Preussen, hvilket för Eders Majestät skall förklara skälen till mitt handlingssätt, 
som är grundadt på lika oföränderliga grundsatser som de känslor, hvarmed jag 
förblifver o. s. v.»   (Sveriges krig åren 1808 och 1809, I sid. 46.)</footnote> Uppdraget att återlämna ordenstecknet,
hvilket Stedingk mottog strax före afsändandet af nyss nämnda depesch, bragte 
honom till fullständig förtviflan, enär han däraf väntade de ödesdigraste följder.
Emellertid tog kejsar Alexander saken ganska lugnt, men nog bidrog den i alla fall
något till att förvärra ställningen.

Så fortgick depeschväxlingen en tid utan afgörande utgång. Ryska regeringen,
pådrifven af Napoleons sändebud, yrkade på Sveriges medverkan till Östersjöns
stängande för engelsmännen och till hämnande af den skymf, desse tillfogat 
Danmark. Härpå svarades från svenska sidan, att en sådan åtgärd icke kunde vidtagas,
utan att krig med England däraf skulle blifva följden, och att ett dylikt krig skulle
medföra Sveriges ekonomiska undergång. I det stället framkastades tanken på
Östersjöns neutralitet och den engelska handelns dragande öfver Sverige, som då äfven
skulle vara neutralt, en plan, som man väl visste aldrig skulle gillas af Napoleon.
Konungen, som tydligt insåg den hotande faran, hade ingen tanke på att, om än
endast för tillfället och till dess bättre utsikter yppade sig, gifva vika för
nödvändighetens kraf, utan han öppnade i stället underhandlingar med England rörande
subsidier. Något utmanande steg tog han i alla händelser icke. I en not af den 11
januari 1808 sökte han återigen bevisa olämpligheten i ryska regeringens fordringar
och framställde i stället tanken om Östersjöns neutralisering i förhoppning, att
England vore villigt att ingå därpå.

Emellertid var kejsar Alexander fortfarande obenägen för krig, och då
Napoleons löften alltjämt voro sväfvande, kunde dennes minister icke förmå kejsaren till
något afgörande beslut. Då inträdde i januari ett nytt läge. Napoleons blickar hade
blifvit fjättrade vid Pyreneiska halfön, hvars troner han skulle omstörta, och han
började blifva missnöjd med förhållandena på Balkanhalfön. Han lät därför sitt nya
sändebud i S:t Petersburg, Caulaincourt, bestämdt utlofva den af Ryssland önskade
lönen och fordra förbundslöftets fullgörande. När under den på grund häraf växande
förtroligheten mellan kejsar Alexander och det franska sändebudet det nyss berörda

svaret från Sverige den 20 januari anlände, så antog Stedingk, att krigsförklaring
omedelbart skulle följa. Den 23 januari skref han till konungen, att »faran är
utomordentligt stor, och man får ej förlora ett ögonblick, innan ett afgörande steg tages».
Ryssarna voro emellertid ännu icke färdiga med underhållsmedlen för de till kriget
afsedda trupperna, och det danska sändebudet gjorde de allvarligaste föreställningar
mot ryssarnas krigshot. Danmark var nämligen, sedan det öfverlämnat sig åt
Napoleon, skyldigt att göra gemensam sak med Ryssland mot Sverige, men nu fruktade
det lika mycket för sina vänner fransmännen, hvilka stodo redo att genomtåga landet,
som för sina fiender engelsmännen, hvilka för Sveriges räkning kunde bemäktiga sig
Norge. Man väntade under allt detta Napoleons uttalande med anledning af svenska
regeringens skrifvelse af den 11 januari.

Ställningen förvärrades emellertid med hvarje dag, och den 28 januari ansåg
Stedingk sig pliktig omedelbart underrätta tillförordnade högste befälhafvaren i
Finland, generallöjtnanten af Klercker om det sannolikt förestående krigsutbrottet.
Dessutom meddelade han, att enligt honom tillhandakomna upplysningar ryssarnas plan
gick ut på »att anfalla Finland på tre ställen. Med tjugu tusen man vill man rycka
in öfver Abborfors och Anjala för att innan islossningen göra sig till herre öfver
Svartholmen och om möjligt äfven öfver Sveaborg. Medan man från detta håll
framtränger ända till Åbo, skall en kolonn af fem tusen man framtränga till S:t Michel
och en annan kolonn af samma styrka öfver Nyslott. Trettio tusen man skola hållas
i reserv för att kunna hjälpa, där sådant kan blifva af nöden. Man hoppas att på
detta sätt, som ej är illa uttänkt, kunna bemäktiga sig Finland inom loppet af tre
månader.»<footnote>Sveriges krig 1808 och 1809, I sid. 68. — Denna 
anfallsplan hade Stedingk under den 20 januari meddelat konungen.</footnote>

Redan följande dag eller den 29 januari kunde Stedingk till konungen afsända
ännu mera oroande underrättelser, såsom att krigsförklaringen redan vore skrifven,
och att Caulaincourt öppet yttrat, att det nu vore slut så väl med Gustaf IV Adolfs
regering som med Sverige.

Under tiden hade Gustaf IV Adolf ifrigt fortsatt underhandlingarna med
England, och den 8 februari afslöts en förbundstraktat, enligt hvilken Sverige
tillförsäkrades ett månadtligt understöd af 100,000 pund sterling under ett år, mot det att
Gustaf IV Adolf förband sig att underhålla hela sin här och en erforderlig del af
flottorna för att motsätta sig de gemensamma fienderna. Ingendera af
fördragsmakterna skulle sluta fred, stillestånd eller neutralitetsfördrag utan efter gemensam
öfverenskommelse. Närmare aftal skulle träffas rörande de hjälpsändningar, som
skulle kunna behöfvas i händelse af krig mellan Sverige och dess grannar.

I S:t Petersburg blef det nu återigen tyst, men då Stedingk genom bref från
Finland erfor, att man där vid mottagandet af hans varning lefde i djupaste fred, 
fäste han ännu en gång den 5 februari konungens uppmärksamhet på den hotande
faran, och den 13 februari skref han ett ytterligare bref förmälande, att »det finnes
icke nu mera någon hjälp».

<img l>Friherre Kurt v. Stedingk.
Efter en oljemålning, tillhörig grefve H. S. v. Stedingk.</img>

Knappt hade han afslutat denna skrifvelse, förr än han mottog en dylik från
konungen, dagtecknad den 6 februari, dagen efter sedan hans skrifvelse af den 29
januari anländt till Stockholm. Konungen framhöll här sin svåra ställning mellan
Ryssland och England och återkom till sitt förslag om Östersjöns neutralisering,
hvilket han anmodade Stedingk att ytterligare framhålla. Stedingk sökte nu
företräde hos kejsaren själf, hvilken alltid varit honom mycket bevågen, och fick
denna sin önskan uppfylld. Kejsaren underhöll sig med honom mycket
otvunget, försäkrade, att han icke eftersträfvade
en enda by af Sverige, och att han led af tanken på tvist med svenske konungen,
men »att i detta ögonblick kunde hvarken han eller någon annan monark i
världen motstå Frankrikes vapen. Man måste vika för nödvändighetens lag,
söka hålla sig uppe till gynnsammare tider och af två onda ting välja det
minst onda.» — »Må han» (konungen), tillade  kejsaren, »förena sig med mig,
må han åtminstone för ögonblicket underkasta sig nödvändighetens lag, och
vi skola draga oss ur spelet. Jag har 200,000 fransmän på mina gränser;
mot dem stå endast 100,000; hvad kan jag göra?»

Ännu hade fredsbrott emellertid icke inträffat. Men den 17 februari afsändes
en kurir till Alopæus med ett slags ultimatum, hvilket var dagtecknadt den 22 och
öfverlämnades till Stedingk den 21. Häri bildar Englands våldshandling mot
Danmark utgångspunkten, och vidare uppräknas alla de försök, som gjorts att förmå
konungen af Sverige att bidraga till tillslutandet af Östersjön för England. Som
dessa försök icke ländt till önskadt mål, och då Sverige under tiden i stället 
bedrifvit underhandlingar med England, »återstår det endast,» säges här vidare, »för
Hans Kejserliga Maj:t att utan dröjsmål begagna sig af alla de medel, som Försynen
anförtrott honom till hans rikes säkerhet, och han underrättar därom konungen och


hela Europa». Slutligen uppmanar han ännu en gång konungen att förena sig med
Ryssland och Danmark i afsikt att stänga Östersjön för England och beder honom
»med hela den sanna vänskapens värme att icke längre tveka att uppfylla sina
förbindelser och att antaga det enda system, som öfverensstämmer med de nordiska
makternas fördelar.»<footnote>Sveriges krig åren 1808 och 1809, I sid. 78-82. — 
Hela skrifvelsen (declarationen) är ordagrant aftryckt i Handlingar rörande 
förvaltningen i Finland år 1808 (Helsingfors 1893) I sid. 575. Påståendet, 
att intet svek från ryska regeringens sida här föreligger, enär ifrågavarande 
skrifvelse skulle varit uppsatt redan den 11 januari och strax därefter meddelats 
franska sändebudet, förfaller helt och hållet med erkännandet, att skrifvelsen 
först ofvan nämnda dagar tillställdes de svenska vederbörande (Zlobin: De 
diplomatiska förbindelserna mellan Ryssland och Sverige — — öfv., sid. 95, 
Danielson: Finska kriget och Finlands krigare 1808—1809 sid. 18 noten).</footnote>

När denna uppfordran framkom till sin bestämmelseort, var kriget emellertid
i full gång, ty den 21 februari hade ryska hären, utan att något slags krigsförklaring
afgifvits, öfvergått gränsen och ryckt in på Sveriges område.

Af allt detta anade man föga i Stockholm. Från den 5 februari, då Stedingks
bref af den 29 januari framkom, till den 26 hade intet försports från honom. Den
stränga kölden försvårade i ytterlig grad samfärdseln. Nu anlände på en gång alla
hans ofvan berörda skrifvelser, och den 2 mars inställde sig en kurir från
generallöjtnant af Klercker med underrättelsen om ryssarnas infall i landet och om de första
striderna. I högsta grad förtörnad häröfver, lät konungen sistnämnda dag på aftonen
arrestera ryska sändebudet och befallde, att den på väg till honom anmälde kuriren
skulle gripas, hvilket skedde den 7 mars nära Hernösand. Bland dennes papper fann
man ryska regeringens till Alopæus afsända skrifvelse.

På detta sätt hade kriget utbrutit, och det skulle icke dröja längre än till den
14 mars, förr än Danmark, om än motvilligt, nödgades afgifva krigsförklaring mot
Sverige. Där visste man mycket väl, att 20,000 fransmän under marskalk Bernadotte
voro på väg mot Holstein, och man anade, att de hade till mål att fortsätta vägen
till Seland för att därifrån i förening med danska trupper öfverföras till Skåne.

<img>Facsimile af Stedingks egenhändiga namnteckning.
Från en skrifvelse i Riksarkivet.</img>
</chapter>

<chapter name="Krigsförberedelser, krigsplaner och uppmarsch på ryska sidan">
<h1>KRIGSFÖRBEREDELSER, KRIGSPLAN OCH
UPPMARSCH PÅ RYSKA SIDAN.</h1>

Det redan vid nittonde århundradets ingång väldiga ryska riket stödde sin
maktställning på en krigshär, hvars styrka af i fält användbara trupper borde uppgå
till 400 tusen man, bakom hvilka ytterligare kommo 100 tusen man till
garnisonstjänst afsedda trupper, 2-3 hundra tusen man milis till förlusternas ersättande och
en stor mängd kosacker. Men denna för dessa tider högst betydliga styrka kunde till
följd af rikets oerhörda utsträckning och dåliga förbindelser icke göra sig gällande,
icke samlas på ett ställe, och det lyckades sällan att på en europeisk krigsskådeplats
få tillsammans mera än 150 tusen man. Ännu mindre styrka skulle man kunna samla
i Finland, där landets fattigdom och dåliga vägar dessutom gjorde det vanskligt att
föda en betydligare truppmassa. Mera än 50 tusen man lyckades ryssarna heller
aldrig samla där, d. v. s. en styrka, något underlägsen den, som Sverige förmådde
uppställa.

Gör man ett öfverslag af Rysslands stridskrafter vid början af år 1808, finner
man också, att af dess 24 divisioner<footnote>Motsvarande våra nuvarande svenska 
arméfördelningar.</footnote> 2 stodo mot perserna, 6 mot turkarna, 3 vid
galiziska gränsen, 5 i Litauen, 1 (gardes-) i S:t Petersburg, 2 på flottan, hvilka
sistnämnda äfven skulle skydda Finska vikens kust, 3 i ryska Finland, 1 i Orenburg
och 1 i Sibirien.<footnote>Sveriges krig åren 1808 och 1809, II sid. 77, ur hvilket 
arbete de flesta här meddelade uppgifter äro hämtade.</footnote>

Divisionerna, hvilka enheter efter fransk förebild införts år 1806, utgjordes i
regeln af sex regementen infanteri, af hvilka två eller ett jägare-, alla om tre bataljoner,
tre regementen regelbundet kavalleri om i allmänhet fyra skvadroner, en
artilleribrigad med 64 kanoner jämte ingeniörtrupper och träng.

Rysslands alla trupper förutom kosackerna rekryterades genom utskrifning
bland jordägarnas lifegna, och då tjänstetiden var tjugufem år, utgjordes manskapet
af verkliga yrkessoldater, genom årligen återkommande långvariga öfningar väl 



förfarna i sitt kall. Visserligen hade de ofta upprepade och förlustrika krigen gräft stora
luckor i härens led, hvilka luckor måst fyllas med rekryter och vid årsskiftet 1807-8
till icke ringa del ännu voro tomma, men alla trupper ägde dock en del manskap
med krigserfarenhet från Italien, Turkiet, Österrike, Polen och Westpreussen.
Officerarna utgingo ur adelsmännens led, enär desse ansågos skyldiga att tjäna staten,
och de utbildades för sitt kall vid kadettskolor; befintlig brist fylldes genom
befordran ur underofficersklassen.

Sedan början af Alexander I:s regering voro trupperna klädda efter
västerländsk snitt i mörkgröna frackar med korta skört och stående krage, hvita
klädes- eller linnebyxor, de förra nedtill försedda med svart skinnskoning — kavalleriet hade
i allmänhet gråa ridbyxor —, en ganska hög schakå, upptill något vidare än nedtill,
samt läderhjälm med liggare för kyrassierer och dragoner jämte mörkgrå kappa.
Mängden af infanteriets  manskap var väpnadt med slätborrade flintlåsgevär och
huggare, en mindre del med studsare och hirschfängare. Huggaren och patronväskan
buros i hvita (vid jägarna svarta) axelremmar i kors öfver bröstet. Den
cylinderformiga ränseln bars jämte fältflaskan medelst en hvit rem öfver högra axeln men
utbyttes på sommaren 1808 mot en fyrkantig svart läderränsel, som bars på ryggen.
Officerarna voro väpnade  med värja, buren i gehäng öfver högra axeln, eller sabel
med järnbalja samt hade dessutom skärp och ringkrage (dock icke vid jägarna)
äfvensom epåletter. Trängen, som helt och hållet var fördelad på regementena, var mycket
talrik men minskades något för de trupper, som sändes till den finska krigsskådeplatsen.

Med afseende på krigisk anda och krigsduglighet stodo de ryska trupperna
icke obetydligt öfver de svenska, och gällde detta särskildt artilleriet, som var talrikt
och försedt med god materiel, rekryteradt af utvaldt folk och väl anspändt med redan
i fredstid befintligt fullständigt hästantal. Såsom vi skola finna, var öfverlägsenheten
med afseende på det högre befälet äfven alldeles uppenbart till finnandes på den
ryska sidan.

Ryska flottan var stadd i rask och följdriktig utveckling samt skulle år 1805
räknat 32 äldre och nyare linieskepp, 11 fregatter jämte en del mindre fartyg, men
den officiella ryska författaren Michailovskij-Danilevskij uppgifver, att flottan i början
af år 1808 endast ägde 9 fullt dugliga linieskepp och 7 fregatter förutom 25 mindre
fartyg. Enligt samma författare utgjordes roddflottan vid 1808 års ingång af 168
fartyg af olika slag jämte åtskilliga, som voro under byggnad.

*

Under det man i Sverige ägnade föga uppmärksamhet åt tanken på det krigshot,
som allt emellanåt förmärktes på den östra gränsen, gjordes bortom denna trägna
förstudier med hänsyn till det krig, som hvarje klarseende människa måste finna ligga


i luften. Den framstående ingeniörgeneralen Johan Peter van Suchtelen, som, född
i Holland 1751, år 1783 i egenskap af öfverstelöjtnant öfvergått i rysk tjänst och med
utmärkelse deltagit i 1789-90 årens fälttåg i Finland, hade sedermera varit ledamot
i en komité, som haft till uppdrag att samla statistiskt material rörande Finland och
Sverige samt att granska äldre fälttågsplaner för krig i Finland. Med all sannolikhet
uppgjorde han grunddragen till den krigsplan, som förelades den till öfverbefälhafvare
utsedde generalen grefve Fredrik Wilhelm v. Buxhöwden och gillades af honom.

<img l>Göran Magnus Sprengtporten.
Efter en oljemålning, tillhörig kammarherre G. v. Celsing.</img>

I arbetet på denna plan deltog äfven 
en finsk man, »den gamle ränksmidaren»
Göran Magnus Sprengtporten, hvars
bekantskap vi redan gjort, och hvars
närvaro i S:t Petersburg de ryska
statsmännen erinrade sig. Nyårsdagen 1808,
gamla stilen, inlämnade han till kejsaren
sina »Reflexioner af en i Finland född
rysk krigare», hvari så väl politiska
förhållanden beröras som grunderna af en
fälttågsplan framställas. Dessa utarbetade
han ytterligare i en annan skrift, och
hans fälttågsplan öfverensstämmer i
hufvudsak med den, som sedermera kom
till utförande. Han författade äfven ett
»förslag till en allmän proklamation till
Finlands folk». Viktigast af allt ansåg
Sprengtporten vara, att den största
försiktighet iakttages, på det anfallet måtte
komma alldeles oväntadt, »ty finnarna
äro ett redbart folk och såsom de svenska
eröfrarna själfva erkänna, de modigaste
i den svenska hären». <footnote>Danielson sid. 11. — Här redogöres ganska 
utförligt för Sprengtportens fälttågsplan.</footnote>

De trupper, som för ändamålet ställdes till Buxhöwdens förfogande, och hvilkas
förflyttning från Estland och Lifland till ryska Finland Stedingk redan anmält,
utgjordes af 5:e, 17:e och 21:a divisionerna, hvilkas ursprungliga sammansättning
undergått smärre förändringar, och hvilkas infanteriregementen till följd af den låga
numerären blifvit satta på endast två bataljoner. Tillsammans räknade de också endast
24,000 man.<footnote>Denna styrka uppgifves af de flesta författare, men general 
v. Suchtelen, den ofvan nämndes son, uppskattar i sitt arbete om »Kriget emellan 
Sverige och Ryssland åren 1808 och 1809» den verkliga styrkan vid krigets utbrott 
till endast 16,000 man.</footnote>  Såsom reserv kunde påräknas fyra i Estland stående 

<img c><b>Ryska krigsmän.</b>  
Teckning af M. Adlercreutz.

Infanterist. Kosack. Infanteriofficer. Ulan. Husar. Kyrassier.</img>


<img><b>Ryska krigsmän.</b>  
Teckning af M. Adlercreutz.

Artillerist. Dragon. Infanterist. Jägare.</img>



infanteriregementen tillhörande 14:e divisionen samt tre regementen och en bataljon, som
utgjorde besättning i ryska Finland.

<img r>Generalen grefve v. Buxhöwden.
Efter en oljemålning tillhörig familjen Rosensvärd på egendomen Long i Värmland.</img>

Den nye öfverbefälhafvaren var en i krigiska värf pröfvad man. Född 1750,
hade han redan 1769-70 med utmärkelse deltagit i kriget mot Turkiet, därefter varit
med i Finland 1789 och 1790 samt under åren 1792-94 sett kriget på nära håll i
Polen. Under kejsar Pauls regering i onåd, hade han af kejsar
Alexander utnämnts till generalguvernör öfver Kurland, Lifland
och Estland. Vid Austerlitz var han med såsom befälhafvare för
vänstra flygeln, förde året därefter en tid 2:a kåren och stod sedan
i spetsen för de fem divisionerna i Litauen. Till närmaste
»rådgifvare och medhjälpare» fick han nyssnämnde general van
Suchtelen, hvilken till sina öfriga förtjänster kunde lägga den att år
1801 hafva nydanat ryska generalstaben. 5:e divisionen fördes af
generallöjtnant Tutschkov I, 17:e divisionen i divisionschefen,
generallöjtnanten grefve Kamenskis frånvaro af generallöjtnanten furst
Gortschakov och 21:a divisionen af generallöjtnanten furst
Bagration, den utan tvifvel mest framstående af dem alla. 
Härstammande från en gammal georgisk furstesläkt och född 1765, hade
han vid sjutton års ålder inträdt i hären, gjort fälttåg i Turkiet, i Polen, under sin
gynnares Suvorovs befäl i Italien och Schweiz samt deltagit i Austerlitz-, Eylau- och
Friedlandfälttågen. I slutet af år 1805 utnämnd till generallöjtnant, ställdes han, samma
dag hären ryckte in i Finland, i spetsen för 21:a divisionen. Till högkvarteret hörde
ytterligare såsom generalkvartermästare generalmajor v. Berg, i egenskap af general
af dagen generallöjtnant Konovnizin, en fyrtio års man, som börjat sin militära bana
i finska kriget 1788-90 och i kriget i Polen redan förde regemente, samt i egenskap
af artilleribefälhafvare generalmajor de Bellegarde.



Ryska fälthärens indelning och sammansättning voro följande:<footnote>Sveriges 
krig åren 1808 och 1809, II, bil. 14.</footnote>

<table o>
<td 2 c><sp>5:e divisionen</sp>:
<td 2 c>Gen.-löjtn. Tutschkov I
<td>2 batalj. <td>Sjevska      musketerreg.
<td>2   „     <td>Kalugska <tab>    „
<td>2   „     <td>Permska  <tab>    „
<td>2   „     <td>Mohilevska <tab>  „
<td>2   „     <td>23:e jägarreg:tet.
<td>2   „     <td>24:e <tab> „
<td>2 skvadr. <td>Grodnenska husarreg.
<td 2>200 kosacker.
<td 2>8   tunga   kanoner.
<td 2>16-18 lätta      „
<td 2 c><sp>17:e divisionen</sp>:
<td 2 c>Gen.-löjtn. furst Gortschakov.
<td>2 batalj. <td>Brestska <tab><tab>   musketerreg.
<td>2   „     <td>Villmanstrandska  <tab> „
<td>2   „     <td>Krementschugska   <tab> „
<td>2   „     <td>Minska <tab><tab>       „
<td>2   „     <td>30:e jägarreg:tet.
<td>2   „     <td>31:a <tab> „
<td>2 skvadr. <td>Grodnenska husarreg.
<td>4    „    <td>Finländska dragonreg.
<td>2    „    <td>Lifkosackreg:tet.
<td 2>200 kosacker.
<td 2>12  tunga, 16 lätta kanoner.
<td 2>1   pionierkompani.
<td 2 c><sp>21:a divisionen</sp>.
<td 2 c>Gen.-löjtn. furst Bagration.
<td>2 batalj. <td>2:a  jägarreg.
<td>2   „     <td>25:e <tab> „
<td>2   „     <td>26:e <tab> „
<td 2>18 lätta kanoner.
<td>2 batalj. <td>Velikij-Lukiska musketerreg.
<td>2    „    <td>Nevska   <tab><tab>  „
<td>2    „    <td>Libauska <tab><tab>  „
<td>3 skvadr. <td>Grodnenska husarreg.
<td 2>200 kosacker.
</table>

Om det var den ryska ledningens afsikt att tvärt emot de svenska
vederbörandes bestämda öfvertygelse förlägga kriget till vintern, då kölden slagit broar
öfver alla sjöar och kärr samt afbrutit förbindelsen mellan Finland och Sverige, eller
om tidpunkten för krigsutbrottet ofrivilligt framgick ur de diplomatiska förhandlingarna 
må lämnas osagdt, dock synes den förra meningen hafva talande skäl för sig,
och öfverfallet utfördes ju, samtidigt med att ryska regeringens ultimatum afsändes,
d. v. s. långt innan detta kunde vara framkommet, och ännu längre, innan svar därå 
kunde ingå.

Huru som helst så gick den ryska fälttågsplanen ut på besittningstagandet af
hela Finland intill Bottniska viken. För detta ändamål och för att lättast öfvervinna
de svårigheter, som landets brutna beskaffenhet beredde angriparen, skulle hären på
bred front öfverskrida gränsen. <footnote>Se öfversiktskartan öfver södra Finland.</footnote>

5:e divisionen, som samlats mellan Nyslott och Villmanstrand, hade härvid
till uppgift att hindra de i Savolaks varande svenska trupperna att förena sig med



de i södra eller västra Finland befintliga samt att öfver Kuopio drifva dem undan
ända till Uleåborg. För att tillgodogöra sig vägnätet skulle divisionen framrycka på
fyra kolonner, fördelade på vägarna Nyslott—Rantasalmi— Jorois, Nyslott—Sulkava—Jokkas, 
Ruokolaks—Puumala—Jokkas samt Suomenniemi—S:t Michel. Sedan de
svenska krafterna blifvit slagna eller drifna norrut, skulle de iakttagas af den högra
kolonnen, hvarefter de tre öfriga skulle samlas vid S:t Michel och öfver Heinola
söka förening med den mellersta divisionen.

Denna, som samlats mellan Villmanstrand och Davidstad, skulle närma sig
gränsen mellan Ruotsula och Mämmälä samt rycka fram på två kolonner. Efter att
hafva öfverskridit gränsen vid Ruotsula eller Kuovola skulle den högra kolonnen
skydda sin högra flank mellan Keltis och Värälä samt taga i besittning vägknuten vid
Nyby, hvarifrån spaningsafdelningar borde utsändas åt olika håll. Den vänstra och
svagare kolonnen skulle framrycka till Elimä och därifrån spana åt Artsjö till.

Vänstra flygeln slutligen skulle samlas på kustvägen mellan Fredrikshamn
och Högfors samt delas i två jämnstarka kolonner. Den högra af dessa skulle öfvergå
gränsen vid Hirvikoski och sedermera dels från ryggsidan hota befästningarna vid
Abborfors, dels skydda högra flanken af divisionen för anfall norr ifrån. Den vänstra
kolonnen skulle under tiden framsända en afdelning för att öfver den frusna 
Kymmene älf söderifrån anfalla Abborforsbefästningarna. Sedermera skulle divisionen
fortsätta framryckningen med högra kolonnen öfver Lappträsk och Mörskom, den
vänstra öfver Lovisa mot Borgå, hvarvid fästningen Svartholm vid förbigåendet borde
intagas.

Så snart gränsen var öfverskriden på alla därtill utsedda punkter, skulle
mellersta divisionens högra kolonn på Tavastehusvägen fortsätta framryckningen till Nyby
och Lahtis under sträfvan att öfver Heinola träda i förbindelse med 5:e divisionen,
dess vänstra kolonn rycka fram till Marttila, under det den vänstra divisionen skulle
fortsätta framryckningen till Helsingfors, där de svenska hufvudkrafterna antogos
befinna sig. Midten, som hade riktningen mot Tavastehus, skulle hållas något
tillbaka för att i händelse af behof kunna tjäna vänstra flygeln såsom reserv. Skulle
det visa sig, att svenskarnas hufvudkrafter stodo annorstädes än vid Helsingfors, t. ex.
vid Tavastehus, skulle åt detta håll samlas hela midten och vänstra flygeln med
undantag af de trupper, som erfordrades till skydd mot Helsingfors och till allmän reserv.
Sedan man lyckats drifva svenskarna bakom linien Helsingfors—Tavastehus, skulle
Sveaborgs eröfring blifva nästa mål. I händelse af motgång skulle högra flygelns
hufvudkrafter vika tillbaka till Jokkas, under det mindre afdelningar lämnades vid
Rantasalmi och Puumala. Midten och vänstra flygeln skulle gå tillbaka till
Borgålinien för att där i befästa ställningar invänta reservens ankomst. Äfven en bakre
försvarsställning i Forsbylinien var påtänkt. Till företaget beräknades 30-35 tusen
man erforderliga.



Att utsträcka denna ingalunda betydliga styrka, som i verkligheten långt ifrån
uppnåddes, på en front af 225 km. öfverensstämde med tidens sed i de icke napoleonska
härarna men förklaras och försvaras här af önskvärdheten att anlita alla vägar. Den
djupa snön tillät dessutom icke utveckling af starkare afdelningar, hvaremot 
sträfvan att få manskapet under tak och att tillgodogöra sig landets underhållsmedel
snarare manade till att göra de olika kolonnerna svaga än starka.
<footnote>Se härom Suchtelen sid. 12.</footnote>

<img l>Generalen grefve v. Buxhöwden.</img>

I början af februari hade den för krigsföretaget afsedda
styrkan verkställt sin uppmarsch i enlighet med
förestående plan, så att 5:e divisionen var förlagd mellan 
Nyslott och Villmanstrand, 21:a mellan denna stad och
Davidstad samt 17:e omkring Fredrikshamn. Bakom fälthären funnos
de redan omnämnda reserv- och besättningstrupperna,
hvarjämte de upplösta tredje bataljonerna skulle åter fyllas och
af dem bildas en rörlig kår under generallöjtnant Barclay
de Tollys befäl med uppgift att trygga ryska Finlands kust.
Till skydd för Östersjökusten funnos i Estland 2:a divisionen 
och i Lifland och Kurland den 3:e. Fästningarna Viborg,
Ruotsinsalmi (Svensksund) och Fredrikshamn hade blifvit satta
i försvarbart skick.

Till krigsförberedelserna hör äfven att skaffa sig så fullständiga underrättelser
som möjligt om den blifvande motståndarens stridsmedel, om krigsskådeplatsens
beskaffenhet, om befolkningens tänkesätt m. m. I detta afseende torde man icke
kunna lägga ryssarna några öfverträdelser till last. En rysk artillerimajor vistades i
Helsingfors från 1806 till början af 1808 för att köpa gevär, men honom var bland 

annat medgifvet fritt tillträde till Sveaborg, där han gjorde sig väl bekant
med förhållandena.<footnote>Montgomery: Kriget mellan Sverige och Ryssland åren 
1808 och 1809, I sid. 1 m. fl.</footnote> En kapten T. for
i januari 1808 såsom handelsresande genom hela östra Finland och afgaf till
Suchtelen en ganska noggrann berättelse om landets beskaffenhet, försvarsanstalter,
tillgångar i spannmål, befolkningens
sinnesstämning m. m.<footnote>Berättelsen finnes i afskrift i Krigsarkivet.</footnote> 
Sannolikt reste andra personer i liknande uppdrag genom andra delar af landet.

<img r>General van Suchtelen.</img>

Det var general Buxhöwdens afsikt att oväntadt rycka in i Finland och
taga de finska trupperna på rotarna. Öfvergången af gränsen skulle ske den
23 eller 24 februari. Då han emellertid mottog underrättelser, att fienden blifvit
varskodd och samlade sina trupper, befallde han, att uppbrottet skulle ske
redan den 21 februari, hvarigenom han hoppades kunna förekomma sammandragningen af 
någon betydligare styrka på svenska sidan.

<img> </img>
</chapter>


<chapter name="Krigsförberedelser, krigsplaner och uppmarsch på svenska sidan">
<h1>KRIGSFÖRBEREDELSER, KRIGSPLAN OCH
UPPMARSCH PÅ SVENSKA SIDAN.</h1>

Sverige hade icke blifvit alldeles oberördt af de nya strömningar, som franska
revolutionen framkallat på krigsväsendets område, men oaktadt upplysta och
begåfvade män stodo i spetsen för flera af krigsstyrelsens grenar, och oaktadt det på
många håll arbetades med plikttrohet och ifver, kunde någon helgjuten förbättring i
Sveriges krigsväsende icke genomföras. De förändringar, som kommo till utförande,
afsågo därför endast mindre förbättringar och förenklingar. Men i förbättringsarbetet
saknades genomtänkt plan och sammanhållande ledning, det stannade följaktligen ofta
vid blotta ansatser, vid halfgjordt arbete, och i stället för enkelhet alstrades icke
sällan förvecklingar och osäkerhet. Dessutom reglementerades i småsaker och ändrades
i onödan, under det de stora bristerna kvarstodo oafhjälpta. Svenska krigsmakten
var sålunda icke i det tillstånd, som tidens osäkerhet och konungens högtflygande
planer borde fordrat. Den ständiga penningebristen försvårade också alla
ombildningsarbeten.

Redan i det föregående hafva vi funnit, hvilka stridskrafter stodo till buds i
Finland till mötande af ett anfall österifrån. Den verkliga styrkan af öfvad stridande
personal uppgick vid ingången af år 1808 till 19,673 man, inberäknadt officerare och
underofficerare samt sjuke. Sveriges hela här räknade vid samma tillfalle 52,937
man, hvaraf 2,424 officerare och 2,185 underofficerare.<footnote>Sveriges 
krig åren 1808 och 1809, I sid. 167, ur hvilket arbete, jämfördt med Spak: 
Några historiska upplysningar om uniformering och utredning, nedanstående 
uppgifter äro hämtade.</footnote> Någon indelning i högre
enheter öfver regementena fanns med få undantag icke.

För befordran till officer funnos inga bestämda fordringar, utan denna var
hufvudsakligen beroende på regementschefernas ynnest och bevågenhet. Befordran
mellan officersgraderna gick visserligen i regeln efter tjänsteålder, men därifrån funnos
många undantag beroende på svårigheten för mången att anskaffa det för en ny
tjänstegrad erforderliga ackordsbeloppet, på officerarnas vid rangregementena
företrädesrätt inom samma grad framför officerare vid öfriga regementen samt på
befordran och förflyttning utom tur till majorsgraden och vidare uppåt. Befordran
hade i allmänhet gått ganska hastigt under 1790-talet, så att många nått 

öfverstegraden redan vid trettio års lefnadsålder. Vid krigsutbrottet 1808 hade många
regementschefer ännu icke hunnit till femtio års ålder; öfverstelöjtnanter och majorer
befunno sig på fyrtiotalet, som enskilda likväl i likhet med ett stort antal kaptener
ännu icke  uppnått.<footnote>Dessutom innehade ett stort antal öfverstelöjtnanter, 
majorer och kaptener högre grad »i regementet» eller »i arméen».</footnote> Detta 
uteslöt likväl icke, att en eller annan äldre man fanns,
till och med ända ned i fänriksgraden. I allmänhet måste man dock säga, att
officerskåren var ganska ung. Djärfhet och tapperhet saknades där visserligen icke, men
så mycket mera felades erfarenhet och kunskaper, och då truppernas öfningar voro
korta och sällan återkommande, då det militära arbetet i det stora hela låg nere, kan
det icke förvåna, om officerskårens militära duglighet icke stod allt för högt. Enstaka
begåfvade personer kunde föga ändra detta sakförhållande.

Beklädnaden hade framför allt annat varit föremål för täta ändringar och försök,
hvadan en mängd olika modeller vid denna tid förekommo. Enligt bestämmelser af
år 1806 skulle infanteristen vara klädd i svart cylinderformad hatt, åtta tum hög, med
på vänstra sidan uppfäst brätte, mässingsband och gul (för jägarna grön) ståndare,
svart klädeshalsduk, grå klädes- eller vadmalsjacka med korta frackskört, hög, mörkblå
krage samt ärmuppslag och skörtuppveck af samma färg, grå väst med ärmar, gråa
byxor, till knäet räckande svarta klädesstöfletter (damasker) och skor. Till beklädnaden
hörde ytterligare mörkgrå kappa med hög stående krage och stor fällkrage. Emellertid
torde denna mundering icke utom beträffande hattar och benbeklädnad blifvit anlagd
af de finska trupperna utan dessa fortfarande begagnat den år 1798 införda, hvilken
bestod af grå jacka med frackskört, hög stående krage och mörkblå bröstrever. Färgen
å krage, uppslag och skörtuppveck växlade, och Österbottens regemente begagnade i
likhet med de svenska regementena gul rever, krage, uppslag och uppveck samt gula
byxor. Savolaks jägare hade grön rever, krage o. s. v. samt grön schakå, Karelens
jägare grön rock och hvita byxor. Officerarna torde mycket användt långa,
syrtut-formiga rockar, öppna i halsen, med dubbelvikt s. k. svensk krage och epåletter.
Många persedlar voro i illa medfaret skick, och kappor saknades helt och hållet för
en stor del af manskapet. Största delen af infanteriet var väpnadt med slätborradt
flintlåsgevär, försedt med bajonett; jägarna däremot hade refflad studsare, med eller
utan bajonett. En stor del gevär befunno sig i mycket dåligt tillstånd.<footnote>Under 
åren 1806 och 1807 såldes en stor mängd »reparabla» gevär och äfven trepundiga
metallkanoner till Preussen och Ryssland. Handeln med Ryssland fortgick ännu kort 
före krigets utbrott, men de köpta gevären betaltes aldrig.</footnote> Huggaren
var officielt afskaffad och bibehållen endast af de jägare, som icke hade bajonett,
men den torde dock bibehållits af alla finska trupper och burits vid en särskild
lifrem. Det stora patronköket eller bandoleret bars i en bred rem öfver vänstra axeln,
hvilken rem liksom lifremmen var svart för jägartrupperna, hvit för de öfriga. Sina

klädespersedlar och några dagars torrföda medförde soldaten i en medelst en rem
öfver högra axeln buren fyrkantig luden ränsel, på hvilken kopparflaskan torde varit
fäst.<footnote>Den på ryggen burna ränseln infördes sannolikt först efter 1809, 
fastän den af flera tecknare blifvit antagen förekomma redan vid denna tid.</footnote> 
Särskild mattornister medfördes endast af en mindre del af styrkan. Officerarna
och underofficerarna voro väpnade med värja (vid jägarna med sabel), buren vid
lifrem. Artillerimaterielen hade undergått stora förbättringar, men som dessa endast
delvis hunnit genomföras, var den mycket brokig. I fält medfördes sexpundiga kanoner,
dels järnkanoner af Helvigs nya modell, dels metallkanoner af äldre modeller, alla
dragna af sex hästar, samt trepundiga metallkanoner, dragna af tre i bredd spända
hästar. Ett lättare slag af trepundiga kanoner kallades partikanoner. Alla kanoner,
sköto fullkulor och kartescher, 2- och 6-lödiga. Trossen var delad på regementena
och ganska talrik, allra helst som jämte reglementerade fordon en del officerarna
tillhöriga egna vagnar och åtskilliga packhästar medfördes. Vid de finska regementena
underhöllos i fredstid trosskuskar (aflönades af de vakanta vargeringsrotarna) och
trosshästar.

Sjöförsvaret utgjordes af örlogsflottan och arméens flotta. Den förra, som
var förlagd i Karlskrona, räknade 1808 12 linieskepp, 10 fregatter, 8 briggar och
kuttrar samt några mindre fartyg, allt med 9,000 mans besättning. Arméens flotta
utgjordes endast af skärgårdsfartyg nämligen 11 skärgårdsfregatter, 27 galerer, 135
kanonslupar och 83 kanonjollar allt med en besättning af 5,000 stridande. Dessutom
kommenderades alltid trupper af landtarméen på flottan. Arméens flottas största
stationer voro de i Stockholm och Sveaborg.

*

Oaktadt Stedingk redan i september 1807 underrättat konungen om den
hotande ställningen, hvars vådor de under hela hösten fortgående underhandlingarna
lade i öppen dag, gjordes intet på svenska sidan för att möta krigsfaran, och i Finland
lefde man i djupaste fred. Befälhafvaren öfver trupperna därstädes, general Klingspor,
och generalintendenten vid finska kommissariatet, öfverste af Schenbom, vistades i
Stockholm. Först då underrättelserna från Stedingk på nyåret blefvo mycket hotande,
tillsatte konungen den 11 januari en hemlig krigsberedning, hvilken skulle föreslå de
försvarsåtgärder, som ställningen kräfde, och till ordförande i densamma utsågs general
Klingspor.

Redan den 31 januari var beredningen färdig med sitt utlåtande, hvilket följande
dag öfverlämnades till konungen, som vistades på Gripsholm. Efter en öfverblick af
det politiska läget, hvari det påvisades, hurusom en krigsförklaring kunde väntas både 

<img><b>Finska krigsmän.</b>  
Teckning af M. Adlercreutz.

Åboläns reg:te. Savolaks jägare. Nylands reg:te. Karelsk dragon. Savolaks reg:te. Björneborgs reg:te. Nylands dragon.</img>

<img><b>Finska krigsmän.</b>  
Teckning af M. Adlercreutz.

Kajana bat. Karelens jägare. Österbottens reg:te. Tavastehus reg:te. Finska artilleriet.</img>



<img>Generalen grefve Mauritz Klingspor.
Efter en oljemålning tillhörig grefve Ph. Klingspor.</img>

från Ryssland och Danmark, med anledning hvaraf försvarsanstalter måste vidtagas
såväl på rikets östra gräns som på den västra och i Skåne, öfvergick beredningen
till en undersökning af den hjälp, som vore att vänta från England. Denna hjälp
ansågs dock oberäknelig, hvadan hänsyn knappast kunde tagas till densamma. Farligast


hotad vore östra gränsen, om Ryssland anfölle vintertiden, då man icke kunde draga
fördel af landets brutna beskaffenhet, och då samfärdseln med Sverige i regeln vore
afbruten genom ishinder. Härens i Finland underhåll måste då uteslutande tagas ur
de förråd, som kunde uppbringas inom landet, och dessa torde icke blifva stora efter
de båda senaste årens missväxt. Af dessa skäl fann beredningen klokast, om man 
sökte »rädda hvad af arméen frälsas kan» efter att hafva låtit »i fästningarna
Svartholmen och Sveaborg inkasta så mycket trupper, som möjligen där inrymmas kunna».
Återstoden af finska arméen borde dragas »åt österbottniska sidan, intill dess med
första vårdag och — — ankommande flottor kraftigare anstalter till landets
återvinnande kunna tagas».  Att öfversända trupper och förråd från Sverige vore icke 
möjligt, så länge vintern varade. Det enda, som kunde göras för Finlands försvar,
vore därför samlande af förråd inom själfva Finland.

Med anledning af detta utlåtande befallde konungen ofördröjligen öfverste
af Schenbom att begifva sig till Finland för att anordna erforderliga proviant- och
furageupplag, hvarmed landshöfdingarna skulle vara honom behjälpliga. Likaledes
anbefalldes beredningen att uppgöra förslag till instruktion för högste befälhafvaren
(general en chef) i Finland. Den 4 februari var denna instruktion färdig och af 
konungen underskrifven. Den öfverensstämde med beredningens nyssnämnda åsikter,
men efter meningen om återtåget till Österbotten var inryckt, man vet ej af hvem,
följande (tillägg: »men ehuru Vi, såsom förbemält är, anse frälsningen af arméen och
fästningarnas försäkrande böra blifva förnämsta ändamålet af försvarsanstalterna under
påstående vinter, vänta Vi likväl, att I, så långt möjligt kan blifva, söken att den
inträngande fienden hindra och emotstå, samt icke förr än nöden påtränger, retraiten
företagen».

Vidare bestämdes, att besättningen på Sveaborg skulle uppgå till 6,000 man
utom artilleriet och på Svartholm till 500 man. Så snart fara hotade, borde öfriga
trupper i södra Finland sammandragas till trakten af Tavastehus och delas i två
brigader. Trupperna i Savolaks och Karelen skulle bilda en själfständig brigad, hvars
hufvuddel borde samlas i Jorois, under det Karelska jägarkåren skyddade Karelen.
I händelse af återtåg borde brigadens båda grupper förenas vid Kuopio och sedermera 
öfver Iisalmi draga sig tillbaka till Uleåborg.
<footnote>Sveriges krig åren 1808 och 1809, II sid. 86 samt bil. 18.</footnote>

Samma dag uppsattes äfven villkorlig order om uppbrännande af arméens
flottas fartyg i Åbo samt af de i Varkaus och Kristina samlade förråden. Tillika
gåfvos en del djupt ingripande bestämmelser om ökning af artilleriet, utrustning af
flottan samt utanordning af ganska betydliga penningebelopp för arméens, flottans och
fästningarnas behof, och allt detta gjordes, innan krigsutbrottet ännu var kändt.
<footnote>Ofvanstående och A. Hammarskjöld i Historisk tidskrift 1896 sid. 25.</footnote>



Följande dag anlände Stedingks kurir med hans den 29 januari afsända depesch,
hvari fredsbrottet sades vara omedelbart förestående. Ytterligt bestört öfver denna
underrättelse, ville konungen genast själf begifva sig till Finland, men efter återkomsten
till Stockholm dagen därpå lugnade han sig något och förordnade generallöjtnant af
Klercker att till Klingspors ankomst föra befälet öfver trupperna i Finland och öfver
där uppbådad landstorm. Konungens skrifvelse härom, med hvilken kuriren återvände
natten till den 7 februari, anlände till följd af naturhinder först den 14 till
Helsingfors.

<img r>Generallöjtnanten frih. K. N. af Klercker.</img>

Under tiden hade Klercker, som i befälhafvarens frånvaro uppehöll hans
befattning, handlat på eget ansvar.

Generallöjtnanten friherre Karl Natanael af Klercker, född i Skåne 1734,
hade tjänat sig upp vid fortifikationen och arméens flotta, hade vunnit hastig
befordran och särskildt genom sina förtjänster om arméens flottas utrustning
under det senast förflutna kriget visat sig den värdig. Med ett kort afbrott
hade han från 1791 till 1801 varit kommendant på Sveaborg. Oaktadt
sina 73 år var han obruten till själ och kropp, och om han också icke ägde
någon särskild fältherrebegåfning, var han dock en behjärtad och beslutsam
samt sitt land varmt tillgifven man. Att de finska trupperna så hastigt
samlades, att ryssarnas afsikt att taga dem med öfverraskning alldeles
misslyckades var i första rummet hans förtjänst.

Den 1 februari klockan 3 på morgonen väcktes Klercker på Sveaborg, där
han för tillfället vistades, af Stedingks kurir, hvilken öfverlämnade dennes skrifvelse
af den 28 januari, hvari sannolikheten af krigsutbrott tydligt framställdes. Denna
underrättelse kom alldeles oväntadt. »Jag hade,» skrifver Klercker, »icke en enda
bokstaf därom från vårt hof — inga penningar — inga magasin.» Och två, högst
tre veckor var all den tid, som kunde beräknas för krigsrustningar. Han for genast
till Helsingfors, därifrån under dagens lopp ett trettiotal skrifvelser afsändes till
regementschefer, kommendanter, landshöfdingar o. a. rörande truppernas uppbrott


och samling till gränsen, fästningarnas sättande i försvarstillstånd m. m. Då han icke
kände något om konungens eller hans närmaste förmans afsikter i händelse af 
krigsutbrott, måste han vidtaga alla anordningar så, som honom syntes lämpligast.

Uppbrottsordern gällde alla i Finland varande trupper af arméen, förutom det
under bildning varande Vasa regemente, och äfvenledes arméens flotta, hvars
manskapsstyrka uppgick till 2,500 man. Manskapet skulle fortskaffas åkande till 
samlingsplatserna, och regementena eller delarna af desamma därefter genast sätta sig i marsch
till de stora samlingsplatserna, hvilka förutom fästningarna voro Helsingfors och
Helsingemalm, Tavastehus, Nyby—Elimä, Borgå—Lovisa—Tessiö, S:t Michel—Varkaus
och Joensuu, hvarjämte Kemi kompani af Österbottens regemente och Kajana svaga
bataljon skulle bevaka nordöstra gränsen. Fördelningen af trupperna var så uppgjord,
att största delen af vargeringen jämte 3,000 man
af linien inlades i fästningarna, hvarefter 9,800 man
af fälttrupperna skulle användas på den västra, 4,300
man på den östra krigsskådeplatsen. Den förra gruppen
delades i två fördelningar under generalmajorerna Ehrenroth och Aminoff; den senare
eller Savolaks-karelska brigaden ställdes under befäl af öfversten grefve J. A. Cronstedt,
som var chef för Savolaks infanteriregemente. Inom fjorton dagar hoppades Klercker
hafva hären samlad.

<img>Mobiliseringsorderns kringsändande.</img>

Såsom redan blifvit nämndt, gick denna samling ut på att möta fienden i
närheten af gränsen »på de ställen omständigheterna kunna göra nödvändigast», och
valdes för den västra gruppen uppmarschlinien öfver Forsby, Artsjö och Nyby —
utan tvifvel en under rådande förhållanden allt för långt framskjuten linie —, under
det den östra gruppen samlades i S:t Michel med undantag af Karelska jägarkåren,
som sköts fram till Joensuu.

Konungens bref, hvilket Klercker mottog den 14 februari, medförde några
ändringar i hans anordningar, dock ställde han såsom en karaktersfast befälhafvare
sig det till efterrättelse, endast »så vidt omständigheterna och förut vidtagna anstalter
och arrangements det medgifvit», såsom han anmälde till konungen. De af konungen


utsedda brigadcheferna, öfverstarna Palmfelt och Adlercreutz fingo inträda i befälet i
stället för Ehrenroth<footnote>Denne hade redan förut på grund af ålder begärt afsked 
och mottog nu sitt afskedsbref. </footnote> 
och Aminoff, hvarjämte benämningen brigad antogs i stället
för fördelning. Sveaborgs besättning förstärktes med de trupper, som voro afsedda
för Hangö udd, enär Klercker ansåg befästningarna vid sistnämnda ställe icke kunna
försvaras.

Efter de vidtagna förändringarna blef svenska<footnote>Såsom i verkligheten var fallet, användes här benämningen »svenska» hären, ehuru den 
tills vidare endast bestod af finska trupper. </footnote> 
härens indelning följande:

<table o>
<td c><sp>2:a brigaden</sp>.
<td c>Öfv. Adlercreutz (chef f. Adl:a reg.).
<td>Åboläns reg. Öfv. Fleming (bef.)
<td><tab><tab>Lifbat. Major Hästesko.
<td><tab><tab>Öfl. bat.  „  Reutersköld.
<td><tab><tab>Rusth.-bat „  Reutercrona.
<td>Tavastehus reg.  Öfv. v. Platen (bef.)
<td><tab><tab>Lifbat. Öf.-lt. Wetterhoff.
<td><tab><tab>Öfl. bat. Major v. Fieandt.
<td><tab><tab>Jägarbat. Öfv. v. Essen.
<td>Af Nylands jägarbat.: 1/2 komp. Major Arnkihl.
<td>Af Nylands dragonreg.: 4 skvadroner.
<td>Af Finska art.-reg.: 2:a och 4:e 6-pundiga batt.
<td><tab>
<td c><sp>1:a brigaden</sp>.
<td c>Öfv. Palmfelt (chef f. Åboläns reg.).
<td>Nylands reg.      Öfv. v. Döbeln.       
<td><tab><tab>Lifbat. Öf.-lt Munck.
<td><tab><tab>Öfl. bat. Major Furuhjelm.
<td>Björneborgs reg.  Öfv.-lt. Stjernvall (sedan Furuhjelm)
<td><tab><tab>Lifbat. Major Eek.
<td><tab><tab>Öfl. bat. Kapt. Grönhagen.
<td><tab><tab>Rusth.-bat. Maj. Furuhjelm.
<td>Af Nylands jägarbat.: 1/2 komp. Major Uggla.
<td>Af Nylands dragonreg.: 4 skvadroner.
<td>Af Finska art.-reg.: 1:a och 3:e 6-pundiga batt.
<td><tab>
<td 2 c><sp>Savolaks-karelska (3:e) brigaden</sp>.
<td 2 c>Öfv. J. A. Cronstedt (chef f. Sav. inf.-reg.).
<td>Savolaks jägarreg.  Öfv. Sandels
<td><tab><tab>I. (half-)bat. Maj. Furumark. 
<td><tab><tab>II.   „<tab>   Kapt. Tujulin.
<td><tab><tab>III.  „<tab>   Maj. Grotenfelt.
<td><tab><tab>IV.   „<tab>   Öf.-lt. Sunn.
<td>Af arméens flotta:
<td><tab><tab>Kristina vol.-komp. Maj. Sjöman.  
<td><tab><tab>Laivanlinna  „<tab>   Kapt. Munck.   
<td>Savolaksbr:s art.-komp.  Kapt. v. Born. 
<td><tab><tab>8 3-pundiga kanoner,
<td><tab><tab>2 2-pundiga nickor. 
<td 2>4 (half-)bat. Savolaks inf.-reg.<footnote>Regementsförbandet var här upplöst. </footnote>; 
<td><tab><tab>I. Major Ehrenroth, II. Öf.-lt. Lode, 
<td><tab><tab>III. Major Tavast, IV. Major Grotenfelt.
<td>Karelska jägarkåren Öf.-lt. G. Aminoff 
<td><tab><tab>I. (half-)bat. Kapt. v. Wright
<td><tab><tab>II.  „ <tab> „ <tab> v. Burghausen.
<td>1 bat. vargering Major v. Törne.
<td>1 oberidet komp. dragonvarg. Lt. Poppius.
<td>Karelska dragonkåren: 2 skv. Öf.-lt. Christiernin.
</table>

Utom brigadförband stodo ännu Österbottens regemente med 2 bataljoner,
Kajana bataljon, 1:a 3-pundiga batteriet, 1:a och 2:a partibatterierna (alla dessa om 4 kanoner)
samt 400 man artilleri.

Dessa trupper inberäknade, skulle fälthären uppgå till en styrka af 13,500 man
(11,500 infanteri, 950 kavalleri och 1,000 artilleri).

Såsom »generalmajor» (högste befälhafvarens närmaste man) anställdes enligt
konungens särskilda bestämmande generalmajoren J. F. Aminoff (chef för Björneborgs
regemente), såsom generaladjutant (nutidens stabschef) enligt Klerckers val öfverste
H. H. Gripenberg (chef för Tavastehus regemente) och såsom artilleribefälhafvare


öfverste Åkerstein, som var chef för Finska artilleriregementet. I spetsen för 
krigskommissariatet ställdes öfverste af Schenbom, och sjukvården leddes under hela kriget
af doktor af Bjerkén.

Ehuru Klercker icke fann tillräckligt bistånd af de båda generaler, hvilka han
utsett till sina underbefälhafvare, gick samlingen af trupperna öfver all förväntan
raskt, och fienden störde den icke heller. I stället för fjorton dagars anstånd gåfvo 
ryssarna sina motståndare tjugo dagars, och dessa visste att väl begagna tiden. Åkande
anlände soldaterna till samlingsplatserna och medförde kost för en månad, hvilken
rust- och rotehållarna beredvilligt lämnat, och hvilken lades på trossen. Och tack
vare den omständigheten, att trosshästar funnos på fredsfot — de stodo i allmänhet
hos kompanicheferna —, kunde trossen genast medskaffas, och trosshästar lämnades
till och med till artilleriet. Den 20 februari, dagen före krigsrörelsernas öppnande,
stod 2:a brigaden med Åboläns regemente vid Artsjö, Tavastehus regemente vid
Nyby, mindre afdelningar framskjutna till Elimä; endast artilleriet fattades. Af 1:a
brigaden var emellertid endast en bataljon — lifbataljonen af Nylands regemente —
och ett batteri framme i uppmarschområdet, vid Lovisa, med några mindre
afdelningar framskjutna på vägen till Fredrikshamn; återstoden af Nylands regemente och
ett batteri stodo vid Helsingfors, Björneborgs regemente vid Koskis och Tavastehus.
<footnote>Se jämte öfversiktskartan nästföljande karta i texten.</footnote>
Savolaksbrigaden var redan i midten af februari samlad vid S:t Michel med mindre
afdelningar vid Varkaus och Joensuu. De för fästningarna afsedda trupperna voro
på sina platser, och Österbottens regemente marscherade söderut.

Härens högste befälhafvare åkte i släde den långa vägen rundt Bottniska viken.

Generalen grefve Vilhelm Mauritz Klingspor, som skulle förskaffa sig en sorglig
ryktbarhet under detta krig, föddes i Småland den 7 dec. 1744 ocn inskrefs redan
såsom barn vid Västgöta kavalleriregemente. Sedermera trädde han i fransk tjänst
och tog del i sjuåriga kriget. Återkommen till fäderneslandet, steg han snabbt i
graderna, så att han från 1767 till 1779 gått upp från löjtnant till öfverste och chef
för Vesterbottens regemente. Tio år senare var han generalmajor och skötte under
hela kriget 1788-90 på ett förtjänstfullt sätt den svåra befattningen såsom 
generalintendent för fältarméen, hvarför han efter krigets slut utnämndes till generallöjtnant
och »general en chef» för trupperna i Finland hvilken befattning han med kortare
afbrott utöfvade ända till krigets början. Då krig hotade utbryta på våren 1796,
mobiliserade han på eget ansvar de finska trupperna och fick därvid liksom under
sin tjänsteutöfning för öfrigt en djup inblick i de militära inrättningarnas brister. I
hvilken mån han sökte afhjälpa dessa, förmäles ingenstädes. Om man också icke
kan påbörda Klingspor alla de tillvitelser för rädsla och feghet, som bitterheten öfver
det brådstörtade  återtåget och de oförtjänta motgångarna icke voro sena att tilldela
honom, så lider det i alla fall intet tvifvel, att han icke fullständigt saknade alla de


egenskaper, som höfvas en högste befälhafvare, synnerligen i ett vanskligt läge, likväl
med undantag af omtanken om sina truppers behof. Han var vida mera intendent
än fältherre; han var en fin och öfvad hofman, utan djupgående insikter i krigiska
värf, utan den beslutsamhet och karaktersfasthet, som äro oundgängligen nödvändiga
för en befälhafvare, och utan den förmåga att vinna sina underlydandes förtroende
och tillgifvenhet, som i icke ringa mån utgör villkor för framgång. Hans riksbekanta
yttrande, »att han icke åtoge sig att försvara landet mot Rysslands öfvermakt», behöfver
icke, såsom vanligen skett, tydas såsom feghet utan kan lika väl uppfattas såsom en
<img r>Generalen frih. G. M. Armfelt.</img>
på kännedom om förhållandena grundad öfvertygelse, men det är och förblir
oförlåtligt att mottaga ledningen af ett krigsföretag, om man icke tilltror sig
möjligheten att kunna genomföra det, eller om man visar vankelmod inför
sina underlydande, och det är lika orätt af ett statsöfverhufvud att anförtro
landets krigsmakt i en sådan befälhafvares händer. Att Klingspor saknade de
egenskaper, som höfdes befälhafvaren för hären i Finland, var ingen  hemlighet,
och många inflytelserika män sökte så väl att förmå Klingspor undanbedja sig
uppdraget som att öfvertyga konungen om nödvändigheten att utse en annan
befälhafvare, men allt lika fåfängt.<footnote>Bergman-Schinkel: Minnen ur Sveriges 
nyare historia, IV sid. 277.</footnote> Konungen insåg nog Klingspors
olämplighet men ville icke stöta en trogen tjänare från sig, när  denne icke själf
begagnade sig af tillfället att afgå från sin post, »om han funne sig oförmögen
att uppfylla den under närvarande omständigheter».<footnote>Sveriges krig åren 
1808 och 1809, I sid. 74.</footnote> Finnen Gustaf Mauritz
Armfelt erbjöds visserligen befälet under Klingspor, men en sådan halfhet, hvilken
under denna tid beredde åtskilliga ryska härars olycka, afböjde 
Armfelt.<footnote>Danielson sid. 63. — Samme förf. uppgifver, att Armfelt skulle sökt förmå 
konungen att gifva den till Klingspors generaladjutant utsedde öfverste Löwenhjelm en 
hemlig instruktion, som skulle berättigat honom att i vissa fall ingripa, men att 
Löwenhjelm bestämdt afböjde denna åtgärd (se härom äfven Anteckningar om och af general 
v. Döbeln, I sid. 200).</footnote> Dessutom

synes det, såsom om Armfelt trots sina lysande egenskaper och sin personliga
tapperhet icke ägde det lugn, den själfbehärskning och den omfattande blick, som kräfvas af
en högste befälhafvare. Hans korta fälttåg mot Norge tyckes bekräfta detta antagande.
Allt nog, Klingspor tog på sig ansvaret; Finland och dess tappra krigsmän voro
vigda till undergång!

Och ändock misströstade desse icke. Redan före kriget hade visserligen
åtskilliga framstående män, bland andra G. M. Armfelt och generalmajor Aminoff,
uttalat stora betänkligheter rörande möjligheten att vintertiden försvara Finland, och
många andra kände till fullo stundens allvar, men de gingo med förtröstan att uppfylla
sina plikter. Med tungt hjärta lämnade de sedan hus och hem, hustru och barn i
fiendens våld, men en glimt af hopp log ännu i det längsta mot dem.<footnote>Åtskilligt 
härom i Danielson sid. 34, 73 och 103.</footnote>

<img>Finska trupper under samling. 
M. Adlercreutz.</img>

För att få en riktig uppfattning om försvarsåtgärderna i Finland är det
nödvändigt att lära känna de militära åtgärder, som i öfrigt vidtogos i Sverige vid
denna tid.

En förklaringsgrund till de försummelser, till hvilka konungen gjorde sig
skyldig med afseende på försvarsanordningarna i Finland, kan man söka i hans
tanke att utan synnerligt motstånd släppa Finland för att i stället med Englands
hjälp eröfra först Seland och sedan Norge äfvensom, märkvärdigt nog, 

Mecklenburg.<footnote>Bergman-Schinkel, IV sid. 256 och 268.</footnote> 
Händelserna skola också visa, att han sedermera släppte Finland nästan
alldeles ur sikte och i stället hade blicken riktad endast väster- och söderut och
detta allt mera, i den mån underrättelserna om krigshot från Danmark växte.

I enlighet med den förut nämnda hemliga krigsberedningens åsikt förordnades
två generalbefäl, det ena i södra Sverige under befäl af fältmarskalken Toll, till hvars
förfogande ställdes 11,000  man, det andra vid västra gränsen under generalmajoren
friherre v. Vegesack, omfattande 10,000 man, samt en tredje grupp, den s. k. norra
fördelningen, bestående af 2,400 man under öfverste Bergenstråhle, hvartill något
senare kom den s. k. reservarméen, hvilken med en styrka af 7,000 man i början af
mars sammandrogs vid Örebro och Jönköping för att sedan sluta sig till västra arméen,
öfver hvilken dess befälhafvare, generallöjtnanten friherre G. M. Armfelt då äfven
öfvertog befälet. Så väl i Karlskrona som i Göteborg arbetades med ifver på flottans
utrustning. Med England fortsattes underhandlingarna, och ehuru denna makt icke
ansåg ett anfall mot Norge nu lämpligt, erbjöd den sig likväl att till Sverige
öfversända 10,000 man under villkor, att de skulle kunna återkallas, om de behöfdes
annorstädes, äfvensom att de under vistelsen i Sverige skulle förblifva under sitt eget
befäl och icke föras längre från kusten, än att förbindelsen med flottan kunde
bibehållas.<footnote>Historisk tafla af f. d. konung Gustaf IV Adolfs senaste 
regeringsår, II sid. 15; Mankell: Finska arméens och Finlands krigshistoria, 
II sid. 12 m. m.</footnote>

<img> </img>
</chapter>

<chapter name="Från gränsen till Tavastehus.">
<h1>FRÅN GRÄNSEN TILL TAVASTEHUS.</h1>

DEN 21 FEBRUARI — 1 MARS.

<img l>Snöhöljd skog.</img>

Den 20 februari på aftonen hade endast en
ringa del af 1:a brigaden men de flesta trupper
af den 2:a inträffat i linien Forsby—Artsjö—Nyby, 
där Klercker, såsom redan blifvit nämndt,
hade för afsikt att motsätta sig fiendens
framryckning. Sålunda stodo af 1:a brigaden endast
en Nylandsbataljon vid Lovisa och det ena batteriet
jämte brigadkvarteret vid Forsby. Stranden mellan
Tessiö och Abborfors bevakades af ett halft
jägarkompani och två skvadroner. Återstoden af
Nylands infanteriregemente och kavalleriet samt det
andra batteriet funnos ännu i eller i närheten af
Helsingfors, Björneborgs regemente vid Koskis och
Tavastehus. Af 2:a brigaden inträffade Åboläns
regemente denna afton vid Artsjö; Tavastehus regemente stod sedan en vecka vid
Nyby; återstoden af kavalleriet och artilleriet voro ännu icke anlända. Ett halft
jägarkompani och en skvadron under befäl af major Arnkihl voro framskjutna till
Elimä, hvarifrån de till gränsen ledande vägarna afpatrullerades. Vid gränsen stodo
de vanliga gränsposteringarna vid Abborfors, Anjala, Värälä och Keltis, hvarjämte
några små afdelningar voro utsända till Kymene älfs öfvergångar söder om Vuohijärvi.

På ryska sidan stodo de för anfallet afsedda 17:e och 21:a divisionerna tätt
intill gränsen vid de punkter, där inbrottet skulle ske. Längst söderut var hela 17.e
divisionen samlad vid Pyttis, och skulle dess ena hälft eller »afdelning» rycka fram
öfver Strömfors, den andra öfver Abborfors. 21:a divisionen var delad i tre lika stora
delar, »afdelningar», af hvilka den 1:a stod vid Ruotsula, midt emot Keltis, den 2:a
vid Mämmälä, tätt intill Anjala, den 3:e vid Hirvikoski, där äfvenledes en väg ledde
öfver gränsfloden.<footnote>Denna indelning i »afdelningar», ungefär motsvarande 
brigaderna på svenska sidan, blef framgent bestående. Afdelningarna omfattade trupper 
af alla tre vapenslagen, och deras antal utgjorde såsom nämndt två vid 17:e, tre vid
21:a divisionen.</footnote>




Den trakt, som skulle blifva skådeplats för de första händelserna under detta
krig, räknas både med afseende på naturbeskaffenhet och välstånd till en af de bästa
i Finland. Utan några höjder af betydenhet äger landskapet dock en mängd mindre
kullar och lägre höjdsträckningar, hvilka jämte talrika större och mindre skogar samt
smärre vattendrag på ett behagligt sätt smeka ögat och gynna mindre truppstyrkors
själfständiga uppträdande. Ett ganska rikt nät af goda, om än smala vägar
möjliggjorde truppers förflyttning åt alla håll. Nu inskränktes visserligen rörligheten något
genom det öfver hela trakten utbredda tjocka snötäcket, hvarjämte den till mera än
30 grader Celsius uppgående kölden isbelagt alla kärr och vattendrag samt verkade
ofördelaktigt på de klent utrustade svenska soldaterna.

<img>Ryssarna öfvergå gränsen vid Abborfors.</img>

Tidigt på söndagsmorgonen den 21 februari satte ryssarna sig i marsch, och
deras avantgardesspetsar öfverskredo snart gränsen vid Abborfors, Strömfors, Hirvikoski,
Anjala och Keltis, sedan de små svenska posteringarna öfverallt dragit sig undan. På
hufvudvägarna föregingos dessa spetsar af parlamentärer, hvilka fordrade fri öfvergång
af gränsen under förklaring, att ryssarna icke kommo såsom fiender, och uppmanade
trupperna att nedlägga vapnen. Att de öfver allt fingo återvända med oförrättadt
ärende, säger sig själft. Endast vid Elimä kom det till en obetydlig strid. Arnkihl
höll sin framskjutna ställning därstädes intill aftonen och drog sig då tillbaka till
Kimoböle, på vägen öfver Lappträsk. Ryssarnas sydligaste kolonn, med hvilken
öfverbefälhafvaren själf följde, slog sig på aftonen ned i Lovisa, sedan öfverstelöjtnant
Munck med Nylandsbataljonen utrymt staden, där han hotades med omfattning från
sjösidan, och dragit sig tillbaka öfver Perno till Forsby.

Ryssarna nådde under dagen linien Kausala—Elimä—Lovisa med hela 17:e
divisionen och en afdelning af den 21:a ganska tätt samlade på sin vänstra flygel.
Gent emot denna hade den svenska högra flygeln vikit tillbaka till Forsby, hvarifrån
linien nu följde Forsbyån. De i anryckning varande trupperna beräknades till största


delen vara framme följande dag. Klercker, som mottagit en från Palmfelt kl. 9.30
f. m. från Forsby afsänd anmälan om fiendens anfall, var med högkvarteret på väg
till Borgå, där han inträffade den 22 kl. 4 på morgonen.

Ryssarnas inbrott i Finland, inom en annan stats område, med hvilken man
lefde i djupaste fred, utan föregående krigsförklaring eller uppfordran att tillmötesgå
vissa önskningar, ty såsom sådan kan man ingalunda anse kejsarens dagen efter
krigsutbrottet undertecknade skrifvelse till konung Gustaf IV Adolf (se sid. 28), var helt
enkelt en våldshandling, lyckligtvis ganska okänd både i äldre och nyare tiders häfder.
Och den fullständigades med de båda proklamationer, som den ryske öfverbefälhafvaren
bragte i omlopp samtidigt med öfverskridandet af gränsen. Den ena af dessa,
dagtecknad Fredrikshamn den 18 februari (således fyra dagar tidigare än kejsarens 
skrifvelse till konungen), var ställd till Finlands invånare och innehöll hufvudsakligen
följande:<footnote>Denna proklamation var författad af Sprengtporten, som åtföljde 
Buxhöwden i egenskap af rådgifvare i diplomatiska angelägenheter (Danielson sid. 81).
</footnote>

»Då hans konungsliga svenska majestät långt ifrån att med Dess Käjserliga
Rysska Majestät villja sig förena uti det fridsamme bemödande, hvarmed H. K. M. sökt
at återställa det lugn, hvaraf Europa varit så länge i saknad, och endast förvänta kan
af det förbund, som så lyckligen blifvit knutit emellan tvänne de mächtigaste stater,
afsöndrar h. k. svänska m. sig icke allenast mer och mer därifrån, utan förbinder
sig ännu närmare med  den gemensamme fienden af allmän ro, hvars tryckande
systeme och oerhörda förfarande emot H. K. M:s och dess egen närmaste
bundsförvant icke kan af H. K. M. med kallsinnighet anses.

»Det är altså i betrachtande af dessa skjäl, förenadt med det hvad H. K. M.
till dess egne länders säkerhet skyldig är, som Han sig nödgad finner taga Edert land
under sitt beskydd uti besittning, för att förskaffa sig behörig satisfaction, i fall h. k.
svänska m. fortfar uti den föresats at icke antaga de billiga fredsvilckor, som honom
under dess Rysska K. M:s bemedling blifvit af h. k. fransyska majestät förelagde till
återförnyande af en lycklig fred, som varit och altid är H. K. Rysska M:s förnämsta
föremål.»

Invånarne och tjänstemännen uppmanades vidare att förhålla sig stilla och lugnt,
att förblifva i sina hemvist och i sina sysselsättningar, i hvilka fall intet ondt skulle
vederfaras dem. Allt hvad de ryska trupperna kunde behöfva, skulle, så lofvade man
åtminstone, ordentligt betalas.

»Storfursten dömmet Finland,» säger proklamationen vidare, »kommer altså
ifrån denna stund och tills vidare at anses i likhet med öfrige conqueterade Rysska
rikets provincer, som under H. K. M:s förfäders milda regering och ännu under Dess
spira åtnjuta ett lyckligt lung, med bibehållandet af alla de privilegier, fria religions
öfning (fri- och rättigheter) som de af ålder och ännu äga, m. m.»


Vidare uppmanades provinserna att insända deputerade till Åbo, för »att
rådgjöra om alt hvad till landets välfärd vidare tillgöras kan».

<img>Borgå.
Efter litografi, utförd år 1822 af <sp>C. v. Kugelgen.</sp></img>

I den andra proklamationen, som var dagtecknad Lovisa den 22 februari,
vänder öfvergeneralen sig till soldaterna och försäkrar, att »min allernådigste keisare
giör det ondt, att han är föranlåten, emot dess önskan, til et verkeligt Beskydd, endast
för lugnets, stillhetens erhållande samt för Finnarnas lycka att låta sina Truppar
inrycka uti Finnland.» — »J gode Finnar,» säges det vidare, »som igenom ödets skickelser
ären landets krigsfolk J ären mer beklagansvärde J lemnen eder hemvisten edra
anförvandter och måsten söka döden för en orättvis sak. Soldater min allernådigste
Kejsare har anbefaldt mig at tillåta den af eder Som frivilligt afgifver gevär, at
återvända til sina hemvister, eller hvart hvar och en önskar, och dessutom, betalar för
hvarje gevär Två rubell för en sabel och andre vapen En rubell, Samt för hvarje
häst Tjo Rubell, Hvem ibland Eder skulle så litet älska lugnet, at han icke skyndar
sig at släcka det orätta uppmanandet till krig för att skaffa sig ett fredligt och lyckligt
lif under min allernådigste Kejsares beskydd.» <footnote>Montgomery, I sid. 4, 
Handlingar rörande förvaltningen i Finland år 1808, I sid. 578.</footnote> 
Öfverbefälhafvaren medförde 


dessutom fem S:t Annæ-ordnar andra klass att i kejsarens namn utdela till »de svenska
pastorer, hvilka visade största nit att bibehålla stillhet och lugn ibland invånarene vid
ryska truppernas annalkande inom svenska gränsen och att emottaga dem på ett
vänskapligt sätt.»<footnote>Michailovskij-Danilevskij sid. 5: Beskrifning öfver finska 
kriget till lands och sjös åren 1808 och 1809, uppå allernådigste befallning författad. 
Öfversättning ifrån ryskan. Sid. 5.</footnote> Både den ena och den andra åtgärden var emellertid öfverflödig.
Finlands invånare flydde undan fienden, som man sedan gammalt fruktade eller
åtminstone icke trodde på hans ord, och ingen soldat utsattes för frestelsen att svika
sin plikt, hvilken ryssarnas svekliga förfarande i stället bidrog att ännu mera öka.
Konungens proklamation, hvilken utgjorde ett värdigt svar på den ryska, var i själfva
verket obehöflig.

Vid framkomsten till Borgå tidigt på morgonen den 22 februari fick Klercker 
underrättelse om högra flygelns återtåg från Lovisa. Han insåg då tydligt, att det
icke skulle låta sig göra att samla hären i Forsbylinien, utan att man måste tänka på
att förbereda den i konungens instruktion föreskrifna samlingen vid Tavastehus. I
öfverensstämmelse härmed anbefallde han båda brigadcheferna att »i händelse af återtåg»
draga sig tillbaka i riktning mot Tavastehus, där hela hären skulle samlas. Därvid
borde 1:a brigaden begagna vägen Borgå—Mäntsälä—Hausjärvi, 2:a brigaden stora,
landsvägen öfver Lahtis.<footnote>Sveriges krig åren 1808 och 1809, II sid. 105. 
Ur detta arbete är den följande redogörelsen för händelserna till största delen hämtad.</footnote>

Redan från fälttågets första dag gjorde sig en märkvärdig missuppfattning af
styrkefördelningen hos motståndaren gällande på båda sidorna, och i denna
missuppfattning framhärdade båda öfverbefälhafvarna under detta första skede af kriget till
stor skada för egen sak. Buxhöwden, som väl kände de svenska planerna för Finlands
försvar, var fullt och fast öfvertygad om, att hans motståndare riktade sitt återtåg mot 
Helsingfors, under det endast en mindre afdelning höll sig på Tavastehusvägen. 
Svenskarna åter, som gjorde just motsatsen af detta, veko inför en underlägsen fiende och 
läto hans större hopar oantastade utbreda sig i landet.

I öfverensstämmelse med denna uppfattning samlade Buxhöwden under den 
22 sina fyra vänstra afdelningar på linien Lappträsk—Lovisa, under det endast en, 
21:a divisionens 1:a under generalmajor Müllers befäl lämnades vid Kausala att iakttaga
den vid Nyby stående fienden.

Den 23 satte sig de ryska hufvudkrafterna i rörelse, och de tre afdelningar,
som gingo i främsta linien, slogo in vägarna mot Mörskom, Kuuskoski och 
Perno—Forsby. Den högra af dessa mötte vid Muttom (strax öster om Mörskom) ett 
förpostkompani af björneborgarna under kapten Brehmer. Under eftermiddagens lopp
afvisade detta flera anfall, af hvilka det sista, som utfördes af både infanteri och kavalleri,
kastades tillbaka strax efter midnatt. För att icke blifva kringgången och afskuren af
skidlöpareskaror drog Brehmer sig tillbaka till sin vid Mörskom stående hufvudstyrka. 



Den dag, som nu randades, skulle få skåda mindre strider utefter hela fronten.

På vänstra flygeln skulle 17:e ryska divisionens båda afdelningar tidigt på 
morgonen rycka fram den högra mot Kuuskoski (strax norr om Forsby), den vänstra mot
Forsby i afsikt att i flank och rygg anfalla den svenska styrka, som försvarade
öfvergången vid Forsby.

<img r>Generalmajor Tutschkov III.</img>

Denna styrka utgjordes af en Nylandsbataljon, 1/2 jägarkompani, 2 skvadroner
och 8 kanoner under befäl af öfverste Gripenberg. Den på bortre åstranden belägna
ställningen var i fronten ganska stark, och fiendens anmarschväg låg under artilleriets
eld, men på Pernovikens is kunde den med lätthet kringgås i högra flanken. Då
generalmajor Tutschkov III, som förde den vänstra kolonnen, lät en mindre del
af sin styrka under generalmajor Orlov-Denisov anfalla i fronten, medan
återstoden, från hvilken en bataljon m. m. var afdelad att iakttaga Svartholm, under
generalmajor Borosdin utförde just en dylik omfattande rörelse öfver Pernoviken,
måste ställningen utrymmas och återtåg anträdas till Borgå, där öfverste v. Döbeln
med den andra Nylandsbataljonen, som anländt från Helsingfors, och två kanoner
upptog sina kamrater. Efter en kort skottväxling fortsattes återtåget till Mäntsälä
(se kartan sid. 61).

I Kuuskoski inträffade den 23 tre kompanier af Björneborgs regemente under
major Eek och utgjorde här förpost för regementets  andra  bataljon, som hunnit
till Mörskom (den tredje bataljonen kom icke längre än till Hausjärvi).
Regementsbefälhafvaren, öfverstelöjtnant Stjernvall följde med bataljonen och besåg på aftonen
tillsammans med Eek ställningen, hvarvid de öfverenskommo om några förhuggningar,
som borde utföras till hjälp för bevakningsanordningarna. Under natten inträffade ett
starkt yrväder, hvilket ingaf Stjernvall den tanken, att ryssarna icke skulle anfalla.
Han begaf sig klockan 7 på morgonen den 24 till Forsby för att tala med
brigadchefen. Knappt anländ dit, hörde han skottväxling bakom sig och vände genast om.
Ryssar tillhörande 17:e divisionens högra afdelning hade under tiden trängt bataljonens
framskjutna posteringar tillbaka, och grupper af ryska soldater voro redan inne i
Kuuskoski by, men Stjernvall hoppades med tillhjälp af sin flinka häst komma förbi 


eller igenom dem, men han lyckades därvid icke bättre, än att släden stjälpte i en
vägkrök, hvarvid han föll ur den och, om än genast på benen, likväl blef 
tillfångatagen. I honom förlorade svenska hären en ung — han var endast 43 år gammal
— tapper, förslagen och sitt land varmt tillgifven officer. Striden var för öfrigt
obetydlig, och båda bataljonerna drogo sig tillika med fyra kanoner af 1:a batteriet från
Mörskom tillbaka till Orimattila.

<img>Öfverstelöjtnant Stjernvalls tillfångatagande. 
M. Adlercreutz.</img>

Adlercreutz ansåg tavastländingarnas ställning vid Nyby »inattacable», och af
samma åsikt måtte ryssarna äfven varit, enär Müller lät endast en liten afdelning
nalkas densamma i fronten, medan han den 23 på aftonen förde största delen
af sina trupper från Kausala öfver Ratula (norr om Artsjö) för att på denna väg
kringgå ställningen. Vid Artsjö stod Åboläns regemente under öfverste Fleming,
och då ryssarna den 24 på morgonen visade sig, lät han regementet taga ställning
på Artsjö kyrkbacke och vid Salmela by samt uppmanade soldaterna »att slåss såsom
ärliga svenskar». Af fruktan, att ryssarna öfver korsvägen vid Sääskijärvi (nordost om
Artsjö) skulle kunna hota regementets återtågsväg, hade Adlercreutz i egenskap af
brigadchef anbefallt Fleming att draga sig tillbaka bakom två strax väster om Artsjö
belägna sjöar till en af byarna Villikkala och Ruokola betecknad linie, men denne
ansåg därmed icke brådska. Ryssarna, som endast fått fram sitt avantgarde, förhöllo
sig afvärjande till 2 e. m., när deras hufvudkrafter anlände. På tre kolonner trängde
de nu fram genom snödrifvorna men mottogos tappert af åboläningarna, som verksamt
understöddes af två från Mörskom anlända kanoner, och måste vika. Utan artilleri 


som de voro, kunde ryssarna icke förnya anfallet, och Fleming drog sina trupper på
aftonen till den bakre ställningen.
<footnote>Generalstaben beräknar styrkan vid Artsjö till 1,600 man på svenska och 
2,000 på ryska sidan. Adlercreutz uppskattade den ryska styrkan till 4,000 man, 
hvilken uppgift sedan återgifvits i de flesta arbeten.</footnote>

Ryssarna förlorade emellertid känningen med sina motståndare och riktade
fortfarande uppmärksamheten mot Helsingfors, dit hufvuddelen af hären skulle
fortsätta rörelsen. Denna försenades emellertid i hög grad genom svårigheten att få
fram lifsmedelsfororna på de igensnöade vägarna. Först den 28 kunde hufvudgruppens
högra flygelafdelning lämna Mörskom, och då ryckte alla fyra afdelningarna i höjd
med hvarandra fram till Mäntsäläån mellan Mäntsälä och åmynningen. På högra
flygeln förflyttade Müller under tiden sin afdelning från Artsjö öfver Orimattila till
Lahtis, hvarvid det kom till en nattlig strid vid Orimattila.

På svenska sidan ansåg Klercker efter striden vid Kuuskoski tiden inne för
allmänt återtåg till Tavastehus, hvarom han sände befallning till båda brigadcheferna.
Detta återtåg kom att utföras på två kolonner, af hvilka den högra under Palmfelt
utgjordes af första brigaden förutom de båda Björneborgsbataljonerna och fyra kanoner, som
kommit till Mörskom, den vänstra under Adlercreutz af 2:a brigaden jämte nyssnämnda
trupper. Den högra kolonnen tog vägen öfver Hausjärvi, den vänstra öfver Lahtis.

Högra kolonnen utförde återtåget med sådan hast, att den under de tre första
dagarna, den 24-26, lade ett afstånd af närmare 90 km. mellan sig och fienden och
två dagar senare eller den 28 inträffade i trakten kring Janakkala kyrka, endast 15
km. från Tavastehus. Härvid förlorade man alldeles känningen med fienden. Detta
återtåg var ett förspel till det, som skulle komma.

Vänstra kolonnen hade icke lika brådtom. Efter att under natten till den 25
hafva erhållit befallningen om återtåg drog Adlercreutz under sagda dag
Tavastehus regemente och skvadronen från Nyby tillbaka till Lahtis och samlade alla de
öfriga trupperna vid Orimattila, där han ämnade hålla stånd för att i enlighet med
den kungliga instruktionen undanföra hästar, nötkreatur och förråd. I byarna närmast
kring Orimattila sökte trupperna skydd mot den skarpa kölden. På vägen åt Mörskom
var bevakning utsatt men icke på den, som ledde till Artsjö.

Just på denna väg framryckte Müller den 26 med hufvudstyrkan af sin
afdelning. Efter slutad dagsmarsch fick han på aftonen af sina spejare underrättelse om,
att svenska trupper hvilade i Käkelä by (strax öster om Orimattila) utan annan
bevakning än en liten postering. Han lät sina trupper genast bryta upp. Den lilla
posteringen kastades snart öfver ända, och vid 10-tiden på aftonen, då alla gått till
hvila, anfölls byn oförmodadt af den ryska förtruppen under »förfärligt skrik».
Halfklädda, mötte åboläningar och Nylands jägare under öfverste Flemings befäl snart
de anfallande, och efter en häftig strid lyckades de afvisa anfallet, hvilket »36 graders 


köld, mörkret och en oupphörlig eld gjorde till en verklig bardalek», såsom Adlercreutz
skrifver i sin berättelse om striden. Under tiden intogo de öfriga trupperna sina
platser i hufvudställningen, och först vid 1/2 3-tiden på morgonen drogo ryssarna sig
tillbaka, hvarefter dessa slogo läger i snön.

Adlercreutz var beredd att i daggryningen mottaga ett nytt anfall, hvilket
emellertid uteblef. I stället fick han befallning att påskynda återtåget, så att han den
28 skulle kunna lämna Kankaantaka. Detta ansåg han emellertid omöjligt utan nöjde
sig med att sagda dag uppnå nämnda ort.

Under återtåget inträffade emellertid ett olyckligt missöde. Vid Okerois, där
brigadens båda marschvägar sammanlöpte, skulle Tavastehus regemente, som kom
från Nyby, bilda eftertrupp, och för att trygga detta från Orimattilahållet skulle en
bataljon af Åboläns regemente hålla vägknuten intill dess ankomst. Detta skedde
emellertid icke, och då främsta Tavastehusbataljonen under öfverstelöjtnant Wetterhoff
den 28 mellan kl. 4 och 5 e. m. anlände till Okerois by, gick den till hvila
därstädes utan att för säkerhetens skull på Orimattilavägen framsända en enda patrull.
Därigenom blef det möjligt för Müllers avantgarde under befäl af öfverste Erikson
att öfverrumpla de intet ondt anande tavastehusarna. Striden blef het, och finnarna
måste draga sig tillbaka, så att de slutligen hade endast några få byggnader i sitt våld.
Om dessa rasade striden, till dess återstoden af regementet anlände, men detta följdes
i sin ordning af den del af Müllers trupper, som hade i uppdrag att hålla 
Nyby—Lahtisvägen. Under slika förhållanden ansåg tavastehusarnas chef, öfverste v. Platen,
rådligast att draga sig tillbaka under skydd af en Björneborgsbataljon och två kanoner,
som ryckt ut för att upptaga honom. Sedan hans trupper i den starka kölden varit
i verksamhet sexton timmar, fingo de ändtligen någon hvila i Sairakkala. Adlercreutz'
öfriga trupper hvilade i och omkring Kankaantaka, strax öster därom.

De båda svenska grupperna stodo sålunda den 28 på aftonen på en i öster
och väster gående linie, 50 km. från hvardera, och ungefär lika långt ifrån dem båda
stod yttersta högra flygeln af den ryska härens hufvudgrupp (se kartan sid. 61). Hade
återtåget utförts mindre brådstörtadt, och hade de svenska befälhafvarna medelst sitt
kavalleri och genom befolkningens medverkan hållit något så när reda på fienden, så
skulle tillfället under de senast flydda dagarna varit ytterst gynnsamt för att med vänstra
kolonnen kasta Müller öfver ända och sedan med samlade krafter falla fiendens
hufvudkrafter i flanken. Under slika förhållanden skulle en seger för de svenska
vapnen icke varit otänkbar, en seger, som kunde tvungit ryssarna att börja fälttåget 
om igen, som gifvit svenskarna tid att fullborda sin samling, och som kunnat högst
betydligt inverka på tänkesätten inom de krigförande länderna. Men man må icke
klandra de svenska befälhafvarna för en uraktlåtenhet, till hvilken vida mera krigsvana
härförare gjort sig skyldiga; de saknade medlen till ett sådant omsving: ett
krigsdugligt kavalleri, som kunde hålla reda på fienden, ett väl ordnadt underrättelseväsende


och slutligen erforderliga insikter eller krigserfarenhet, och sålunda gick ett af de
gynnsammaste tillfällena under hela kriget att besegra fienden förloradt.

Nu, den 28 februari, insåg Buxhöwden också sitt misstag och anordnade genast
en svängning åt höger och en samlad framryckning mot Tavastehus, där han antog,
att svenskarna ämnade göra kraftfullt motstånd.

Men denna framryckning kräfde en ganska lång rörelse af hans vänstra flygel,
som stod ända ute vid kusten (se kartan sid. 61), och som måste göra en stor
svängning öfver Nurmijärvi och Loppis, på det trupperna skulle komma under tak
utan att spridas allt för mycket i djup. Som den svängande flygeln dessutom hade
dåliga vägar till sitt förfogande, måste rörelsen i dess helhet afpassas efter nämnda
flygels förmåga att taga sig fram. Bestämmelserna för den ganska vågade rörelsen voro
väl och noggrant uppgjorda och bestämde, att Müller med sin afdelning långsamt
skulle rycka fram öfver Koskis till Kotiala, medan återstoden af 21:a divisionen jämte
större delen af den 17:es kavalleri och artilleri på tre kolonner slog in riktningen mot
Hausjärvi, som skulle passeras den 6 mars. Af 17:e divisionen afdelades 4 bataljoner
och något kavalleri att iakttaga Helsingfors, medan återstoden af infanteriet under
Tutschkov III:s befäl tog vägen öfver Loppis mot Janakkala. Den 7 mars skulle hela
hären vara uppmarscherad på linien Kotiala—Turenki—Janakkala för att dagen därpå
skrida till anfall mot Tavastehus. För den händelse svenskarna ginge till anfall mot
någon af kolonnerna — ett företag, som likväl syntes osannolikt — skulle denna vika
undan, tills hjälp erhölles från sidokolonnerna.

<img>Öfverfallet vid Orimattila.  
M. Adlercreutz.</img>




Rörelsen utfördes utan hinder men fördröjdes en dag, enär Buxhöwden
på grund af en oriktig underrättelse, att betydliga svenska krafter funnes kvar i
Helsingfors, uppehöll Tutschkovs kolonn vid Thusby under den 2 mars, då anfallet
mot nämnda stad utfördes.

Såsom redan blifvit nämndt, hade Klercker för afsikt att samla alla sina krafter 
vid Tavastehus och att där bjuda fienden spetsen. För detta ändamål ämnade han
låta båda brigaderna taga ställning i linien Tavastehus—Hattula (8 km. nordväst om
Tavastehus), under det fem kompanier af Österbottens regemente, som väntades
inträffa den 1 mars, genom att besätta Vitsiälä pass (norr om Hauho och nordväst
om Syrjäntaka) skulle trygga vägen från Syrjäntaka genom Pälkäne till Tammerfors.
Tills vidare fick emellertid Adlercreutz' hela kolonn stanna omkring vägknuten vid
Syrjäntaka, dit den framkom under loppet af den 1 mars, under det Palmfelts kolonn
redan två dagar förut anländt till Tavastehustrakten.

I sitt beslut att nu utkämpa en afgörande strid leddes Klercker hufvudsakligen
af sin soldatkänsla, hvilken motsatte sig ett ytterligare återtåg, sedan alla tillgängliga
krafter nu blifvit samlade, och hvilken bjöd att inför egna landsmän pröfva 
vapenlyckan, innan de öfverlämnades i fiendens våld. Och upptoge man icke slag här,
skulle tillfälle därtill med säkerhet icke vidare erbjuda sig. Visserligen antog han
fienden vara till antal öfverlägsen, men han trodde denna öfverlägsenhet icke vara
mera betydlig, än att den skulle kunna uppvägas af finnarnas stridslust, af deras åtrå
att försvara sin hembygd, af deras ihärdighet, tapperhet och fosterlandskärlek, till
hvilka egenskaper han och härens flesta öfriga ledare satte stor lit. I öfrigt ansåg
han, att ett långt och mödosamt återtåg skulle medföra större förluster och verka
mera nedsättande än till och med en motgång, efter hvilken det vore tids nog att
tänka på återtåg. Och för öfrigt tviflade man icke på seger. Såsom vi skola finna,
var beslutet att upptaga strid mera en känslans än en beräkningens sak; det var den
kränkta krigaräran, som kokade öfver, och som fordrade en brottning med 
motståndaren utan hänsyn till tid eller plats.

Innan beslutet hann sättas i verket, trädde högste befälhafvaren emellertid
hindrande emellan.

Under sin långa färd rundt Bottniska viken hade Klingspor saknat tillförlitliga
underrättelser från krigsskådeplatsen men fått öfverdrifna uppgifter om fiendens styrka. 
Han hade emellertid vidtagit en del åtgärder med hänsyn till ordnandet af 
förhållandena i härens rygg och särskildt anbefallt uppläggandet af lifsmedelsförråd på
flera ställen utefter vägen Tammerfors—Kuortane.

Den 2 mars öfvertog han i Tavastehus högsta befälet öfver hären och 
sammankallade genast ett krigsråd för att erfara sina underbefälhafvares åsikter om 
ställningen, hvilken tydligen fordrade ett snabbt beslut. Klerckers med värme framförda
förslag att kämpa understöddes af Gripenberg och Adlercreutz samt af Klingspors


<img>Trakten mellan Borgå, Lahtis och Tavastehus.
<i>Ställningen 28:de febr.</i></img>





med honom anlända generaladjutant öfverste Löwenhjelm — en mycket begåfvad
och mycket anlitad 36 års man, som redan hunnit blifva inspektör för kavalleriet och
i denna egenskap utöfva en gagnande verksamhet — men Klingspor åberopade sin 
instruktion, hvilken delvis upplästes, och tillkännagaf sitt oryggliga beslut att med
hären draga sig tillbaka till Österbotten, så snart han skulle finna »den Casus för
handen vara, i hvilken Retraite enligt Eders Kongl. Maijsts Nådiga instruktion borde
ske», såsom han anmälde till konungen den 9 mars.<footnote>Sveriges krig åren 1808 
och 1809, II sid. 125, Journal öfver fälttåget i Finland 1808 — — —
af Odert Albrecht Gripenberg, Major — — vid Fältmätnings Corpsen (handskrift i Krigsarkivet).</footnote> Denna »casus» inträffade
redan den 6 mars, då han mottog ett af öfverste Cronstedt den 3 afsändt meddelande,
att ryssarna gått öfver Savolaksgränsen, och att han bragt sina trupper i säkerhet
genom att draga dem tillbaka mot Leppävirta. Nu anbefalldes på alla håll återtåget 
mot Österbotten, detta brådstörtade återtåg, som väckte och fortfarande underhållit
förbittringen mot härens öfverbefälhafvare.

Om man med en senare tids mera oväldigt pröfvande blick öfverskådar de
händelser, som timade under krigets båda första veckor, mildras i hög grad det klander,
som under intrycket af desamma fälldes öfver både den ena och den andra.
Uppgivandet af Tavastehusställningen bör för öfrigt icke betraktas uteslutande för sig
själft; det var en oundviklig följd af alla de misstag och underlåtenhetssynder, till
hvilka de svenska befälhafvarna genom bristande insikter gjort sig skyldiga. Men man
må därför icke döma dem för hårdt. De voro barn af sin tid. De hade icke sett
eller närmare öfvertänkt andra krigsföretag än de obetydliga och osammanhängande
anfallsstötar, de långvariga småstrider i ställningar, som utmärkte senare delen af
sjuttonhundratalet, och som funnit en trogen afbild i det krig, som tjugo år tidigare
afspelades på ungefär samma krigsskådeplats som det nu pågående. De kunde visserligen 
icke undgått att höra talas om den unge general Bonapartes blixtsnabba framgångar i
Sjöalpernas pass och på Lombardiets slätter; de hade obehagligt berörts af budskapet
om kejsar Napoleons segrar vid Austerlitz, Jena och Friedland, men de hade icke
kommit på den tanken att söka utgrunda hemligheten i den trollkraft, med hvilken
han slog sina fiender till marken. Med ett ord, de lefde i en förfluten tids hela
föreställningssätt, och de löpte modigt rakt på den fara, hvars vidd de icke förmådde
mäta. Ryssarna åter hade lefvat med i stora världen och inhämtat något af den 
nya tidens lärdomar, och deras kejsare sände sina mest erfarna generaler att eröfra
Finland, hvilket likväl icke hindrade, att äfven desse gjorde sig skyldiga till misstag;
men i krig  segrar den, som begår de minsta felstegen; detta är ett gammalt kändt
erfarenhetsrön.

Genom Klerckers manliga beslut att på eget bevåg uppkalla de finska trupperna
och genom den tid, ryssarna gåfvo honom härtill, blef svenskarnas läge vid
krigsutbrottet ingalunda ogynnsamt, och fördelningen af krafterna mellan de båda 

grupperna, den östra och den västra, kunde med hänsyn till landets natur och tillgångar
icke gärna varit annorlunda. Men den västra gruppen hade kunnat gå
ändamålsenligare till väga. Från en centralställning i trakten af Lahtis hade den i förening
med Sveaborgs besättning, under förutsättning att den senare ägt förstånd och förmåga
att gå aktivt till väga, behärskat hela krigsskådeplatsen och till och med kunnat räcka
Savolaksgruppen handen. Med samlad styrka hade den kunnat kasta sig öfver
motståndaren, som nödgades dela sina i det stora hela föga öfverlägsna krafter. Men äfven
på det sätt, som kriget började, hade tillfälle, såsom vi redan funnit, gifvits att handla
efter liknande grundsatser, och ännu från Tavastehus under de första dagarna af mars
hade Klingspor kunnat från höger rulla upp hela den ryska hären, något som dess
befälhafvare också fruktade, fastän han icke tilltrodde sin motståndare förmågan att
uttänka och utföra en sådan plan. Ett dylikt anfall i försvaret skulle kunnat medföra
en fullständig seger, en fullständig omkastning i läget, något som på intet sätt var
möjligt att åstadkomma genom en ren försvarsstrid vid Tavastehus. Ty sedan fienden
samlat ihop alla sina krafter, var han här icke obetydligt öfverlägsen<footnote>Generalstabens verk beräknar (II sid. 126) ryssarnas stridbara 
styrka vid Tavastehus till 11,000 man, svenskarnas däremot till endast 7,700. 
Ryssarna kunde dessutom inom kort tid draga fram förstärkningar, hvilket icke var 
möjligt för svenskarna.</footnote> och kunde
dessutom utan svårighet afskära svenskarnas ur vänstra flanken utgående kortaste
återtågsväg, den öfver Pälkäne—Tammerfors. Och äfven om svenskarna förmått afvisa
ryssarnas anfall, så hade de därmed icke vunnit något afgörande. Ryssarna skulle
snart kommit igen manstarkare, och svenskarna hade bittert fått lära känna sanningen
af den förste Napoleons yttrande: »on ne périt que par la défensive».<footnote>Såsom 
en anledning, hvarför han icke kunde gå framåt, anför Klingspor i bref till
konungen af den 9 mars: »Att genom attaque i fronten forcera fronten och drifva 
honom (fienden) tillbaka är omöjligt i ett land, där man i anseende till den höga snön, 
däri manskapet sjunker ned till axlarna, endast kommer fram på vägar och aldrig kan 
presentera i front mera än en kanon och en pluton.» Men under slika förhållanden borde 
det väl varit lika omöjligt för ryssarna att gå till anfall. Klingspor tillägger därför, 
att »den enda nu möjliga offensiva operation» bestod i «att öfver isarna gå fienden i 
ryggen», och att denna var lätt för fienden på grund af hans stora öfverlägsenhet. Men 
här gällde det att hindra fienden samla sin öfverlägsenhet, att anfalla honom, när man 
själf var öfverlägsen. (Det anförda stycket återgifves af Danielson sid. 95.)</footnote>

En annan fråga blir, om det var rätt eller lyckligt att förlägga härens samling
till Tavastehus.

Såsom vi redan funnit vid skärskådandet af de planer till Finlands försvar,
som uppgjordes under sjuttonhundratalet, baserades hären på kusten, på Sveaborg
och på sjöförbindelsen med Sverige, allt under förutsättning, att kriget fördes
sommartiden. När det nu bröt lös midt i vintern, då förbindelsen med Sverige var afbruten
och Finland hänvisadt till sina egna krafter, kom man genast af sig. Den finska
hären hade valet fritt mellan tre utvägar: 1) att, om den icke kunde hålla sig i öppna
fältet, draga sig tillbaka till Sveaborg och under skydd af dess kanoner hålla sig,


till dess hafvet gick upp och undsättning kunde komma från Sverige; 2) att draga
sig tillbaka västerut och söka genom samverkan mellan hären och fästningen Sveaborg
uppehålla händelserna, till dess hjälp kunde påräknas; 3) att draga sig tillbaka till
Österbotten för att där, längst undandragen fienden, invänta öppet vatten och möjlighet
till omslag.

<img>Tavastehus.
Efter litografi, utförd år 1822 af <sp>C. v. Kugelgen</sp>.</img>

Af dessa tre utvägar var den första utan betänkande förkastlig, enär den prisgaf
hela landet åt fienden, och Sveaborg dessutom ägde hvarken utrymme att härbergera
eller medel att föda så mycket trupper. Dessutom har alla tiders erfarenhet gifvit
vid handen, att en fälthär, som låter stänga in sig i en fästning, också förr eller
senare går förlorad och drager fästningens fall med sig. Detta oaktadt synes Sveaborgs
kommendant hafva räknat med detta antagande.<footnote>Montgomery, I sid. 16.</footnote>

Att draga hela hären tillbaka till Österbotten och prisgifva landet, dess invånare
och dess tillgångar var en förtviflans åtgärd, som endast i yttersta nödfall bort
tillgripas, icke minst på grund af den nedsättning i andlig kraft både inom hären och
inom befolkningen, som måste blifva en oundviklig följd häraf. Utgick man emellertid


<img><b>Krigsrådet i Tavastehus.</b>
Adjutanter. Klingspor. Aminoff. Löwenhjelm. Klercker. Döbeln. Gripenberg (ej porträtt). Adlercreutz. Palmfelt.</img>



från den förutsättningen, att återtåget vare sig genast eller först i händelse af nödtvång,
skulle riktas mot Österbotten, så måste man ovillkorligen taga i betraktande, att den
kortaste vägen från ryska Finland, därifrån fienden måste komma, ledde genom
Savolaks öfver Kuopio till Uleåborg, och att från denna väg utgrenade sig västerut
flera andra, på hvilka svenska hären kunde genskjutas. Om denna här icke ställde
sig på savolaksvägen — och den kunde svårligen hinna samlas dit eller där finna
tillräckliga underhållsmedel —, så måste den äga fullkomlig visshet att vara tryggad
för hvarje genskjutande från det hållet. För detta ändamål nödgades man följaktligen
afdela en tillräcklig styrka under en befälhafvare, som var den vanskliga uppgiften
fullt vuxen. Den i södra Finland stående hären hade då till sitt förfogande antingen
den stora förbindelseväg, som från Hollola löpte längs västra stranden af Päijäne och
i en båge sökte sig fram till Gamla Karleby, eller ock vägen från Tavastehus genom
Tammerfors, Ruovesi och Kuortane till Ny Karleby eller slutligen strandvägen öfver
Björneborg med dess inre förgreningar öfver Tavastkyrö—Rauhajoki och Tavastkyrö—Ikalis   
jämte vintervägen öfver Jalasjärvi. Hvilken af dessa vägar än valdes, måste
man ständigt hafva för ögonen, att ju längre västerut vägen togs, desto längre var
afståndet till Uleåborg, och desto mera växte faran att blifva genskjuten, icke minst
därför att ett rikare vägnät ställdes till fiendens förfogande. Äfven under förutsättning
att vägarna genom Savolaks voro tryggade, erbjöd ställningen vid Tavastehus alltid
den faran, att fienden kunde utbreda sig norrut på de vägar, som genomskuro det
breda landet mellan Näsijärvivattnen och Päijäne, och sålunda omedelbart hota eller
afklippa de närmaste förbindelsevägarna. Och ställde svenska hären sin tillit till
strandvägen, så kröp den tydligen med vett och vilja i en säck, som var lätt för
fienden att tillknyta. Fiendens kringgångsförsök hade naturligtvis kunnat bestraffas,
om den samlade svenska hären, utan att akta på det möjliga afbrottet i sina
förbindelser, ryckt fram för att anfalla och besegra den mer eller mindre spridda fienden,
men detta förstodo icke de svenska befälhafvarna, och de ryska räknade utan allt
tvifvel med sina motståndares svagheter, och hvilken omtänksam befälhafvare gör icke
så! Uppfattad såsom en ren försvarsställning, måste ställningen vid Tavastehus bära
olycka i sitt sköte och detta än mera, när underrättelsen kom, att savolaksvägarna
voro öppna både norrut, västerut och söderut.

En svårighet ställde sig i hvarje fall hindrande i vägen för hvarje rörelse på
de inre vägarna nämligen bristen på medel att underhålla och att härbergera
trupperna, men genom i tid vidtagna anordningar skulle väl underhållsfrågan kunnat
lösas. Man synes icke hafva tagit i öfvervägande möjligheten att anordna en
förbindelseväg öfver den tillfrusna Qvarken, som dock följande vinter fick tjäna såsom
härväg.

Återstod den tredje möjligheten, att förlägga krigsskådeplatsen till södra Finland
och att låta fienden, om han så behagade, afskära alla vägarna norrut. I Sveaborg


skulle fälthären haft ett godt flankstöd, och då denna fästning nu i vinterkylan kunde
betraktas såsom landfästning, torde dess besättnings anfallsförmåga 
<footnote>Det är väl sant, att dessa truppers duglighet lämnade mycket öfrigt att önska, 
men den hade väl småningom kunnat höjas.</footnote> varit tillräcklig
att binda en ganska stor del af fiendens krafter. Genom samverkan mellan hären i
fältet och fästningen och genom i rätt tid utförda anfallsstötar från den ena eller
andra borde jämvikt i läget kunnat åstadkommas. Om svenska fälthären nödgades
draga sig tillbaka bakom linien Helsingfors—Tavastehus, utgjorde Sveaborg ett
obehagligt hot i fiendens vänstra flank, och ett liknande hade kunnat åstadkommas i den
högra, från Tavastehushållet, af de från Österbotten och möjligen öfver Qvarken
<img>Tavastehus från sjösidan.
Efter målning af <sp>L. Belanger</sp>, grav. af <sp>J. A. Cordier</sp>.</img>
anländande svenska förstärkningarna. Samma fara, som i verkligheten hotade svenskarna
genom Savolaks, skulle dessutom genom en skicklig ledning kunnat hota ryssarna
från samma håll och hade då utan tvifvel dragit icke ringa trupper från skådeplatsen
för hufvudhandlingen. Men för ett dylikt krigföringssätt saknades den oundgängliga
förutsättningen nämligen befälhafvare, som voro detsamma vuxna, som hade studerat
kriget, sådant den unga revolutionsgeneralen, den af Gustaf IV Adolf bittert hatade
franske kejsaren lärt det, och därför faller detta sätt, som för nutidens människor
synes helt naturligt, alldeles ur räkningen, när vi hafva att göra med de svenska 

generalerna från århundradets början. De kunde med ståndaktighet möta faran, när den
kom emot dem, de kunde med okufligt hjältemod gå lös på fienden, när det gällde
att bana sig väg — därpå gåfvo de flesta under detta krig lysande vittnesbörd — men
ingen af dem ägde fältherrens vidtskådande och i det ovissa inträngande blick eller
hans förmåga att behärska det hela, att skapa ett gynnsamt läge.<footnote>Såsom ett 
bevis på krigsbildningens dåvarande låga ståndpunkt kan väl det sakförhållande
tjäna, att i det 1796 stiftade Krigsmannasällskapets (nuvarande Krigsvetenskapsakademien)
handlingar intill slutet af 1807 icke finnas mera än två uppsatser i krigshistoria och 
krigföringskonst, och dessa, af åren 1806 och 1807, hade till författare den upplyste 
dåvarande öfversten af Tibell, som just vid denna tid kommit hem efter en flerårig 
vistelse i Frankrike.</footnote> Dessutom ägde 
trupperna kanske icke den rörelseförmåga, den smidighet, som ett dylikt rörligt
krig erfordrade. Må allt detta tjäna såsom en lärdom om, hvad
krigsberedskapen kräfver!

*

Innan vi gå vidare i händelserna, torde det vara af betydelse att lära 
närmare känna de svenska befälhafvare, som kommo att mer eller mindre inverka
på dem, och hvilkas första uppträdande vi redan skådat.

Den ena af de män, som Klercker utsett till brigad- (fördelnings-) chefer,
afträdde från skådeplatsen, redan innan kriget började. Om Klerckers afsikter
yttrade han: »at planen vore ganska god, men halp ingenting, ty Finland skulle
ändå en gång höra till Ryssland och vore så gådt först som sist».<footnote>Klerckers 
anteckning, återgifven i Sveriges krig åren 1808 och 1809, II sid. 98.</footnote> Den
andra, Aminoff, chef för Björneborgs regemente, fästes såsom »generalmajor» vid
högkvarteret, där han icke fick tillfälle att utveckla något slags synbar verksamhet.

<img l>Generalmajoren J. F. Aminoff (från senare tid).
Litografi af <sp>J. Cardon</sp>.</img>

Johan Fredrik Aminoff var född på Rilaks gård i Nyland den 26 januari 1756
och blef vid unga år page hos Adolf Fredrik, sedan hos Gustaf III. Den vackre,
högreste ynglingen, som utmärkte sig genom framstående skicklighet i alla ädla idrotter, 

ådrog sig konungens ynnest och blef redan 1790, efter striden vid Pirttimäki, öfverste
och chef för Björneborgs regemente. Närvarande i Stockholm vid Gustaf III:s död,
ådrog Aminoff sig den nya styrelsens misshag och blef 1793, då han vistades i Pomern,
afsatt från sin befattning och förbjuden återvända till Sverige. Genom sin vänskap
med G. M. Armfelt indrogs han i dennes s. k. konspiration och dömdes af Högsta

<img>Generalmajoren C. J. Adlercreutz.
Efter ett porträtt af <sp>P. Krafft</sp> 1810.</img>


domstolen till döden, hvilket straff likväl ändrades till lifstids fängelse. Efter att hafva
suttit två år på Karlstens fästning frigafs han af den myndig blifne konungen och
sattes 1798 åter i spetsen för Björneborgs regemente, hvarefter han följande året fick
generalmajors grad. Om Aminoffs verksamhet, förmåga och duglighet är icke mycket
kändt, men den goda anda, som rådde inom hans regemente, måste jämte öfverstelöjtnant 
Grönvalls varit chefens förtjänst. Under kriget fick han, såsom nämndt, icke
tillfälle att visa sig — han var i själfva verket endast personligt sällskap åt 
öfverbefälhafvaren —, men han motsatte sig återtåget från Tavastehus och yttrade därefter,
misströstande om utgången: »Låtom oss med heder begrafva vårt fädernesland». Aldrig,
uppdrogs åt honom men väl åt generaladjutanten befälet öfver hären i någon strid,
hvilket kanske skedde därför, att han hyste ett mycket öfverdrifvet begrepp om 
ryssarnas stora öfverlägsenhet och därför undvikande upprepade: »Hvarför spilla 
människoblod onödigtvis mot öfvertaliga fiender, blott för att Adlercreutz eller någon annan
skall få en stjärna?» Hans vägran att efter dagtingan i Kalix taga befälet öfver 
trupperna i stället för att protestera, har blifvit klandrad, dock kanske utan fullt skäl.
Efter dagtingan fann han sig väl i att hafva blifvit »fri finsk medborgare under den
ädelmodige inkräktaren af ett fritt folk», såsom han själf skrifver. <footnote>Anteckningar om och af general von Döbeln, II sid. 206.</footnote>

Bland de finska öfverstarna var Österbottens regementes chef v. Numers
den till tjänsteålder äldste (född 1752, regementschef 1794), och efter honom kom
chefen för Tavastehus regemente Hans Henrik Gripenberg.

Härstammande från en kraftfull finsk släkt föddes Gripenberg den 14 april
1754 på faderns boställe i Tavastland. Tidigt inträdd i sin faders yrke, var han redan
1788 major vid Tavastehus regemente och 1795 chef för detsamma. Smärt och reslig
till växten, tapper inför fienden, vänlig och välvillig mot sina underlydande,
plikttrogen och rättrådig, visade han sig under kriget såsom en utmärkt underbefälhafvare,
men att hans begåfning icke sträckte sig högre, bevisade han själf, när han efter 
Löwenhjelms tillfångatagande till Adlercreutz afstod befattningen såsom generaladjutant.
Härtill bidrog dock äfven en viss afvoghet mot honom från Klingspors sida.          

Carl Johan Adlercreutz härstammade från en finsk bondesläkt, som 1700 blifvit
upphöjd i adligt stånd. Hans fader var sergeant vid Nylands dragoner och fick afsked
med kornetts grad. Född på Kiala gård nära Borgå den 27 april 1757, antogs
Adlercreutz vid unga år vid sagda regemente och ådrog sig sådan uppmärksamhet,
att han 1775 blef utnämnd till officer. Två år senare öfverfördes han såsom löjtnant
till Karelska dragonerna. Med desse deltog han i 1788-90 årens krig, som gaf honom
tillfälle att åtskilliga gånger lägga sin fintlighet och tapperhet i dagen. Redan 1792 
ställdes han såsom öfverstelöjtnant i spetsen för Nylands dragoner, och fyra år senare
blef han öfverste i arméen. År 1804 blef han ombetrodd uppsättningen af det
infanteriregemente, som antog hans namn.




Så väl under tiden för sitt chefskap vid dragonerna som sedermera, då han
hade Finlands största infanteriregemente under sin ledning — dess personal var
hemförlofvad mellan »mötena» —, bodde han på sin fädernegård Kiala, hvars portar alltid
stodo öppna för hans underlydande och för hans vänner, hvilka också flitigt
begagnade sig af hans uppriktiga gästfrihet. Några kunskaper, någon beläsenhet ägde han
icke — och hvarifrån skulle han fått dem — men ett mycket godt naturligt förstånd,
en säker blick, en ovanlig förmåga att hastigt sätta sig in i nya lägen och att bedöma
människor. Därtill kom ett naturligt, flärdfritt sätt, en okonstlad öppenhet, med
hvilken han gick rakt på målet och fäste människorna vid sig. Af medelmåttig längd,
ägde han en stark, något undersätsig kroppsbyggnad, hvars spänstighet han bibehöll
genom jakt och ridt. Befattningen såsom generaladjutant hos Klingspor bragte honom
i en mycket grannlaga ställning, men han synes hela tiden varit i åtnjutande af sin
förmans bevågenhet och förtroende, hvartill hans redbarhet och hans obegränsade
anseende inom hären säkerligen i hög grad bidrogo. I någon mån dref han sin
åldrige befälhafvare till handling, men det synes, såsom om han härvidlag borde kunnat
uträtta mera; vanskligt är likväl att döma. I alla större strider blef det Adlercreutz
förunnadt att föra hären, men här räckte icke hans förmåga. Såsom chef för en
brigad skulle han säkerligen redt sig med utmärkelse, men, ställd i spetsen för det hela,
saknade han härförarens lugna besinning. Den första ingifvelsen slet honom med sig,
och så kastade han in sina trupper i striden på felaktigt ställe såsom vid Lappo eller
i orätt tid såsom vid Ruona, eller också lät han förleda sig att utkämpa striden
framför ställningen såsom vid Salmi och ännu mera vid Oravais, där genom hans
ödesdigra förifrande »segern blef ett nederlag».

August Fredrik Palmfelt föddes den 3 september 1767. Hans fader var major
vid Savolaks infanteri, modern brorsdotter till Augustin Ehrensvärd. Om sistnämnda
omständighet hjälpte honom så hastigt uppåt, eller om hans fördelaktiga utseende och
fina sätt därtill bidrogo, känner man icke, men vid icke fullt 16 års ålder blef han
fänrik vid Nylands infanteri och vid ännu icke fyllda 21 år kapten i arméen, hvarefter
han året därefter såsom kapten öfverfördes till Södermanlands regemente. År 1790
deltog han i slaget vid Svensksund, blef strax därefter major i arméen och ställdes i
oktober 1796 vid nyss fyllda 29 år i spetsen för Åboläns regemente. Hans
personliga eller krigsmannaegenskaper synas på intet sätt hafva berättigat denna äfven
för ifrågavarande tid ovanligt hastiga uppkomst. Han var dessutom kammarjunkare
och generaladjutant. Den jämförelsevis dåliga anda, som ansågs vara rådande inom
Åboläns regementes officerskår, och som gaf sig uttryck i den ovanligt stora sjuklighet,
som under det första återtåget plötsligt gjorde sig kännbar, särskildt vid passerandet
af Björneborg, tillskrifves Palmfelt. Af sina samtida ansågs han för opålitlig och utan
personligt mod, om än ovanligt beläst. Vid krigets början antecknar den uppriktige
Klercker om Palmfelt: »Efter gamla vanan bakslug och gerna drager sig ur spelet 

när det gäller», uppträdde han bestämdt mot planen att samla hären vid gränsen.
Man kunde icke undgå tilltal, ansåg han, om man frånginge konungens befallning att
verkställa samlingen vid Tavastehus. »Jag lät honom prata,» skrifver Klercker,
»frågade om han ville med flit, då nöden ej fordrade, lämna fienden platta landet
och lämna alla Efecter qvar i hellsigfors som då ej alla voro transporterade från
Sveaborg och sade posetivt at jag tog ingen trupp i från gränsen förr än den tagne
positionen vore bruten.» <footnote>Sveriges krig åren 1808 och 1809, 
II sid. 98.</footnote> Under krigets lopp framkallade Palmfelts uppförande 
flera gånger missnöje från hans likställdes och från truppernas sida, och det sätt, på
hvilket han bedref dagtingan i Kalix, hvilken otvetydigt var hans verk, borttog den
återstod af aktning, som inom hären ännu kunde hysas för honom.

Om någon i fullaste mått fått åtnjuta aktning och beundran af både samtid 
och eftervärld, så är detta fallet med Georg Carl von Döbeln. Född i Västergötland
den 29 april 1758, förlorade han vid tidiga år sin fader. Denne, som var
häradshöfding, önskade, att sonen skulle blifva präst eller jurist, men den unge Döbelns
lynne drog honom till krigiska ting, och 1775 tog han officersexamen vid 
amiralitets-kadettkåren i Karlskrona. Efter att några år studerat juridik ingick han 1778 såsom
officer vid Sprengtportens värfvade regemente. Lusten efter krigiska äfventyr dref
honom till Frankrike, där han från 1780 till 1788 tjänade vid regementet La Mark
och gjorde fälttåg i Indien. Krigsryktena hemifrån kallade honom tillbaka till Sverige,
där man redan 1785 köpt honom en löjtnantsplats vid hans förra regemente. I mars
1789 förflyttades han såsom kapten till Savolaks infanteri, där han den 13 juni blef
major, samma dag, som han med okuflig tapperhet stred vid Porosalmi och fick sitt
farliga sår i pannan, hvilket allt framgent nödgade honom att bära det svarta bandet.
1793 flyttade Döbeln från Finland, i det han befordrades till öfverstelöjtnant vid
Västgötadals regemente, men i december 1805 kom han tillbaka dit såsom öfverste och
sekundchef för Nylands regemente (general Klingspor innehade chefslönen). Han
lefde nu några fridfulla år på sitt i Helsinge socken belägna boställe, sysselsatt med
landtbruk, läsning och militära studier.

Det fanns väl ingen hvarken i svenska eller ryska hären, som icke kände
den lille mannen med det svarta bandet. De skarpa dragen, de uttrycksfulla ögonen
förrådde tillräckligt den kraft, den beslutsamhet och den tapperhet, som bodde i
honom, och hvilka egenskaper parades med ett ädelt hjärta, en ridderlig anda. Så
utrustad, vann han allas förtroende och vänskap, så väl officerarnas som menige mans.
Ja, af den senare var han så när afgudad, och gällde det underverk i ståndaktighet
eller djärfhet, så var Döbeln mer än någon annan mannen att slita folket med sig,
såsom Juutas-dagen och andra händelser nogsamt ådagalade. Striden vid Juutas
också ett talande bevis på den viljekraft, med hvilken han förmådde bekämpa kroppsliga 
bräckligheter. Döbelns svagaste sida var hans hetsiga och häftiga lynne, hvilket 
<img>Generalmajoren G. C. v. Döbeln. 
Efter en oljemålning, tillhörig med. d:r J. W. v. Döbeln.</img>



mången gång förde honom utom gränserna för beräkningen och försvårade för honom
konsten att lyda. Det gällde därför i striden att hålla fast honom, ty släpptes han
en gång lös, dref hans personliga tapperhet honom hejdlöst fram, och hans trupper
följde honom. Likväl var Döbeln, förutom Sandels, den enda af de finska
befälhafvarna, som ägde sinne för krigföring, detta bevisar först och främst hans ingripande
vid Juutas och sedan hans bedrifter på Åland och i Norrland. Vid de senare tillfällena
lärde han sig till och med att sätta listen i våldets ställe. Att hans sjukliga hetsighet
äfven här kunde bygga luftslott, visar hans vid tiden för Oravais-slaget uppgjorda
krigsplan.

De öfriga befälhafvarna skola vi förr eller senare påträffa under fortsättningen
af händelserna.

<img> </img>
</chapter>



<chapter name="Från Tavastehus till Gamla Karleby. Ryssarna i södra Finland">
<h1>FRÅN TAVASTEHUS TILL GAMLA KARLEBY.</h1>
<h1>RYSSARNA I SÖDRA FINLAND.</h1>

MARS.

Om ställningen vid Tavastehus erbjöd vissa faror för svenska hären och icke lämpade
sig för en ren försvarsstrid, så följde däraf på intet sätt, att hären måste därifrån
skyndsamligen draga sig tillbaka ända till Uleåborg, en sträcka af 450 km. i rak linie,
och lämna så godt som hela Finland i fiendens våld, och en dylik åtgärd stred
dessutom på det bestämdaste mot öfverbefälhafvarens instruktion, hvilken ålade honom
att, »så långt möjligt kan blifva, söka (söken) att den inträngande fienden hindra och
emotstå, samt icke förr än nöden påtränger, retraiten företaga (företagen).» Nu ansåg
visserligen Klingspor den omständigheten, att en rysk afdelning infallit i Savolaks,
för en så farlig »casus», att hela härens tillvaro därigenom kunde sättas på spel, men
denna farhåga var naturligtvis fullkomligt ogrundad. Äfven om fienden där borta i
Savolaks varit Cronstedts brigad öfverlägsen, så ägde denna likväl en viss
motståndsförmåga och kunde från den ena försvarsställningen till den andra draga sig tillbaka
ända till Kuopio, där Sandels längre fram satte en gräns för ryssarnas försök att
tränga fram den vägen. Och så länge en obesegrad svensk afdelning stod vid Kuopio,
kunde ryssarna icke utan stor öfverlägsenhet — och sådan ägde de på intet sätt —
gifva sig ut på företag i afsikt att på Päijänevägen eller längre västerut falla svenska
hufvudhären i ryggen. Det fordrades sålunda endast samförstånd mellan de båda
befälhafvarna och tillräckligt tydliga föreskrifter för Cronstedt, för att Klingspor skulle
kunna vara fullkomligt trygg från det hållet.

Under sådana förhållanden hade han endast behöft utbyta ställningen vid
Tavastehus mot en bättre, och en sådan hade han utan tvifvel kunnat finna i passen
mellan Näsijärvi och Päijäne, då han haft de båda åt Ny Karleby och Gamla Karleby
ledande vägarna rakt bakom sig och öfver Koivisto kunnat vara i oafbruten förbindelse
med Cronstedt. Naturligtvis förutsätter detta, att erforderliga förråd för härens
underhåll samlats utefter de båda nyssnämnda vägarna, men detta torde icke varit omöjligt,
om det än var förenadt med svårigheter. Hade Klingspor och hans underbefälhafvare
dessutom gjort något för att dels öppet, dels i hemlighet skaffa sig några 


upplysningar om fienden, skulle de utan tvifvel kommit till visshet om, att dennes 
öfverlägsenhet icke var så ofantligt stor, och att han måste dela sina krafter för att besätta
det land han genomtågat, innesluta fästningarna och fortsätta rörelserna på två 
krigsskådeplatser, hvadan det ingalunda vore gifvet, att fienden skulle ännu så länge med
kraft kunna förfölja och anfalla honom. Men då hade tillfället just varit inne för
Klingspor att godtgöra sin föregående försummelse, att med samlade krafter bryta
fram ur sitt gömställe, kasta den möjligen delade fienden öfver ända och undsätta
Sveaborg. Och hade fälthären stått kvar i passen mellan sjöarna, skulle
kommendanten på Sveaborg säkerligen icke tappat modet och låtit sig öfverlistas; och hvem
vet, hurudant läget varit, när isen gått upp och en ny svensk här under skydd af en
svensk-engelsk flotta kunnat landstiga på finska kusten!

Men så långt räckte icke Klingspors tankeförmåga och med all säkerhet icke
heller hans medhjälpares. De hade ingen blick för det hela utan upptogos uteslutande
af det, som de hade omedelbart framför ögonen; de kände ingenting om sina
motståndare, och ovissheten lät desses antal mångdubblas och förlänade dem vingar och
öfverbefälhafvaren endast plågades af den, från hans synpunkt sedt, ganska välgrundade
fruktan att blifva genskjuten, innan hans här hunnit undan till Finlands yttersta hörn.
Lyckligtvis stannade hans fruktan härvid, ty eljest kunde han hafva befarat, att fienden
öfver Qvarken ytterligare skulle mota honom på svenska sidan, och hvart skulle han
då tagit vägen?

Med ett ord, återtåg, skyndsamt återtåg, besinningslöst, för att icke säga
vanvettigt återtåg var nu lösen. Men hvilken väg skulle det ske?

Klingspor hyllade den i sig själf ganska riktiga åsikten, att man borde gå
närmaste vägen, under det fororna med artilleriförnödenheter och annat skulle kunna
taga den längre vägen öfver Björneborg under förutsättning, att de fingo erforderligt
försprång och försågos med tillräcklig betäckning. Han ämnade på grund häraf dela
sina trupper i tre kolonner och anvisa dem vägarna öfver Tammerfors—Kauhajoki—
Lappo—Ny Karleby, Tammerfors—Ruovesi—Lappo—Ny Karleby (den s. k. Näsijärvivägen) 
och Päijänevägen till Gamla Karleby, genom hvilken anordning naturligtvis
all stridsberedskap uteslutits. Krigskommissariatet fick emellertid icke tid på sig att
samla erforderliga förråd vid de inre vägarna, och då förut nämnda farliga »casus»
inträffade, måste denna plan också öfvergifvas och den af Klercker framställda i stället
tillgripas. Enligt denna skulle en kolonn följa kustvägen öfver Björneborg och en
annan antingen Kauhajokivägen eller vintervägen genom Ikalis och Jalasjärvi. För
den förra skulle lifsmedel uppläggas i Lautakylä (vid Hvittis kyrka), för den senare i
Niinisalo (nordost om Kankaanpää). Att hären genom denna anordning frånsade sig
hvarje möjlighet att vidare utöfva inflytande på händelserna och prisgaf sig åt hvarje
fiende, som hade lust att infånga den, är ju en alldeles gifven sak, och när detta
återtåg en gång var börjadt, måste det utan rast eller ro fortsättas, åtminstone till dess 

man nådde vägtrehörningen Vasa—Ny Karleby—Lappo. Och nu börjar också ett af
de sällsammaste återtåg, som tideböckerna känna.

Det åtgick flera dagar, innan man kunde samla ihop så mycket hästar som
erfordrades för att undanskaffa »de ofantliga trosskolonnerna», om hvilka äldre
författare tala. Den 5 mars anträdde de emellertid marschen tillika med större delen
af artilleriet och det brukbaraste, som fanns i förråden, några tusen gevär och en hel
del ammunition; återstoden gjordes obrukbar. Två kompanier af Björneborgs
regemente och 30 dragoner under befäl af kapten Grönhagen utgjorde betäckning, och
vägen togs genom Urtiala och Hvittis. Samma dag utfärdades anordningar för 
truppernas aftåg, hvilket skulle ske följande afton i öfverensstämmelse med Klerckers
»promemoria». Denna innehöll, att Adlercreutz' brigad skulle gå samlad till
Tammerfors men där delas, så att en mindre del komme att inslå vintervägen genom
Ikalis och Jalasjärvi, medan hufvuddelen följde landsvägen förbi Hvittis till Björneborg.
Dit skulle Palmfelts brigad äfven styra kosan följande vägen förbi Akkas, Vesilaks
och Hvittis. Vägknuten vid Hvittis skulle besättas af 70 man ur arméens flotta, hvilka
borde sändas dit från Åbo. Till Cronstedt sändes tillika befallning att oförtöfvadt
fortsätta återtåget till Uleåborg, en lika brådstörtad som oklok åtgärd.

<img>Svensk trosskolonn i marsch norrut. 
Nils Kreuger.</img>

På aftonen den 6 mars satte båda kolonnerna sig i rörelse och marscherade
hela den kalla vinternatten, utan att någon kunde få klart för sig, hvarför en så 


ytterlig åtgärd som en nattmarsch här var erforderlig. Det dröjde ett godt stycke
in på följande dagen, innan de första kvarteren nåddes. Oaktadt några
truppomflyttningar ägt rum, hade de riktiga förbanden icke återställts utan snarare än mera
blandats. I Palmfelts kolonn ingingo sålunda förutom Nylands infanteriregemente
ett kompani af Björneborgs<footnote>Af öfverstelöjtnantens bataljon, den som 
sedan krigets början tillhört brigaden. De två till betäckning för trängen 
afdelade kompanierna voro tagna ur denna bataljon. Dess fjärde kompani utgjorde 
generalstabsvakt (vakt i högkvarteret).</footnote> och en bataljon af Tavastehus regementen<footnote>Lifbataljonen med tre kompanier. Dess fjärde kompani, 
Rautalampi skidlöparkompani, var tilldeladt den andra brigaden.</footnote>, under det
Björneborgs regementes båda återstående bataljoner och fem kompanier af Österbottens
regemente fortfarande stodo eller trädde under Adlercreutz' befäl. Hvardera kolonnen
medförde 10 kanoner. Efter slutad marsch gick Palmfelts kolonn till hvila mellan
Kalvola och Akkas, Adlercreutz' i trakten på båda sidor om Pälkäne kyrka.
Öfverbefälhafvaren lämnade Tavastehus den 6 kl. 8 på aftonen och åkte till Toijala
gästgifvaregård (vid Akkas kyrka), där han tog sitt första kvarter.

Efter att hafva hvilat den 8 fortsatte kolonnerna marschen den 9, hvarvid
Palmfelts kom till trakten af Vesilaks och Adlercreutz' till Tammerfors. Den 10
anslogs åter till hvilodag förnämligast för att gifva trängkolonnerna tid att komma
undan. Nu delades Adlercreutz' kolonn, och af dess båda hälfter bildades två nya
brigader, så att 2:a brigaden behöll endast de båda Björneborgsbataljonerna och 
österbottningarna (en bataljon och ett kompani) jämte Rautalampi skidlöparkompani, en
skvadron och 2 kanoner, under det återstoden eller Åboläns regemente, 2
Tavastehus-bataljoner, 3 skvadroner och 8 kanoner bildade en ny, 3:e brigad<footnote>Sveriges krig åren 1808 och 1809, II sid. 131 och bil. 26.</footnote>, som först ställdes
under öfverste v. Numers' men något senare under öfverste Gripenbergs befäl.

Den 11 på morgonen bröto de tre brigaderna upp, Palmfelts för att fortsätta
marschen mot Hvittis, Adlercreutz' för att fördjupa sig i en snöfylld ödemark och
Gripenbergs för att med uppbjudande af alla krafter upphinna Palmfelts. Dessa rörelser
skulle dock icke utföras utan strid, ty nu var fienden åter i hälarna.

Den 7 mars, då svenskarna utfört sin första dagsmarsch från Tavastehus, nåddes 
staden af ett ryskt avantgardesdetaschement under befäl af generalmajor Jankovitsch,
under det hufvudkrafterna, som nu utfört den svängande rörelsen, uppnått linien
Pakkasela (söder om Lampis)—Janakkala—Renko (se kartan sid. 61). Följande dagen
inträffade den ryske öfverbefälhafvaren i Tavastehus och ansåg nu tillständigt att sända
en parlamentär till Klingspor med uppmaning att utan strid afträda Finland, enär
»motstånd mot den öfverlägsna ryska arméen skulle vara ändamålslöst och medföra
landets förödelse». Tillika fick parlamentären i uppdrag att under samtal med finska
officerare söka öfvertyga dem om den vinst, de kunde förskaffa sig genom att 

nedlägga vapnen och återvända till sina gods, som eljest skulle blifva indragna till (ryska)
staten, eller inträda i rysk tjänst.<footnote>Michailovskij-Danilevskij sid. 12.</footnote> Så väl det ena som det andra försöket var dock
för groft, för att någon skulle bita på den kroken.

»Några hastiga, välberäknade marscher,» säger en af detta krigs ryska
historieskrifvare, Suchtelen, »några hittills föga blodiga träffningar, den ihärdighet, med hvilken
trupperna trotsade ett hårdt luftstreck och stora fältmödor, hade för ryska befälhafvaren
varit tillräckliga att på några få dagar vinna de största resultat, hvilka han kunde
vänta sig. Sveaborg var kringrändt, Nyland och Tavastland redan i hans händer,
beväpningen af en landstorm i östra delen af landet förekommen, svenskarna på
återtåg norrut, en betydlig del af kustlandet intagen.» Öfverbefälhafvaren anmäler till
kejsaren: »Genom intagandet af Tavastehus erhöll operationsplanen ett annat utseende.
Intill denna tid gingo alla rörelser ut på att, efter eröfringen af Helsingfors, äga tillfälle
att företaga något afgörande emot Sveaborgs fästning samt att antingen förskingra
fienden eller, genom dess förföljande norrut, rensa södra delen af svenska Finland, på
det kusterna här vid vårens annalkande skulle af oss behärskas. Till närvarande tid
hafva alla bemödanden, företagna af Eders Kejserliga Majestäts outtröttliga trupper till
besegrandet af de hinder, som landets natur och en sträng vinter medföra, haft önskad
framgång. Fiendens reträtt till Tammerfors bevisar antingen dess svaghet eller afsikt
att samla hela sin styrka. Följaktligen kan dess position vid Tammerfors och
Björneborg icke blifva fast. Och då svenskarna äfven på Savolaksska sidan retirera, bör 
man förutsätta, att fienden har för afsikt att förena sig i trakterna af Vasa, för att
därefter antingen kraftfullt emotstå oss, eller ock aftåga omkring Bottniska viken,
eller också, sedan han till våren afledt vår styrka norrut, då hafvet blifvit öppet,
våldsamt anfalla kusterna af södra Finland.»<footnote>Michailovskij-Danilevskij sid. 11.</footnote>

Med anledning häraf beslöt Buxhöwden att förfölja Klingspor med en del af
21:a divisionen, att låta 5:e divisionen från Savolaks rycka fram mot Vasa för att
afskära och möjligen taga honom och hans här samt att med återstående trupper
besätta hela södra Finland och eröfra Sveaborg. Hans den 10 mars från Tavastehus
utgifna anordningar bestämde också; att 21:a divisionens 1:a afdelning, som nu ställts
under generalmajor Rajevskij,<footnote>Generalmajor Müller blef kommendant i Tavastehus.</footnote> skulle förfölja Klingspor, att dess 2:a afdelning under
generalmajor Sasonov skulle understödja den förra och tillika vara allmän reserv, att
dess 3:e afdelning under generalmajor Schepelev skulle besätta Åbo och sända kavalleri
till Åland för att afbryta förbindelsen med Sverige, att 5:e divisionens hufvudkrafter
skulle skingra Cronstedts trupper och därefter skyndsamt rycka mot Vasa för att
afskära Klingspor återtåget eller tränga honom ut i Qvarken, att Tutschkov III med
17:e divisionens 1:a afdelning skulle besätta Eknäs och Hangö och därigenom trygga 


sambandet mellan Åbo och Helsingfors, samt att generalmajor Borosdin med sistnämnda
divisions 2:a afdelning och nyanlända reservtrupper skulle belägra Sveaborg och
Svartholm. Själf begaf sig Buxhöwden till Helsingfors för att därifrån leda det hela.<footnote>Sveriges krig åren 1808 och 1809, II sid. 133.</footnote>

Man finner af detta, hvilken ringaktning den ryska öfverbefälhafvaren hyste för
sin motståndare, huru obetydlig styrka han sände efter honom, och på hvilket vanskligt
företag han lössläppte Tutschkovs ingalunda starka division.

<img>Finnarna på väg norrut. 
M. Adlercreutz.</img>

Den svenska hären, som till manskapsstyrka icke gick upp mot en nutida
arméfördelning, var försedd med en befälsapparat, som kunnat vara tillräcklig för en här
om några hundra tusen man. Förutom sin generaladjutant, som närmast motsvarade
nutidens generalstabschef, hade högste befälhafvaren närmast under sig en
»generallöjtnant», Klercker, en »generalmajor», Aminoff, en artilleribefälhafvare, öfverste
Åkerstein, en major såsom »brigadchef för detaschementet af fältmätningskåren», en
major såsom kommendant i högkvarteret, en »generalvagnmästare» och en 


»generalgevaldiger», de båda sistnämnda löjtnanter. Och de flesta af dessa hade återigen en
hel stab under sig, tillsammans uppgående till 23 personer, så att hela högkvarteret
räknade två officerare mera än den till mera än 200 tusen man uppgående andra
tyska arméens (prins Fredrik Karls) vid krigets början år 1870. Härtill kom ytterligare
sjukvården, som stod under ledning af »förste fältläkaren», lifmedikus af Bjerkén,
och krigskommissariatet med en ganska talrik personal. <footnote>Utförlig redogörelse för härens och stabernas sammansättning i Sveriges krig åren 1808
och 1809, II bil. 26.</footnote>

Den med hänsyn till ledning så väl försedda svenska hären befann sig nu i
fullt återtåg, men detta återtåg var förenadt med vida större mödor och ansträngningar
än de långvarigaste strider. Icke lättades bördan heller genom den harm och
förtrytelse, som alla deltagarna i färden kände, och som förnämligast, ja kanske
uteslutande riktades mot högste befälhafvaren, hvilken utan att taga någon del i truppernas
lidanden, väl ombonad i sin släde skyndade i förväg till nästa nattkvarter, där
spelbordet snart var ordnadt. Icke blefvo stegen mindre tunga vid tanken på hustru och
barn, hem och ägodelar, som lämnades i händerna på en fiende, hvars framfart
hundra år tidigare ännu lefde i godt minne, och föga uppmuntrande verkade
befolkningens klagolåt, då hären lämnade den och ställde sin färd mot yttersta norden.
Och till råga på allt utfördes detta slitande återtåg under den för långa krigståg allra
ofördelaktigaste årstiden. Mars månad 1808 var, säger en af deltagarna i färden<footnote>Grefve Magnus Björnstjerna, då kapten och anställd i högkvarteret, 
i sina »Anteckningar», I sid. 216.</footnote>,
troligen en bland de kallaste vintermånader i norden. Under flera veckor visade
termometern oafbrutet mera än 30 grader under fryspunkten. Ofta hindrade luften
på ett plågsamt sätt andedräkten, blodet trängde fram genom näsa och öron, och
oupphörligt måste man med snö ingnida de frostbitna lemmarna. Tog man med
blotta handen i gevärspipan, blef huden fastsittande därvid. Truppernas utseende var
också ganska egendomligt. Officerarna svepte in sig i vargskinnspälsar; soldaterna
buro dylika af fårskinn, och litet hvar »paltade på sig», hvad han kunde öfverkomma,
såsom kvinnokjortlar, som bundos om hufvudet o. s. v. Endast de unga
stabsofficerare, som kommit från Sverige och skulle visa sin härdighet, redo i blotta
uniformsrocken. Emellertid hade ryssarna det ändå sämre, ty deras beklädnad var dålig och
illa medfaren, och kvarter och förplägnad lämnade icke sällan för dem mera öfrigt
att önska än på svenska sidan, där öfverbefälhafvaren och hans generaladjutant använde
mycken omtanka och inlade stora förtjänster i detta afseende. Alla vägar voro fyllda
med snö och fordrade ett otroligt arbete att öppna. På sidorna stodo drifvorna
manshögt; i skogarna var nästan omöjligt att komma fram, och endast sjöarna lämnade
plats för utveckling af något så när stora styrkor. Den redan i sig själf besvärliga
marschen uppehölls ytterligare af trosskolonnerna, som fastnade i snön, och som de
flinka kosackerna ständigt sökte åtkomma.


Den första sammandrabbningen ägde rum vid Tammerfors den 11 mars på
morgonen. Sedan det ryska kavalleriet på vägarna åt Björneborg och Tammerfors
återvunnit känning med motståndaren, sändes generalmajor Jankovitsch den 10 med
några skvadroner husarer och kosacker, hvilka skulle följas af ett jägarregemente,
öfver Sääksmäki mot Tammerfors. Under hela natten fortsatte de ryska ryttarna
ridten och nådde vid 5-tiden på morgonen den strax söder om Tammerfors belägna
Hatanpää herrgård. Här ingick meddelan om, att en svensk bataljon marscherade
utför backen från gården ned på isen, med anledning hvaraf ryttarna fortsatte färden
för att upphinna den. Bataljonen tillhörde Åboläns regemente, hade under natten
hvilat vid Hatanpää och var nu på väg mot Harju kyrka (väster om Tammerfors),
där den skulle sluta sig till Numers' kolonn. Ryssarnas anfall kom alldeles oväntadt,
men bataljonschefen, major Reutersköld, förlorade icke fattningen, utan midt ute på
Pyhäjärvis is, som han var, gjorde han front mot de framstormande ryttarna och
afgaf genom morgondimman en så väl riktad eld, att de vände och hasteligen gömde
sig bakom Hatanpää udde. Då framsände ryssarna enligt sin vana en parlamentär,
som under försäkran, att betydande krafter vore i antågande, uppfordrade den svenske
majoren att sträcka vapen, men denne svarade helt lugnt: »Tag oss, om ni kan!»
Med manskap och tross anlände han välbehållen till mötesplatsen Harju.

Jankovitsch samlade ihop sina ryttare vid Hatanpää och sände en patrull fram
mot Tammerfors, där han fått veta, att stora upplag funnos. Klockan var ännu icke
mera än 7, och Adlercreutz' trupper sysslade med förberedelserna för uppbrottet och
gjorde sig äfven här skyldiga till försummelser med afseende på bevakningen. Två
ryska husarer och två kosacker redo in i staden för att speja. De upptäcktes af en
i staden boende afskedad officer vid namn Knorring, som för sin styrka vanligen
kallades »Kalle bastant». Denne skyndade till värdshuset och varskodde Adlercreutz'
båda adjutanter, löjtnanterna Stackelberg och v. Rohr. Den förre skyndade ut, fann
på gården brigadstabens tolf dragonordonnanser, hvilka redan hade sina hästar sadlade,
sprang upp på en af dem och störtade sig mot de ryska ryttarna. Knorring grep sin
käpp och tog till fånga en ryss, som suttit af. Följd af flera dragoner, satte
Stackelberg efter de öfriga ryssarna och förföljde dem ända till Hatanpää gård. Här vände
han, men ett kullstjälpt mjöllass spärrade vägen mellan de höga snödrifvorna.
Stackelberg hoppade då af hästen och försvarade sig mot de anstormande ryssarna, till dess
hans sabel sprang itu, då han måste gifva sig. Dragonerna vände och förföljdes långt
ut på isen. Löjtnant v. Rohr delade sin kamrats öde.<footnote>Rancken: Bidrag till femtioåriga minnet af Döbeln och Björneborgarna i finska kriget
1808 och 1809, sid. 2 och 4.</footnote> Under tiden hade Adlercreutz
samlat den till hans kolonn hörande skvadronen, som fördes af hans broder, äfvensom
en Björneborgsbataljon, och med dem ryckte han ned till stranden, där bataljonen fick
taga ställning, under det skvadronen fortsatte mot Hatanpää. Där inväntade

Jankovitsch emellertid sitt infanteris ankomst, och efter tre timmar drog Adlercreutz sina
trupper tillbaka på vägen åt Tavastkyro, dit hela hans kolonn nu var i marsch.

Jankovitsch besatte Tammerfors, spanade åt alla håll och utfrågade inflytelserika
personer, hvarigenom han sattes i stånd att under natten till den 12 till sin
öfverbefälhafvare afsända anmälan om, att svenskarna tycktes draga sig åt Björneborg.

<img>Tammerfors.
Efter litografi, utförd år 1822 af C. v. Kugelgen.</img>

Dit voro de också på väg med all hast, 3:e brigaden på
Tammerfors—Hvittisvägen, 1:a brigaden på den från Tavastehus ledande. Då en rysk kavalleritrupp den
13 anföll Grönhagens kompanier, som fattat posto vid Punkalaitio, fruktade Klingspor
genast, att Gripenbergs brigad skulle blifva »turnerad» vid Hvittis, hvarför denna
fick marschera hela dagen och påföljande natt i köld och djup snö, så att brigadchefen
sedan kunde anmäla, att »denna truppe har haft nästan den svåraste natt man kan
öfverlefva». Den 14 förenades båda brigaderna lyckligt vid Kumo kyrka, hvarvid
Grönhagen bildade eftertrupp vid byn Ruokka, 13 km. därifrån och hälften så långt
från Hvittis kyrka.

Buxhöwden, som fruktade, att Klingspors afsikt kunde vara att öfvervintra vid
Björneborg eller i kusttrakten söder därom, sände Bagration med sin division (den 21:a)


oförtöfvadt efter honom. Från Sääksmäki och Akkas, dit nämnde general den 11
kommit, fingo hans trupper med anledning häraf taga af västerut, så att Jankovitsch
tågade utför Kumoälf och förenade sig med Bagrations båda högra afdelningar
(Sasonovs och Rajevskijs), hvarefter de alla ställde vägen mot Hvittis, där ena hälften af
Schepelevs afdelning under befäl af öfverste Vuitsch äfvenledes inträffade. Med den
andra hälften hade generalen vid Urtiala slagit in vägen till Åbo för att i enlighet
med Buxhöwdens plan taga denna stad i besittning. I Tammerfors hade Jankovitsch
blifvit aflöst af en liten afdelning under öfverstelöjtnant Kulnevs befäl, hvilken tills
vidare stannade där.

<img l>Landskap i Tammerforstrakten (Nokio ström).</img>

Knappast hade Klingspor lyckligen undgått »turneringen» vid Hvittis, förr än
han började frukta för en liknande fara vid Norrmark (norr om Björneborg), dit han
räknade ut, att fienden kunde komma fram på en skogsväg från Tammerfors
öfver Muohijärvi och Lavia. Han lät kommendanten i Björneborg,
öfverste Boisman redan den 13 sända några kompanier till den farliga punkten,
och dagen därpå följdes de af ytterligare andra. De behöfde icke länge
blifva ensamma, ty den 16 inträffade 1:a brigaden vid Norrmark, under det
Gripenberg med sin brigad stannade söder om Björneborg vid Ulfsby. För att
möjliggöra alla förråds undanförande från Björneborg anslogs påföljande dag, den 17,
till hvila för trupperna. Denna hvila skulle dock icke blifva ostörd.

Bagration längtade efter att denna samma 17 mars komma till Björneborg och
lät därför sina trupper bryta upp i god tid. Marschen uppehölls dock, emedan
svenskarna under återtåget bränt tre landsvägsbroar, och först ett stycke fram på
eftermiddagen upptäckte Jankovitsch, som red främst med kavalleriet, svenskarnas förposter,
hvilka stodo vid Haistila, ett litet stycke söder om Ulfsby. Dessa utgjordes af en
bataljon åboläningar, en skvadron och två kanoner under major Reutercronas befäl.
Ryssarna, hvilka af alla krafter påskyndat sin marsch, gingo oförtöfvadt till anfall,
och en kortvarig strid utspann sig.




<img><b>Striden på Pyhäjärvis is.</b>
<i>N. KREUGER.</i></img>


<img><b>Striden på Pyhäjärvis is.</b>
<i>N. KREUGER.</i></img>




<img>Löjtnant Stackelbergs tillfångatagande.  
Nils Kreuger.</img>

Den skildras af ett ögonvittne på följande sätt:<footnote>Björnstjernas anteckningar, I sid. 221.</footnote>

»På båda sidor om Kumoälf stodo våra vedetter (poster) af Åboläns
rusthållsbataljon. Bakom en förhuggning, på stora landsvägen visade tvenne kanoner sina
hotande mynningar; på isen syntes några blåa ryttare, Nylands dragoner, som väntade
på sina goda vänner kosackerna. Ännu var allt lugnt. Plötsligt började det glimma
bakom gärdesgårdarna; schakåer och gråa kappor stucko fram. Ryssarna voro i
antåg. — — Nu smäller det; på strömmen störtade vilda ryttare ned; dragonerna
mötte dem. En mörk kolonn stormade fram på vägen; våra kanoner hälsade den;
fienden svarade. All tvekan var försvunnen; krutröken eldade sinnena; stridslust
och mod fyllde hvarje bröst. — 'Fram, raska gossar, fram! Träng fienden på lifvet!
Det var alltid svenskens sed.' — Vid de första skotten skyndade Löwenhjelm till
stället och öfvertog befälet; på norra stranden vek fienden, på den södra däremot
trängdes finnarna tillbaka. Ett batteri öppnades tvärt öfver strömmen mot vår 

blottade högra flank. Löwenhjelm förde en bataljon Tavastehus' jägare till undsättning.
Aboläningarna spriddes med fronten åt floden, en liflig skottväxling uppstod. — —
Fienden var uppehållen och stannade. Förråden i Björneborg voro räddade, och vi
fortsatte om aftonen obehindradt vårt återtåg.»

Detta inskränktes emellertid därtill, att 3:e brigaden gick till hvila i och omkring
Björneborg. Ryssarnas främsta afdelningar stannade vid Ulfsby.

<img l>Generallöjtnanten furst Bagration.</img>

Den 18 utrymde svenskarna Björneborg, sedan alla förråd blifvit undanförda,
och Jankovitsch besatte med sina trupper staden.

Adlercreutz hade vid samma tid nått Jalasjärvi och alldeles förlorat känningen
med fienden. Borta i östra Finland hade Cronstedt hunnit till Iisalmi.

Efter Björneborgs intagande var det Bagrations afsikt att vidare förfölja
svenskarna, men innan han hunnit sätta sina trupper i rörelse, erhöll han nya
befallningar från öfverbefälhafvaren. Denne ansåg nämligen besittningstagandet af södra
Finland med dess hufvudstad för tillfället viktigast och förföljningen af svenska hären,
som alltjämt vek undan, mindre betydelsefull, och han befallde på grund däraf i
anslutning till sina anordningar af den 10 mars, att Rajevskij med tillsammans 12
kompanier infanteri, 1 husarskvadron, 40 kosacker och 5 kanoner skulle förfölja
svenskarna till Kristinestad, dit Kulnev skulle ställa sin färd öfver Kauhajoki för att
afskära för dem återtågsvägen. Sasonov skulle kvarlämna en mindre styrka i
Björneborg och med återstoden afgå till Nystad, under det Schepelev med hela sin styrka
skulle taga Åbo i besittning.

Under allt detta fortgick svenska hufvudhärens återtåg oafbrutet. Den 18 på
morgonen lämnade den Björneborgstrakten och inträffade den 21 vid Lappfjärd,
invid Kristinestad. Här unnades trupperna en dags hvila, och under denna gjordes en
del omflyttningar mellan 1:a och 3:e brigaderna, så att hvardera brigadchefen skulle få
sitt regemente under sig. Sammansättningen af de olika brigaderna blef härefter följande<footnote>Sveriges krig åren 1808 och 1809, bil. 26 och 29. 
3:e skvadronen af Nylands dragoner, som tjänstgjorde i högkvarteret, inräknas i det längre fram meddelade styckebeskedet af den 15 juni tydligen vid 2:a brigaden.</footnote>:


<table o>
<td 2 c><sp>1:a brigaden</sp>:
<td 2 c>Öfv. Palmfelt.
<td>3 batalj. <td>Åboläns regemente,<footnote>Vid den föregående och den nu skedda omdelningen upplöstes regementsförbanden, öfverste v. Döbeln öfvertog härvid befälet öfver Nylands regementes 2:a bataljon, öfverste Fleming öfver Åboläns regementes lifbataljon, öfverste v. Platen blef sjukhusintendent.</footnote>
<td>1 » <td>(Lif.) Nylands reg:te,
<td>2 komp. <td>Nylands jägarbataljon,
<td>2 skvadr. <td>Nylands dragonregs,
<td 2>8 kanoner (ur 1:a och 3:e 6-pundiga batt, 2 3-pundiga och 2 parti-).
<td><tab>
<td 2 c><sp>2:a brigaden</sp>: 
<td 2 c>Öfv. Adlercreutz (sedan v. Döbeln). 
<td>3 batalj. <td>Björneborgs regemente, 
<td>1 » <td>Österbottens reg. (5 komp.), Maj. v. Otter, 
<td>1 komp. <td>Tavastehus regemente,<footnote>Återförenades något senare med Tavastehus regemente.</footnote>
<td>3 skvadr. <td>Nylands dragonregemente, 
<td 2>8 kanoner (4:e 6-pundiga batt., 2 parti-) 
<td><tab>
<td 2 c><sp>3:e brigaden</sp>:
<td 2 c>Öfv. Gripenberg.
<td>3 skvadr. <td>Nylands dragonregemente,
<td 2>10 kanoner (4 ur 1:a 6-pundiga batt., 2 3-pundiga, 4 parti-)
<td>3 batalj. <td>Tavastehus reg. (utom 1 komp.),
<td>1 » <td>(2:a<footnote>för korthetens skull betecknas öfverstelöjtnantens bataljon såsom 2:a bataljon.</footnote>) Nylands reg:te.
</table>

Den 23 bar det af vidare, nu med än större hast än förut, ty på de sex dagarna
till och med den 28 tillryggalades den 210 km. långa vägen till Jakobstad. Det gick,
så att, såsom Löwenhjelm skref till Adlercreutz, »bloden står om fötterna på de arma
soldaterna»<footnote>Sveriges krig åren 1808 och 1809, II sid. 146.</footnote>. När ingen fara likväl syntes hota, fingo båda brigaderna öfverlämna
sig åt hvilan under månadens tre sista dagar.

Adlercreutz' brigad hade en ingalunda mindre besvärlig marsch än de andra.
Sedan den på en väg, som enligt en berättares utsago var så smal, att »kvistarna
slogo oss i ansiktet», trefvat sig från Ikalis fram till Jalasjärvi, fortsatte den öfver
Ilmola till Lappo, dit den anlände den 24. Då ingen fiende syntes till, fortsattes
tåget till Ny Karleby, där brigaden den 27 förenade sig med de båda öfriga brigaderna.
Medan dessa hvilade, gick brigaden redan följande dag vidare och inträffade den 29
i Gamla Karleby, där den ändtligen fick två dagars hvila.

Under tre veckor hade svenska hären låtit jaga sig från Tavastehus öfver
Björneborg och Vasa till Gamla Karleby, en vägsträcka af mera än 500 km, och
underbart var, att hären därvid höll ihop. Visserligen hade den många sjuka och
förfrusna, men trots kölden och mödorna och bitterheten hölls modet uppe, och ryske
författare spara icke på beröm, när de tala om de finska trupperna. 
<footnote>Så säger t. ex. Michailovskij-Danilevskij (sid. 15): »Finnarna, som nästan uteslutande
utgjorde grefve Klingspors armé, fulländade sin reträtt utan att hafva några trötta eller förrymda.
Sant är, att de till det yttre slutligen icke mer liknade militärer, emedan de, i anseende till kölden,
påtogo allt, hvad de påträffade eller hvad de under tåget genom byarna fingo af sina landsmän;
hufvud och fötter omlindades med ludna fårskinn och vilda djurs hudar, ansiktet insveptes ända till ögonen. Det smärtade dem att i ryssarnas våld lämna städer och byar, men själsstyrkan
öfvergaf dem icke, och de visade sig värdige sina förfäder, hvilka Sveriges hjältar, Gustaf Adolf
och Karl XII, ansågo för sina bästa soldater.»</footnote> Och hvarför 


löpte desse så besinningslöst mot norden? Jo, därför att deras högste befälhafvare 
icke gaf sig tid att se efter, huru stor styrka förföljde honom, utan i inbillningen
gaf denna en ofantlig öfverlägsenhet. Sålunda skref han den 23 till konungen<footnote>Brefvet är återgifvet i Anteckningar af och om general v. Döbeln, I sid. 204 samt till 
sitt hufvudsakliga innehåll i Sveriges krig åren 1808 och 1809.</footnote>, att
fienden satte efter honom med fyra kolonner, af hvilka enhvar hade samma styrka
som hela hans här, och att dessa kolonner sökte »turnera» honom på alla tvärvägar,
vid Kristinestad, Vasa, Ny Karleby, Gamla Karleby och Uleåborg.<footnote>Hvarpå dessa starka kolonner skulle lefva i en trakt, där hans egen här, enligt hvad
man antagit, skulle svultit ihjäl, och sedan de befintliga tillgångarna jämte hästar och fordon blifvit
undanförda, däråt ägnade han icke en tanke.</footnote> Han sträfvade
därför med all makt att komma undan och tänkte, sedan han passerat en vägknut,
endast på, huru fort han skulle kunna nå den nästa, och först vid Uleåborg
ville han stanna för att kunna förena sig med Cronstedt. Hans bref andas allt
igenom den största modlöshet och nedstämning. Sin stridsdugliga styrka af manskap
beräknar han till 5,710 man, Cronstedts med erhållna förstärkningar till omkring
4,000 man 
<footnote>Icke bättre kände underbefälhafvarna förhållandena. Så skrifver Adlercreutz den 25
från Lappo till Aminoff: »tämeligen säkert känner jag att de trupper hvarmed de nu följa alla
brigaderna i Savolax, här och Vasa gör minst 18,000, men kanske 25,000». (Danielson sid. 123.)</footnote>.

Om också de flesta deltagare i det sorgliga tåget med harm och bitterhet uttalade
sig om öfvergeneralen och dennes »rädsla» och »feghet», och om vi icke kunna
undanhålla ett leende, när vi se, hvilka små grupper af ryssar rusade i väg genom
halfva Finland för att skrämma den flyende, och huru denne i stället för att klatscha
till en näsvis fiende, som ville stänga honom vägen, i stället försattes i den största
ångest vid tanken på att en oförvägen kosackpatrull kunde komma upp på hans
marschväg och, såsom han befarade, afklippa, »turnera» honom på densamma, så
funnos dock män, hvilka ansågo öfvergeneralen ledas af en ofantlig vishet. Så
skrifver Aminoff till Adlercreutz i slutet af mars: »Om vår retraite kan verkställas
till bestämd ort, så intacte som hitintils, torde den förtjena ett utmärkt rum i historien,
och general Klerckers försvars- och retraite plan som blifvit följd, förtjena det äfven».
Och hertig Karl skrifver till Klingspor om finska arméens vinterfälttåg, att »dess
historia är en epoque uti krigshistorien och Eder retraite en scavante lära för alla
efterkommande militärer»<footnote>Sveriges krig åren 1808 och 1809, II sid. 151.</footnote>. Och konungens belöning skulle icke uteblifva.

De små ryska afdelningarna hade svårt att hinna fatt sitt jagade villebråd.

Rajevskij följde svenska hären i hälarna och intågade den 22 mars i 
Kristinestad, den 28 i Vasa. Kulnev väntade några dagar i Tammerfors, enär han fått löfte

om understöd af en vid Heinola lämnad afdelning, hvilken dock icke hann fram i
tid för att kunna medtagas. Genom detta dröjsmål, och då förbindelsevägarna mellan
Jalasjärvi-vintervägen och vägen söderifrån till Kauhajoki voro igensnöade och alldeles
oframkomliga, måste Kulnev afstå från hvarje tanke på att mota sin fiende vid
Kristinestad. Han fortsatte därför till Lappo, som han nådde den 28, och slog där
in vägen mot Ny Karleby, dit han framkom den 2 april efter att hafva vunnit
känning med svenskarna. Hela hans af Klingspor så fruktade styrka uppgick till fyra
små kompanier och två skvadroner.

<img>Ryssarnas framryckning mot Haistila.  
M. Adlercreutz.</img>

Den från öster hotande »turneringen» var icke heller så farlig, som Klingspor
fruktade. I stället för att med hufvuddelen af sin division gifva sig in i skogsmarken
och företaga det äfventyrliga tåget tvärs igenom Finland, såsom han var anbefalld,
lämnade generallöjtnant Tutschkov I, naturligt nog, största delen af sina trupper vid
Kuopio, dit han emellertid kommit, för att iakttaga sin norrut vikande fiende, hvars
styrka han uppskattade till 3,000 man, och afsände den 14 mars öfverste Turtschaninov
med 2 bataljoner, 1 skvadron, 2 kanoner och några kosacker att fullgöra det
viktiga uppdraget. Denna åtgärd behagade dock icke öfverbefälhafvaren, hvarför denne
sände honom förnyad befallning att med hela divisionen utföra den anbefallda rörelsen.
Detta föranledde Tutschkov att den 20 med två infanteriregementen, som få dagar
därefter följdes af ett tredje, och 200 kosacker afmarschera västerut, hvarvid 3
bataljoner, 1 skvadron och några kosacker under generalmajor Bulatovs befäl
kvarlämnades i Kuopio för att iakttaga de vikande svenskarna. Allt för farlig kunde icke
heller denna »turnering» blifva, ty 5:e divisionens styrka upptages den 1 april till
864 man vid Turtschaninovs detaschement, 2,925 man vid hufvuddelen och 1,544 vid
Bulatovs detaschement — 595 man befunno sig bakom — och då medräknades i dessa
siffror officerare och icke stridande äfvensom sannolikt de sjuke<footnote>Sveriges krig åren 1808 och 1809, II bil. 28.</footnote>. 




Turtschaninovs lilla skara tillryggalade trots köld och snödrifvor på femton
dagar 320 km. Till Rautalampi följde den landsvägen, gick därefter på isen öfver
Konnevesi och följde sedan landsvägen till Alajärvi, där den slog in på vintervägen
till Lappo för att sedan gå raka vägen till Vasa, dit den hann den 31 mars och 
sålunda förenade sig med Rajevskijs detaschement. Med divisionens hufvudkrafter nådde
Tutschkov vid månadens slut Saarijärvi, hvarifrån marschen fortsattes mot Gamla
Karleby. Klingspor undgick genom sin skyndsamhet faran att blifva motad från detta håll.

Under det ofvan nämnda små härdelar spridde skräck och fasa i hela norra
Finland, utbredde ryska härens hufvudkrafter sig i landets södra delar för att stadga
sitt välde därstädes.

<img>Högste befälhafvaren på återtåg.  
A. Malmström.</img>

I enlighet med Buxhöwdens vidtagna anordningar (se sid. 86), som undergingo 
några smärre förändringar, marscherade Schepelev med den ena hälften af sin
afdelning öfver Koskis till Åbo, och den 22 besatte han staden utan motstånd. Fyrtio 
fartyg tillhörande skärgårdseskadern hade då blifvit brända och en del kanoner, gevär
och ammunition förstörd, så att ryssarnas materiella vinst icke blef stor, men ännu
mera nedslående än förlusten af Finlands hufvudstad var för finnarna, ännu mera
lifvande och uppmuntrande var dess besittningstagande för ryssarna. Buxhöwden
skyndade genast dit och skref därifrån den 24 till kejsaren: »Genom staden Åbos 
besättande uppnåddes det viktigaste målet för vårt fälttåg. Storfurstendömet Finland
nedlägger inför Eders Kejserliga Majestäts Tron sin krona och med densamma omkring
en million invånare, ty efter staden Åbos besättande tviflar jag ej på, att ansträngning
och verksamhet skola tvinga fästningen Sveaborg att underkasta sig våra 
befallningar.»<footnote>Sveriges krig åren 1808 och 1809, II sid. 143.</footnote> 




Då svenskarna syntes vilja göra motstånd vid Björneborg, hade andra hälften
af Schepelevs afdelning, hvilken stod under befäl af öfverste Vuitsch, blifvit dragen
med åt det hållet, men så snart motståndet gaf vika, satte Vuitsch sina trupper i marsch
söderut med Åbo såsom mål. Ännu icke anländ dit, fick han befallning att lämna
hälften af sin styrka (en bataljon) vid Virmo (nordväst om Åbo) och att med
återstoden (en bataljon och något kavalleri) gå öfver till Åland för att taga denna ö i
besittning och afbryta förbindelsen den vägen med Sverige, hvilket uppdrag äfven
utfördes. Sasonovs afdelning sprängdes helt och hållet, så att en bataljon medföljde
Rajevskij till Vasa, en annan bataljon och något kavalleri lämnades i Björneborg, en
bataljon med en kanon och några ryttare afgick till Nystad och den fjärde jämte
något kavalleri förstärkte besättningen i Åbo.<footnote>Sveriges krig åren 1808 och 1809, II sid. 144 och bil. 24.</footnote>

Den mot Hangö sända afdelningen under general Tutschkov III:s befäl uppbröt
den 11 från Tavastehustrakten och marscherade öfver Loppis och Vihtis till Ekenäs
och Hangöudd, hvars ofullbordade befästningar med i dem stående 51 kanoner och
mörsare den 21 mars utan motstånd besattes. Två bataljoner af denna afdelning
hade under vägen afgått till Borosdins afdelnings som användes vid Sveaborgs
belägring.

Denna afdelning, den 2:a af 17:e divisionen, hade vid ryska härens
högersvängning och afmarsch mot Tavastehus blifvit kvarlämnad att iakttaga Helsingfors.
Som ett af dess regementen ännu stod i Lovisa, uppgick dess styrka endast till 4
bataljoner, 1 skvadron och några kosacker. Sedan detta regemente, som kom att
användas vid inneslutningen af Svartholm, blifvit aflöst af garnisonstrupper från
Ruotsinsalmi (Svensksund), återförenade det sig med sin afdelning, och till denna
sällade sig under mars månad ytterligare de båda nyss nämnda bataljonerna samt af
de i ryska Finland i reserv stående trupperna Bjeloserska regementet och en bataljon
af Rjäsanska regementet, hvars andra bataljon stannade i Lovisa. Med tillhjälp af
artilleri, som småningom anlände, började denna ringa styrka att belägra Sveaborg
och ställdes under befäl af generallöjtnant Kamenskij. Fortgången af denna belägring
skall i ett sammanhang skildras.

I det inre af södra Finland höllo ryssarna Tavastehus, Tammerfors och
Kristina besatta af smärre afdelningar.

*

Med samma hastighet, som utmärkte ryssarnas öfriga framgångar i Finland,
lyckades de äfven bemäktiga sig den på en ö utanför Degerbyfjärdens mynning
belägna gränsfästningen Svartholm. Denna fästning utgjordes af en bastionerad fyrkant 

med höga murar, bakom hvilka dolde sig bombsäkra kasematter, och framför hvilka
på långsidorna utsträckte sig djupa grafvar, på kortsidorna yttre strandverk. Inom
denna fyrkant reste sig en annan dylik af tvåvånings bombsäkra stenhus, i fredstid
täckta af trätak. Ur dessa byggnaders kanongluggar visade ett stort antal kanoner
sina mynningar mot den, som vare sig sjöledes eller från landsidan närmade sig fästet.
Stormfri var fästningen åt alla sidor, och inom dess bombfasta byggnader fanns
kasernutrymme för 600 man. Men liksom allt annat vid försvarsväsendet var äfven


denna gränsfästning i ett dåligt tillstånd. En del kanoner voro gamla och odugliga, 
lavetterna förstörda af röta och delvis alldeles oanvändbara, ammunitionen till stor
del felande, och de på sommaren 1807 anmälda bristerna hade icke blifvit afhjälpta.

Kommendant på Svartholm var kaptenen i arméen v. Schoultz, en 31 års
man, förut löjtnant vid arméens flotta, som år 1804 efterträdde sin fader i befattningen. 
Fredsbesättningen uppgick till 1 officer och 30 man infanteri, för tillfället 
ur Jägerhornska regementet, 13 artillerister och 1 officer af fortifikationsstaten,
hvarjämte i fästningen funnos 31 arbetsfångar. I Lovisa voro förlagda Nylands
jägarbataljons två värfvade kompanier samt 1:a bataljonen af Jägerhornska regementet.

<img>Åbo. 
Efter litografi, utförd år 1823 af <sp>C. v. Kugelgen</sp>.</img>



<img>Buxhöwdens intåg i Åbo.  
Olle Hjortzberg.</img>



Den 3 februari mottog Schoultz från Klercker ett den 1 afsändt bref, hvari
denne meddelade, att »som anledning är att befara et snart inbrott från kejserliga 
ryska sidan och nödigt således är att skyndsamt sätta fästningarna i försvars stånd»,
borde kommendanten genast insända uppgift på, hvad för ändamålet erfordrades samt
vidtaga anordningar för försvaret. Med anledning häraf begärde kommendanten 
förstärkning från bataljonen i Lovisa äfvensom ökning af antalet artillerister.

Undan för undan ökades besättningen, så att den vid krigsutbrottet utgjordes 
af lifbataljonen af Jägerhornska regementet, två kompanier af Nylands jägarbataljon,
134 man vargering från Nylands län och 31 artillerister eller tillsammans 700 man,
officerare inberäknade. Besättningen fick emellertid inga vackra loford, och den nye 
kommendanten klagade öfver, att endast en tredjedel af vargeringsmanskapet haft någon öfning,
och att denna uppgått till endast tio dagar, samt att Nylands jägare, som voro
värfvade, icke öfvats på två år, så att Jägerhornska bataljonen var »den enda Trouppe
fästningen vid sitt Försvar kunde påräkna».

Då sistnämnda bataljon fördes af en major och flera af de kaptener, som
åtföljde de nyanlända trupperna, sannolikt voro äldre i graden än Schoultz, kunde det 
väl icke undvikas, att en ny »öfverkommendant» förordnades, och härtill utsågs enligt 
den kungliga instruktionen af den 4 februari majoren vid Jägerhornska regementet
C. M. Gripenberg, en 53 års man, vid hvars sida Schoultz ställdes såsom 
»underkommendant». Denne förgrymmades emellertid väldeligen öfver att »i farans och
ärans stund nedflyttas», och denna omständighet verkade utan tvifvel förlamande på
hans försvarsåtgärder. Olyckligtvis ådagalade den nya kommendanten, som den 15
februari infann sig på platsen, mycket ringa förmåga att uppfylla de plikter, som
medföljde det grannlaga värfvet att med en föga krigsbildad besättning »till sista man»,
såsom orden lydde i instruktionen, försvara en illa utrustad och klent försedd fästning 
mot en fiende, som förstod att på samma gång skrämma och locka.

I fästningen fattades verkligen allt. Manskapets beklädnad och utredning
befunno sig i erbarmligt skick. Skor och strumpor voro utslitna. De kappor, som 
funnos, hade endast »utseendet af kapotter, utan att medföra någon nytta». Endast
en tredjedel af styrkan ägde brukbara gevär.

Så snart de första förstärkningarna anländt, började arbetet på fästningsverkens 
iståndsättande, och de bedrefvos till en början med ifver (kanske till dess Schoultz
fick underrättelsen om den nya kommendantens utnämnande). Till erforderliga
kostnaders bestridande erhölls ett belopp af 300 riksdaler banko, hvartill först den 12
februari kom 200 riksdaler banko till upptagning af lavetter. Snön skottades från
vallarna, umbärliga träbyggnader nedrefvos, och en ränna i isen uppsågades kring
fästningen. Försvaret af de yttre verken uppgafs, och alla krafter samlades inom
hufvudfästningen, hvilken med afseende på fästningsverkens beskaffenhet ansågs vara
i försvarsdugligt skick, när fienden gick öfver gränsen. 




Sämst var det likväl med bestyckningen. Visserligen tillverkades några nya
furulavetter, men de förslogo icke långt. På krut var ingen brist men väl på färdiga
laddningar, och för tillverkningen af krutkarduser måste man tillgripa manskapets
dåliga sängtäcken samt fästningens flaggor. Försummelser begingos med afseende på
fästningens förseende med lifsmedel, och dock förde skärgårdsbönderna med lifsfara
födoämnen dit in, till och med sedan fästningen blifvit innesluten. Det nästan tömda
förrådet af läkemedel försummade man äfven att i tid fylla, och lika litet gjorde man
för att iordningställa sjukrum. Till eldsläckningsmaterielen satte ingen människa
något förtroende. På det sättet försedd, skulle fästningen omedelbart efter
krigsutbrottet mottaga fiendens anfall.

Den 21 februari fick man på Svartholm underrättelse om, att ryssarna gått
öfver gränsen, och att de slogo sig ned i Lovisa. Dagen därpå syntes de redan på
isen utanför vallarna. Det var själfva öfverbefälhafvaren, som under skydd af en liten
betäckningstrupp undersökte fästningens läge och utseende. Han hade redan fått den
uppgiften, att dess besättning uppgick till 600-800 man, och att den ägde lifsmedel
för fyra månader. Han tyckte sig vidare finna, att fästningen var i försvarbart skick,
så att hvarken stormning eller formlig belägring med fördel kunde användas, utan att
man nödgades inskränka sig till inneslutning och beskjutning, ett alltid långsamt och
osäkert anfallssätt, hvilket dessutom erfordrade minst tolf 24-pundiga kanoner och
fyra mörsare. I afsikt att känna sig för om förhållandena och sinnesstämningen i
fästningen skickade han sin generalkvartermästare, generalmajor v. Berg, åtföljd af två
svensktalande civila herrar, såsom parlamentär för att öfvertyga kommendanten om
omöjligheten att försvara fästningen mot den ryska öfvermakten. Det oförsynta och
naturligtvis aldrig allvarsamt menade tilltaget misslyckades visserligen men antydde
likväl den väg, på hvilken man skulle komma från alla obehagligheter. Svartholms
så kallade belägring var ett värdigt förspel, en föröfning till Sveaborgs.

På aftonen samma dag samlade kommendanten fästningens officerare, och det
i reglementet föreskrifna, af kommendanten, underkommendanten, platsmajoren och
de olika truppafdelningarnas chefer bestående krigsrådet bildades. Dess medlemmar
lofvade under edlig förpliktelse i enlighet med reglementets föreskrift »att vilja lefva
och dö med hvarandra; att den, som först proponerar att öfvergifva fästningen, så
länge tillgång på proviant och ammunition finnes, och så länge något hopp är till
secours eller möjlighet att kunna försvara sig, skall strax arresteras och som förrädare
anses och dömas; att ej ingå uti någon kapitulation, innan breschen på hufvudvallen
blifvit försvarad emot en storm åtminstone». För öfrigt ordnades bevakningen inom
och utanför fästningen och bestämdes, att halfva styrkan ständigt skulle bestrida
vakthållningen med ombyte vid midnatt.

Dagen därpå, den 23, inneslöts fästningen af ett infanteriregemente, Minska, 
tillhörande 17:e divisionen och Borosdins afdelning, en skvadron dragoner, en liten 

flock kosacker, ett artilleri- och två pionierkompanier, alltsammans omkring 1700 man,
under befäl af generalmajor Muchanov. Inneslutningen var dock icke fullständigare,
än att bönderna fortfarande körde lifsmedel till fästningen, och att budbärare och 
spejare utsändes därifrån. Af en sådan fick man den 27 fullkomligt säker uppgift
om fiendens styrka äfvensom meddelan om, att han icke ägde till sitt förfogande
gröfre kanoner än sexpundingar. Mycket var sålunda icke att frukta.

Ryssarna utbredde sig emellertid öfver öarna i fjärden, och den 28 var
fästningen fullständigt innesluten. Samma dag afsköts första kanonskottet därifrån, riktadt
mot en 30 man stark kosackafdelning, och under de följande dagarna roade man sig
med att skjuta ett och annat kulskott från tolf- och adertonpundiga kanoner mot
spaningsgrupper eller enskilda officerare.  En mindre afdelning skickades en dag öfver
till Björnvikslandet och brände där en torpstuga, i hvilken man befarade, att fienden
skulle kunna få härberge.

<img>Svartholm. 
(Sammanställdt efter plan- och fasadritningar.)  M. Adlercreutz.</img>

Emellertid lämnade besättningens sinnesstämning åtskilligt öfrigt att önska,
och enskilda soldater löpte öfver till fienden. En fältväbel (motsvarande nutidens
fanjunkare) dömdes till döden för uppviglingsförsök, men bestraffningens fullgörande
uppsköts. Om allt detta äfvensom om den slapphet, hvilken gjorde sig gällande med
afseende på upprätthållandet af ordning och lydnad, ägde ryssarna med all säkerhet
vetskap, och deras ofta upprepade parlamentering afsåg väl hufvudsakligen att verka
förledande både på låga och höga.

Den 2 mars infann sig också en ny parlamentär. Denne uppfordrade 
kommedanten att öfverlämna fästningen under försäkran, att den icke kunde försvaras, att
den hade en svag besättning, att den vore illa befäst, att hela Finland redan var intaget,
att man ville spara oskyldigt blod, samt att det för den svenska tapperheten icke var
någon skymf att öfvergifva en så beskaffad fästning. Gripenberg svarade kort och 

godt, att besättningens plikt och heder fordrade, att den försvarade sig till det yttersta,
samt att fästningen icke led någon brist.

Det dröjde icke längre än till den 8, förr än frestaren återkom och jämte sin
tolk med förbundna ögon infördes i fästningen, där han fick tala med kommendanten
själf. Utgången blef emellertid densamma som förut.

Nu vredgades den ryske befälhafvaren och lät fyra på Björnvikslandet i batteri
uppställda s. k. enhörningar (ett slags haubitser) kasta ett trettiotal kulor mot
fästningen. De gjorde visserligen ingen annan skada, än att några fönsterrutor
sönderslogos, och att en skorsten rasade ned, men i fästningen fann man »med bestörtning»,
att sidoriktningen var skarpt begränsad i de trånga skottgluggarna, så att endast åtta
kanoner fran hufvudverket kunde åtkomma det fientliga batteriet. Elden besvarades
dock lifligt, kanske alltför lifligt. På aftonen sköto ryssarna åter några skott, hvilket
förledde kommendanten att låta alla trupperna stå under gevär hela natten.

<img>En af fronterna å Svartholm.</img>

Inneslutningstruppera förstärktes något under de följande dagarna, i det
Minska regementet och det ena pionierkompaniet, som aftågat till Helsingfors, ersattes
med 2 1/2 bataljoner af Ruotsinsalmis besättning, hvilken utom det nyssnämnda batteriet,
som var beläget nordost om fästningen, rakt öster om densamma utförde ett annat,
som bestyckades med åtta kanoner.

Dagen efter denna första skottväxling inträffade utan någon synbar anledning
en tvär omkastning i åsikter. Kommendanten kallade krigsrådet tillsammans kl. 8 på
aftonen och väckte helt oförmodadt frågan om stillestånd. Såsom orsak härtill
anförde han: att en sjettedel af besättningen redan vore sjuk, att man hade för få
artillerister, att det fanns endast två ris karduspapper, att man befarade, det fienden
skulle med glödande kulor antända fästningens trähus — endast få sådana funnos —,
att man hade dåliga eldsläckningsanstalter, samt att man behöfde vinna tid för att
iståndsätta bristfälligheterna. På grund af allt detta föreslog han, att man skulle begära
sex veckors stillestånd, under hvilken tid »status quo» å båda sidor borde iakttagas.
Härtill svarade alla de närvarande ja och amen, alla de, som sexton dagar förut ingått
den högtidliga förpliktelsen att till det yttersta försvara fästningen.

Nu var det från fästningens sida, som parlamentärflaggen syntes, när kapten
Starck följande dagen, den 10, gick öfver isen för att uppsöka den ryske befälhafvaren. 

Denne, som genast såg, huru landet låg, retade nu upp sig och svarade, att han »till
följd af sin monarks uttryckliga befallning att skyndsamt och med stormande hand,
kosta hvad det ville, intaga fästningen, ej kunde oaktadt sin önskan att visa
kommendanten sin enskilda aktning göra minsta förändring i sina vidtagna dispositioner, änskönt
han förutsåge, att ändamålets ernående komme att medföra en förlust af folk, som
likväl för ryska riket icke blefve på minsta sätt kännbar; hvarför kommendantens
proposition icke kunde mottagas».

För att gifva ytterligare stöd åt sitt afslag förnyade ryssarna beskjutningen
under några timmar på aftonen utan att göra annan skada, än att några fönsterrutor
och takpannor krossades. Då läkarna på därom gjord förfrågan uppgåfvo, att de ledo
brist på en del läkemedel, och att de befintliga knappast skulle förslå öfver åtta dagar,
och då missnöje förspordes bland manskapet, sammankallades nytt krigsråd den 11,
hvarvid det beslöts, att man skulle begära en månads stillestånd under förbindelse att
uppgifva fästningen, om den icke inom denna tid finge undsättning. Nu gick
underkommendanten ut för att beveka den ryske befälhafvaren, hvilken han efter en kort
vandring träffade ute på isen. Denne fordrade dock såsom första villkor för
underhandling att få tala med kommendanten själf. När denna fordran uppfyllts, samtyckte
han efter någon tvekan till ett stillestånd på tre dagar (säger tre dagar!), efter hvilken
tid fientligheterna skulle återupptagas, om icke annan öfverenskommelse blifvit träffad.
Stilleståndet afslöts emellertid.

Kort före dess utgång sammankallade kommendanten alla officerarna och erinrade
dem om fästningens trängande och bekymmersamma belägenhet, hvarefter de alla
ansågo det vara omöjligt att längre motstå en fiende, hvars utvägar ansågos stora och
afsikten ögonskenlig att med hvilken uppoffring som helst vinna sitt mål, hvaremot
fästningen hade oöfvervinnerliga svårigheter att bekämpa. Därefter sammankallades
krigsrådet, för hvilket kommendanten framlade officerarnas enhälliga tanke och
därefter gjorde en bedröflig teckning af fästningens tillstand och af besättningens sjukdom
och nöd samt af ställningen i landet. Härefter förelade kommendanten de församlade 
frågan: »huruvida det vore öfverensstämmande med så väl hans egen som öfriga
ledamöters undersåtliga plikt och sanna militära ära, antingen soutinera fästningen till
sista man utan afseende på förutnämnda olägenheter, eller om öfvervägande skäl funnos, 
som kunde synas antagliga för att öfverlämna denna Kongl. Maj:ts och Sveriges
Svartholms fästning till Hans Maj:t Kejsaren af Ryssland?» För den senare utvägen
förklarade sig alla de närvarande, enär »fästningen icke längre kunde konserveras», 
och därefter uppsattes villkoren för dagtingan.

Med dessa begåfvo sig kaptenerna Starck och Munsterhjelm öfver till fienden.
Här infördes de till generaladjutanten Uvarov, som förklarade, att något ytterligare 
stillestånd icke kunde komma i fråga, utan att fästningen genast skulle intagas medelst
stormning, om den icke ofördröjligen dagtingade. Budbärarna framlämnade nu sitt 
förslag till dagtingan, efter hvars genomläsning ryske befälhafvaren beviljade fästningen
stillestånd intill 24 timmar, efter det svar mottagits från general Buxhöwden, hvilken
saken måste underställas. På grund af sistnämnda omständighet kunde dagtingan
afslutas först den 17 på morgonen, då ryske kaptenen Drenteln infann sig i fästningen
med fullmakt att verkställa denna förrättning.

Enligt den träffade öfverenskommelsen öfverlämnades fästningen i det skick,
hvari den befann sig, med kanoner, förråd o. s. v. Besättningen skulle äga utmarschera
med flygande fanor och klingande spel samt därefter blifva krigsfångar, hvarvid
officerarna ägde välja bostad inom Finland och manskapet begifva sig till sina hemvist
därsammastädes, hvarjämte bestämdes, att officerarna finge medföra all enskild egendom,
manskapet sina personliga utredningspersedlar, hvaremot fanor och all annan statens
materiel skulle utlämnas<footnote>Härifrån undantogos likväl Jägerhornska bataljonens 
musikinstrument, hvilka anskaffats på passevolans af kompanicheferna, hvarför de 
öfverlämnades åt desse.</footnote>, samt att alla, som på detta sätt blefve krigsfångar skulle
intill fredsslutet af ryske kejsaren »uppbära ett sådant appointement, hvarmed de
honnettement kunna lefva och soutenera sig».

Följande dagen, den 18, öfverlämnades fästningen. De i Lovisa förlagda ryska
trupperna förenade sig tidigt på morgonen med inneslutningstrupperna, hvarefter de
ställde upp sig på isen framför fästningen. Därefter utmarscherade besättningen,
bildade linie framför de ryska trupperna, skyldrade gevär och nedlade vapnen. Fanorna
(två stycken) troppades och sändes under betäckning till Buxhöwden<footnote>Båda 
fanorna infördes några dagar senare i segertåg i Petersburg (Björnstjernas anteckningar, 
I sid. 223).</footnote>. De svenska
trupperna fördes härefter såsom krigsfångar till Lovisa, hvarifrån de under landtpolisens
uppsikt affärdades till sina hemorter. De ryska trupperna besatte fästningen eller
återvände till Lovisa.

Buxhöwden liksom ock Suchtelen ansåg, att Svartholm i det hela taget befann
sig i godt försvarstillstånd, och det är alldeles uppenbart, att ryssarna för tillfället icke
förfogade öfver medel att med våld betvinga fästningen. De valde därför andra
medel, hvilkas beskaffenhet sannolikt aldrig skall blifva lagd i dagen, men som enligt
de ryska befälhafvarnas egna ord sedan kommo till användning vid Sveaborg.
Egendomlig här liksom där är kommendantens plötsliga omkastning. Att han i stället
för att genom sin förebild elda sina underlydande till fasthet och uppoffring genom
sitt vankelmod drog ned dem till försagdhet och feghet måste i alla händelser läggas
honom till last.<footnote>Gripenberg blef enligt Sprengtportens tillskyndande strax 
efter dagtingan major i rysk tjänst men tog 1809 afsked därifrån och dog efter några 
få år.</footnote>

Ryssarna uppskattade till fullo värdet af Svartholms besittningstagande.
Därigenom tryggades skärgårdsvägen ända till Helsingfors, hvarigenom framförandet af 

förnödenheter skulle komma att betydligt underlättas. Degerbyviken kunde äfven
rymma en ganska betydlig skärgårdsflotta. Dessutom var det naturligtvis af stor
betydelse att fråntaga svenskarna denna fasta punkt i ryska härens rygg. Ryssarna
afhjälpte också ganska snart de brister, som vidlådde fästningen<footnote>Hufvudsakligen
efter Sveriges krig åren 1808 och 1809, II sid. 366, samt Montgomery, I sid. 32.</footnote>.

*

Vid mars månads utgång voro ryssarna efter sex veckors fälttåg herrar i hela
Finland ända upp till Ny Karleby. Endast Sveaborg trotsade ännu deras vapen.
»Eders Kejserliga Majestäts trupper,» skref Buxhöwden, »möta allestädes fienden med
lika så mycken ifver, som de hos sig nära nit och trohet i tjänsten. Endast sådant
bör jag tillskrifva, att de besegrat de mödor och besvärligheter, hvilka med hvarje
steg förekommo. Hvarken den förfärliga kölden eller den djupa snö, hvarigenom de
nödgats bana sig väg, har förmått förminska deras ovanliga ifver, och själfva fienderna
äro förvånade öfver snabbheten i deras rörelser jämväl på ställen, hvilka för det
närvarande ansetts fullkomligt ogenomträngliga.»<footnote>Michailovskij-Danilevskij, 
sid. 9.</footnote> Och i sanning, genom de
upprepade misstag, till hvilka de svenska befälhafvarna gjort sig skyldiga, genom den
fintlighet, som utmärkte de ryska befälhafvarna och öfverskylde deras felgrepp, hade
nyss nämnda ovanliga framgångar krönt de ryska truppernas ansträngningar, hvilka
ingalunda voro mindre än finnarnas. Genom samma fintlighet och förslagenhet
hoppades Buxhöwden snart skrämma eller locka sina fiender från Sveaborg, och därmed
skulle han åt sin härskare kunna öfverlämna hela södra hälften af Finland.

Styrelsen öfver det i besittning tagna landet öfverlämnade Buxhöwden tills
vidare åt landshöfdingen i Nylands och Tavastehus län, friherre Munck, som hade
sitt säte i Tavastehus, och ingen ändring gjordes i de bestående förhållandena.
Befolkningen underkastade sig visserligen endast af nödtvång och under trycket af
öfvermakten men förhöll sig lugn. Den bemöttes på ett fogligt sätt af de ryska trupperna,
och klagomål förspordes ännu icke. För att draga rörelsen åt Ryssland afskaffades
tullen mellan Ryska och Svenska Finland, hvilka namnsammansättningar skapades,
tullhusen nedrefvos, och sammansmältningen mellan de svenska och de ryska finnarna
befordrades på allt sätt.<footnote>Michailovskij-Danilevskij, sid. 12. — 
I förordningen om tullförhållandena sades, »at tullkjedjan på förra gräntzen emellan 
Rysska och Svänska Finnland skall borttagas, samt at handel frigifvas, som vanligt är 
emellan undersåtare af et rike» o. s. v. (Handlingar rörande förvaltningen i Finland 
1808, I sid 3.)</footnote>
</chapter>

<chapter name="Från Savolaks till Uleåborg">
<h1>FRÅN SAVOLAKS TILL ULEÅBORG.</h1>

SLUTET AF FEBRUARI OCH MARS.

<img l>Vinter i Savolaks.</img>

Samlingen af de för östra krigsskådeplatsen
afsedda trupperna gick ganska snabbt, och redan
i midten af februari voro de till allra största
delen på sina platser. Då ryssarna lämnade dem
en veckas längre betänketid än den öfriga delen
af hären, kunde truppenheterna något mera smältas
ihop, och trots den skarpa kölden exercerade
kompanierna hvarje dag.

När ryssarna bröto in öfver gränsen, stod
hufvuddelen af Savolaksbrigaden eller 3:e brigaden
vid S:t Michel med 2:a jägar-(half-)bataljonen
framskjuten till Kristina, där en afdelning af arméens
flotta tillika med ett volontärkompani voro förlagda,
och där icke obetydliga förråd funnos. I Varkaus
(Laivanlinna) stodo infanterivargeringen (en bataljon)
och dragonvargeringen (ett oberidet kompani), och äfven där fanns ett volontärkompani
och en liten del af arméens flotta. I Joensuu slutligen hade Karelska jägarkåren
samlats för att skydda den därigenom ledande östligaste infartsvägen till Finland.

Vägarna från S:t Michel mot Mentyharju och från Kristina mot Suomenniemi
bevakades medelst patruller, som utgingo från förstnämnda ställen; vid Puumala stod
den vanliga gränsposteringen, men åt de båda mot Nyslott ledande vägarna ägnades
ingen uppmärksamhet. Till Jokkas afgingo tillfälligtvis patruller.

För underhållet sörjde det för brigaden inrättade kommissariatet, hvilket leddes
af den skicklige och driftige öfverstelöjtnanten vid Savolaks regemente Tavast, en
55 års man. Lifsmedel och furage lämnades beredvilligt af rust- och rotehållarna,
slädar uppköptes, för trossen erforderliga utredningspersedlar och ammunition erhöllos
ur flottans förråd, på kanonlavetterna borttogos hjul och axlar, hvarefter de sattes på
medar, och lyckligtvis anlände dagen före återtåget från S:t Michel en sändning af


900 dugliga gevär, som Savolaks infanteri fick mottaga i utbyte mot odugliga vapen.
Vid Jorois upplades ett litet förråd, och dylika med lifsmedel för fem dagar upprättades
genom landshöfdingarnas försorg i Kuopio, Iisalmi och Pulkkila, på vägen till Uleåborg.<footnote>Aminoff: Relation om f. d. Savolaksbrigadens, 
af Kongl. Finska Arméens, deltagande i 1808 & 9 årens fälttåg i 
Finland och Vesterbotten, sid. 12.</footnote>

<img l>Öfversten grefve J. A. Cronstedt.</img>

Brigadchefen, och på samma gång chefen för Savolaks infanteriregemente,
öfversten grefve Johan Adam Cronstedt befann sig vid samlingsorderns mottagande
i sitt hem i Heinola och begaf sig i god tid till S:t Michel. Född i Stockholm år
1749, hade han nått 58 års ålder utan att förlora ungdomens smidighet. Vid fjorton
års  ålder  hade han blifvit antagen såsom underofficer vid arméens flotta, gick sedan
öfver till kavalleriet och 1779 såsom kapten till infanteriet. Han utmärkte
sig vid flera tillfällen under 1788-90 årens krig och blef såsom belöning därför
efter krigets slut öfverstelöjtnant. Han var dessutom kammarherre och
generaladjutant. Öfverste 1793, kom han 1806 till Finland, där han ställdes i spetsen
för Savolaks infanteriregemente. Cronstedt älskades af sina underlydande för
sitt ädla och anspråkslösa väsende, för sin osvikliga plikttrohet och sitt lugna,
orubbliga mod, hvilket gaf honom ryktet om att vara en af härens tappraste och
dugligaste befälhafvare. Såsom sådan fattades honom likväl fullständigt blick,
omdöme och skapande förmåga, hvarför han också, såsom vi skola finna, begick
grofva misstag och i hög grad lät leda sig af sina biträden.

Den 23 februari anlände genom
prästerskapet och befolkningen de första underrättelserna om, att ryssarna öfverskridit
gränsen, med anledning hvaraf de vid de stora vägarna anordnade vårdkasarna tändes.
Då underrättelserna kommo allt tätare och läto allt farligare, lät Cronstedt alla sina
trupper stå under gevär i 36 graders köld hela natten till den 26<footnote>Burman: 
Anteckningar, förda under tiden från år 1785 till år 1816 jämte Relation om
Savolaksbrigadens operationer under 1808 och 1809 års krig, II sid. 8. — 
I Sveriges krig åren 1808 och 1809, II sid. 178 uppgifves, att detta skedde 
under natten till den 25.</footnote>, hvilket hade till
följd, att ett hundratal man sjuknade eller fingo frostskador. När ingen fiende syntes,



ökades patrulleringen, och den 27 inberättades från Kristina, att en mängd ryska trupper
voro samlade vid Suomenniemi. En kosackpatrull öfverraskades samma dag på vägen
till Jokkas och fördrefs af några karelska dragoner.

Då man tager vägnätet i Savolaks i betraktande, kan man icke undgå att
förvånas öfver, att Cronstedt med sina hufvudkrafter så länge kvarstod vid S:t Michel.
Att de samlades där, var helt naturligt, ty deras vanliga mötes- eller öfningsplats var
S:t Michels malm. I S:t Michel täckte de vägen från Villmanstrand genom
Suomenniemi och Kristina, men däremot kunde de på vägarna Puumala—Jokkas och
Nyslott—Rantasalmi—Jorois utan svårighet afskäras från Kuopio och återtågsvägen till
Uleåborg. Förutom stora landsvägen öfver Jorois kunde fienden begagna sig af
förbindelsevägen från Jokkas nordvästut till vägen genom Pieksämäki för att komma i
brigadens rygg. Att rikta återtåget öfver Heinola mot södra Finland var icke gärna
tänkbart och torde icke heller blifvit satt i fråga, allra helst som brigaden hade sina
förråd i Varkaus. Om Cronstedt icke ägt kännedom om den plan, som låg till grund
för östra Finlands försvar<footnote>Aminoff och senare skriftställare påstå visserligen, 
att Cronstedt först efter återtåget från S:t Michel och vid ankomsten till Leppävirta, 
således omkring den 10 mars, fick del af den kungliga instruktionen, och hans 
handlingssätt gifver sken af en dylik uppfattning, om det än synes obegripligt att denna 
viktiga handling skulle behöft 25 dagar för att fortskaffas från Helsingfors till 
S:t Michel. I krigsarkivet finnes emellertid sagda skrifvelse med påteckning af 
mottagande den 19 februari. Sannolikt har Aminoff förväxlat nämnda skrifvelse med en 
annan, som afsändes af Klingspor från Tavastehus den 5 mars och rörde sättet för 
återtågets utförande (Sveriges krig åren 1808 och 1809, II sid. 192).</footnote>, 
så kunde man misstänka, att han ville hålla vägarna
öppna både norrut och västerut för att kunna passa in sina åtgärder i den stora
försvarsplanen, när han finge kännedom om densamma. Nu fick han emellertid redan
den 19 från Klercker del af den kungl. instruktionen, hvari han anbefalldes att »med
de Savolaxske (trupperna) under retirerande försvara sig ända till Jorois; där hålla
stånd så länge möjeligt kan blifva, samt draga sig sedan tillbaka genom Cuopio — —
för att sedan — — öfver Idensalmi retirera åt Uleåborg». Under sådana förhållanden
är det alldeles obegripligt, att Cronstedt under hela återstoden af februari kunde blifva
stående vid S:t Michel utan att föra undan de därstädes samlade förråden och utan
att besätta den viktiga vägknuten vid Jokkas eller Jorois. Han hade ju vidtagit
anordningar för truppernas underhåll under ett återtåg från Kuopio till Uleåborg, men
till Jorois eller Kuopio hade fienden från Nyslott vida kortare väg än han själf från
S:t Michel, och ingenting var gjordt för att hindra eller uppehålla fiendens
framryckning. Också berodde det endast på en hel rad misstag, som ryssarna begingo,
att icke hela hans brigad trots manskaps och befälhafvares tapperhet blef tagen.

I enlighet med den ryska planen delades 5:e divisionen på fyra kolonner,
hvilka slogo in vägarna Nyslott—Rantasalmi, Nyslott—Sulkava—Jokkas, 
Puumala—Jokkas och Suomenniemi—S:t Michel. Den 28 öfverskredo alla fyra kolonnerna 


gränsen. Till lycka för svenskarna vidblefvo ryssarna det förut utstakade målet för
denna divisions verksamhet, att söka afskära de i Savolaks stående svenska trupperna
från förbindelsen med de svenska hufvudkrafterna i södra Finland, för hvilket
ändamål högra kolonnen skulle iakttaga vägen åt Kuopio, under det de tre öfriga skulle
sluta ihop åt S:t Michel. Som de båda mellersta kolonnerna öfver Jokkas hade
ganska lång väg dit, måste vänstra flygelkolonnen gå långsamt tillväga. Allt detta
räddade Savolaksbrigaden.

<img l>Generallöjtnanten Tutschkov I.</img>

Sistnämnda dag, den 28, hade Cronstedt ändtligen börjat ana oråd och afdelat
öfverstelöjtnant Sunn att med 2 jägar-(half-)bataljoner, 1 skvadron och 4 kanoner
påföljande morgon afmarschera till Jokkas. Samtidigt lät han äfven till Pieksämäki
föra en del lifsmedel. Senare på dagen mottog han emellertid från
ortmyndigheterna i Sulkava underrättelse om, att fienden gått öfver gränsen, och
nu fick han med ens ögonen öppna. Han såg sig kringränd i S:t Michel och
afskuren från sin återtågsväg. Därför tog han genast »det våldsamma partie»
att från S:t Michels förråd Pieksämäkivägen till Kuopio föra all den spannmål,
som kunde undanskaffas, antända allt, som icke kunde föras undan, jämte
kronans byggnader och spränga de i Lovisa upplagda förråden i luften —
fartygen därstädes hade redan blifvit brända — samt därefter med hela styrkan
öfver Pieksämäki skynda till Leppävirta för att där motsätta sig fiendens
framryckning. Det till Jokkas afdelade detaschementet 
fick nu i stället under major Grotenfelts befäl afgå såsom avantgarde på
Pieksämäkivägen, på hvilken hela trossen skyndsamt sattes i marsch. Den 2 mars
följde återstoden af brigaden, med hvilken de till Kristina framskjutna trupperna
föregående dagen förenat sig.

Tutschkov fäste till den grad uppmärksamheten vid S:t Michel såsom mål för
sin framryckning, att han alldeles uraktlät att låta högra kolonnen göra front mot
Jorois utan i stället förenade alla tre högra kolonnerna vid Jokkas, där de
sammanstötte den 1 mars. Framryckningen hade icke mött väpnadt motstånd men försvårats
af kölden och den djupa snön, hvarför trupperna fingo hvila under den 2. Vänstra 

kolonnen, som fördes af generalmajor Bulatov, hade ännu icke hunnit fram till
Kristina, som först den 8 besattes, hvarefter en bataljon sändes därifrån till Heinola
för att upprätthålla förbindelsen med hufvudhären.

<img>Savolaksbrigaden natten till den 26 februari. 
M. Adlercreutz.</img>

Sistnämnda dag, den 3, förflyttade sig hufvuddelen af den ryska divisionen
halfvägs från Jokkas till S:t Michel, dit några skvadroner husarer och kosacker redo
fram. Stor blef deras förvåning, när de icke funno spår af någon fiende utan endast
fingo i sina händer några med vapen och ammunition lastade slädar, som icke hunnit
undanskaffas. Ännu större blef den ryska divisionschefens harm, när han kom under
fund med, att hans fiender dragit sig norrut på en väg, som icke stod utsatt på de
ryska kartorna, och hvars befintlighet han icke kände. Och sannolikt minskades
icke hans bekymmer, när han från sin öfverbefälhafvare fick uppbära klander för
långsamhet och afsteg från mottagna befallningar.

Emellertid hade Tutschkov låtit sina hufvudkrafter vända om till Jokkas, som
de nådde den 4, och härifrån fortsattes marschen dels på raka vägen till Jorois, dels
på omvägen öfver Rantasalmi. Den 8 voro tre fjärdedelar af divisionen samlade vid
Jorois. Af den fjärde kolonnen kom en del efter öfver Jokkas, medan en mindre del, 

som följt svenskarnas väg till Haukivuori, sökte upp sina kamrater på hufvudvägen,
sedan man icke lyckats få fatt på de i återtåg stadda fienderna. Under den 9 och
10 slöto ryssarna ytterligare ihop, och ett mot Varkaus framskjutet avantgarde fick
bevittna svenskarnas aftåg därifrån.

Genom snabba och långa dagsmarscher lyckades den svenska brigaden
undandraga sig fiendens omfattning och inträffade redan den 4 på aftonen i Pieksämäki.
Här unnades den två dagars hvila, likväl med undantag af Grotenfelts detaschement, 
som på skogsvägar och öfver isbelagda sjöar redan den 5 fortsatte marschen till
Leppävirta. Dit fick sedan hela återstoden komma efter med undantag af en
jägarbataljon, några dragoner och tre kanoner, som sändes vägen fram öfver Suonejoki
till Vehmasmäki för att hindra en fiende, som möjligen kunde följa efter, att här,
strax söder om Kuopio, afskära återtågsvägen för hela brigaden. Denna samlades vid
Leppävirta den 8. Under de båda närmast följande dagarna undanfördes förråden
från Varkaus och brändes de där varande fartygen, och under natten till den 11
utrymdes denna ort af dess besättning, så godt som under ryssarnas ögon.

På morgonen sistnämnda dag, den 11, besatte det ryska avantgardet, som med
en styrka af omkring 1,500 man utgjordes af 3 bataljoner, några skvadroner och 6
kanoner under befäl af öfverste Vlastov, Varkaus samt fortsatte vägen mot Leppävirta.
Det påträffade snart skidlöpare, 200 man af Savolaks jägare, som under kapten G.
Aminoffs befäl ryckt fram genom skogen för att spana mot Varkaus. Desse vände
hastigt tillbaka samma väg, de kommit, och hunno nätt och jämt varsko de invid
och bakom Leppävirta kyrka hvilande trupperna.

Det ryska avantgardet lämnade en bataljon på landsvägen mot ett på bevakning
framsändt Savolaks-infanterikompani och fortsatte med återstoden ut på isen på den
stora vik, Unnukkavesi kallad, som skiljer den långa och smala, söderut
framspringande Leppävirtahalfön från den väster om densamma belägna stranden. De i
vidsträckta kvarter förlagda svenska trupperna samlades småningom, och med fyra
(half-)bataljoner på en linie och batteriet midt i densamma samt båda skvadronerna
bakom ryckte Savolaksbrigaden i den djupa snön ned på isen, rakt mot de
anryckande ryssarna. Desse utvecklade sig nu äfven på linie med kanonerna i midten. Man
hade svårt att begripa, om det var krig eller icke, säger en af deltagarna (Burman), 
ty båda motståndarna stodo i timtal overksamma midt emot hvarandra. Slutligen
befallde Cronstedt artilleriet att öppna eld, det ryska svarade, och så pågick i två
timmar en mycket overksam artillerield<footnote>Svenskarna förlorade under hela striden 
6 man, och 4 hästar sårades.</footnote>. Det svenska infanteriet hotade öfverflygla
det ryska på båda flyglarna (fyra half-bataljoner mot två hela) men drogs något
tillbaka för att icke förlora sitt flankstöd på de höga, skogbevuxna, stränderna. Nu hade 
emellertid två infanteri-(half-)bataljoner samlats på landsvägen och drifvit tillbaka den
ryska bataljonen, som lämnats därstädes. Det hade varit en lätt sak för dessa 
bataljoner att rycka ned på isen och taga ryssarna i ryggen, under det de i front och
flanker omfattades af de fyra (half-)bataljonerna, som ytterligare fingo en bataljon såsom
reserv. Det ryska avantgardet kunde då lätteligen blifvit alldeles förstördt, ty
hufvudstyrkan var ännu långt borta. Därom kunde Cronstedt förskaffat sig vetskap genom
skidlöpare. Hans underlydande befälhafvare bönföllo också om att få gå till anfall
men förgäfves. Cronstedt tänkte endast på den kungliga instruktionen; där talades
om återtåg. Han fruktade alltjämt att under natten eller påföljande dag blifva »turnerad»
af ofantligt öfverlägsna fientliga massor, hvilka spökade för honom liksom för hans
ämbetsbröder på den andra krigsskådeplatsen. Han ansåg sig för öfrigt hafva gjort
nog för vapenäran. Artilleriet fick fortsätta elden till aftonen för att gifva trossen
tid att komma undan, och därefter drog brigaden sig under natten tillbaka till
Paukarlaks, hvarifrån återtåget senare på dagen, den 12, fortsattes till Vehmasmäki
och dagen därpå till Kuopio. Här tillstötte Karelska jägarkåren, som utan att hafva
någon fiende emot sig småningom gått tillbaka till sina trogna vapenbröder.

<img>Kapten Aminoff och Savolaks' jägare på skidor. 
M. Adlercreutz.</img>

Den 15 skedde uppbrottet från Kuopio och fortsattes återtåget vidare norrut.

Ryssarna förlorade efter striden fullständigt känningen med sina motståndare.
Den 12 fortsatte de emellertid framryckningen, och den 15 närmade sig deras
avantgarde Kuopio. 




<img>Finnarnas framryckning på isen vid Leppävirta. 
M. Adlercreutz.</img>

Vid Henriksnäs, 12 km. söder om nämnda stad, stod i en med snövallar
förstärkt ställning savolaksarnas eftertrupp, hvilken under befäl af kapten Duncker — en
reslig kämpagestalt, lugn och kallblodig, som strax före krigets utbrott vid nyss fyllda
33 år blifvit kapten och kompanichef — utgjordes af 4:e jägar-(half-)bataljonen, några
dragoner och en kanon, tillsammans omkring 300 man. Vare sig eftertruppen blifvit
bortglömd, såsom flera författare påstå, eller att befallning om återtåg med afsikt ännu
icke blifvit den meddelad, nog af ryssarna anföllo den så häftigt, att Duncker fann
sig nödsakad att utrymma sin ställning och på isen draga sig tillbaka mot Kuopio.
Under detta återtåg ryckte det ryska kavalleriet till en styrka
af ett hundratal man i sluten trupp till anfall mot savolaksarna.
Den djupa snön minskade dock farten i anloppet, och en
på sextio stegs afstånd afgifven salva hejdade detsamma. Nu togo ryssarna fram
kanoner, hvilket förmådde de återtågande, som slutit sig ihop i tre afdelningar, att
något öka farten. Genom staden och öfver det breda sundet gick återtåget under
fortsatt strid med den förföljande fienden till Toivala, där den lilla skaran kl. 4 på
eftermiddagen blef upptagen af infanteri och artilleri samt anvisad att besätta och
försvara den något söderut belägna ön Vaajasalo. Efter några timmars kanonad och
sedan ryska skidlöpare hotat att omfatta de tappra savolaksarnas vänstra flygel,
fortsatte desse på aftonen återtåget norrut, hvarvid en obetydlig strid kom till utbrott
mot de förföljande ryssarna. Dessa släppte dock snart taget och förlorade inom kort
känningen med sina motståndare.

Denna kraftfullt ledda återtågsstrid betryggade savolaksbrigadens obehindrade
aftåg och bibragte med en förlust af 34 man ryssarna en dylik om 60 man, »en 

förlust, sådan vi intill dess ännu icke erfarit under detta fälttåg», säger den ryske
häfdatecknaren<footnote>Michailovskij-Danilevskij, sid 16. För öfrigt Aminoff, sid 18, 
Burman, II sid. 11.</footnote>.

Att ryssarna med så ringa kraft förföljde de återtågande berodde på de
befallningar, Tutschkov mottagit från sin öfverbefälhafvare (se sid. 79). Han inskränkte
sig till att låta 5 bataljoner och några hundra ryttare följa savolaksarna ett stycke på
vägen, under det hufvuddelen af divisionen tills vidare stannade i Kuopio. När denna
den 20 aftågade västerut, drogs den framsända afdelningen tillbaka, och af densamma
lämnades 3 bataljoner, 1 husarskvadron, 60 kosacker och 4 kanoner under
generalmajor Bulatovs befäl i Kuopio. Deras motståndare voro nu långt borta.

Desse utförde nämligen ett återtåg, som i hufvudlöshet öfverträffade
hufvudhärens, fastän det på den underordnade krigsskådeplatsen icke egentligen blifvit
bemärkt.

Oaktadt så väl den kungliga instruktionen som Klingspors flera gånger
upprepade befallningar ålade Cronstedt att endast långsamt vika tillbaka och att hålla sig
i jämnhöjd med hufvudhären, och oaktadt Klingspor höll honom väl underrättad om
dennas rörelser, rusade Cronstedt hejdlöst åstad liksom brinnande af begär att så fort
som möjligt nå Uleåborg. Han märkte härvid knappast, att fienden alldeles släppte
honom, och han kom aldrig på den tanken att stanna och se efter, hvad fienden
möjligen kunde hafva för sig. Hade han sålunda stannat exempelvis i Iisalmi, dit
hans trupper efter en mycket ansträngande dagsmarsch anlände den 17, och därifrån
sändt dragoner och skidlöpare tillbaka till Kuopiotrakten, skulle desse utan tvifvel
snart underrättat honom om ställningen. Att kasta öfver ända Bulatovs lilla detaschement 
skulle icke varit någon svår sak, och sedan hade ordningen kommit till ryssarna
att bli »turnerade», för att icke säga innestängda, just det som Tutschkov med full
rätt befarade. Kunde Buxhöwden, när han utfärdade befallningen till 5:e divisionen
att utföra den långa marschen tvärs igenom Finlands tjockaste skogar, förutse, att
hans motståndare skulle göra sig skyldig till ett sådant uppenbart misstag? Detta är
svårt att säga, men det ser ut, som om så varit fallet.

Efter en dags hvila fortsattes återtåget med om möjligt ännu mera ökad hastighet. 
Genom en enformig, tröstlös ödemark gick nu tåget. Sällan tedde sig för ögat
annat än låg och gles barrskog och det hvita snöfältet; hela dagar kunde gå förbi,
utan att man upptäckte den torftigaste människoboning, och den mjuka snön fick
tjäna såsom hviloplats under de kalla nätterna. Efter tio dagars vandring var den
närmare 240 km. långa vägen från Iisalmi tillryggalagd, och den 29 mars intågade
Cronstedt med större delen af sina trupper i Uleåborg. Hufvudhären hade då icke
hunnit längre än till Gamla Karleby och Jakobstad. En del trupper hade emellertid
blifvit afdelade för särskilda uppdrag. Sålunda hade två bataljoner och några ryttare
blifvit afsända till Brahestad för att därifrån i samband med Västerbottens regementes

* 


lifbataljon, Kajana bataljon, ett Österbottenskompani och två kanoner, hvilka småningom
anländt till krigsskådeplatsen, hindra fienden tränga sig emellan båda kolonnerna.
Vidare hade två bataljoner med lika många kanoner lämnats vid Hara bro (vid
Limingå) såsom ett slags brohufvud. Karelska jägarkåren fick stanna vid Limingå,
sedan den på fjorton dagar tillryggalagt icke mindre än 400 km.

Tur hade Cronstedt emellertid nu liksom förut. Om Tutschkov fått sin vilja
fram, skulle han sannolikt med sina hufvudkrafter följt efter Cronstedt, och huru
skulle det då gått med den svenska hufvudhären, som kunnat blifva afskuren på alla
mellan Gamla Karleby och Uleåborg i dess marschväg inmynnande vägar?

Vid mars månads utgång, sex veckor efter fälttågets början, hade hela svenska
fälthären krupit undan till nordligaste hörnet af Finland (då man icke tager 
Lappmarken med i räkningen). Den stod där i två grupper, den ena, den mindre vid
och i trakten närmast söder om Uleåborg, den andra, den större vid Gamla Karleby
och Jakobstad på väg norrut. Den mindre gruppen utgjordes af Savolaksbrigaden,
den större under högste befälhafvarens egen omedelbara ledning af 1:a, 2:a och 3:e
brigaderna jämte Vasa regemente (på en bataljon), som uppfångats i Vasa. Mellan
båda grupperna befunno sig en Västerbottensbataljon och Kajana bataljon i Pyhäjoki
samt ett Österbottenskompani och två kanoner i Kalajoki. I södra Finland stod
Sveaborgs besättning alldeles ensam i fästningen, innesluten och beröfvad all förbindelse
med fälthären.

<img>Savolaks-jägare.</img>
</chapter>


<chapter name="Siikajoki och Revolaks">
<h1>SIIKAJOKI OCH REVOLAKS.</h1>

APRIL.

Under alla omständigheter var det Klingspors afsikt att fortsätta återtåget till
Uleåborg för att där förena sig med Cronstedt. Dennes allt för stora ifver att hinna
tii föreningspunkten kunde öfvergeneralen dock icke gilla, och redan den 23 mars
hade han fran Närpes i skarpa ordalag uttalat sitt missnöje och befallt honom att
åtminstone stanna vid Pulkkila, men detta bref måtte Cronstedt mottagit först efter
ankomsten till Uleåborg. Före uppbrottet från Gamla Karleby anbefallde Klingspor
Cronstedt att till Frantsila (på Kuopiovägen) framsända större delen af Savolaksbrigadens 
trupper, hvilka skulle ställas under befäl af chefen för Savolaks jägarregemente,
öfverste Sandels, under det återstoden skulle besätta vägknuten vid Limingå (se
kartan på nästa sida).<footnote>Sveriges krig åren 1808 och 1809, II sid. 155 och 201.</footnote>

Den 1 april satte hufvudhären sig i rörelse. 2:a brigaden, som hvilat vid
Gamla Karleby, gick främst och nådde den 5 Yppäri by, belägen mellan Kalajoki och
Pyhäjoki. 1:a och 3:e brigaderna förenade sig den 2 i Gamla Karleby. 3:e brigaden,
som stod fienden närmast, anfölls kort efter sitt uppbrott första dagen af Kulnevs
husarer och kosacker, hvilka följdes af infanteri, och råkade i en brydsam belägenhet,
när en af dess kanoner fastnade i snön och dess tistel afbröts, hvarigenom vägen
spärrades. Genom Gripenbergs och de till städes varande befälhafvarnas rådighet
räddades emellertid ställningen, och brigaden kom undan med en förlust af några få
man. Den 5 nådde båda brigaderna Kalajoki, och de två närmast följande dagarna
hvilade alla trupperna.

Den till Uleåborg komna hufvuddelen af Savolaksbrigaden fick icke lång hvila
efter sin ansträngande marsch genom hela östra Finland, ty den 31 mars var den
åter på benen och ryckte fram till Kempele (10 km. söder om Uleåborg). Därifrån
fortsatte en del af trupperna följande dagen till Hara bro (vid Limingå), hvarest
öfverste Sandels mottog de trupper, som ställdes under hans befäl, nämligen 2:a
och 3:e infanteri-(half-)bataljonerna, 3:e jägar-(half-)bataljonen och 6 kanoner. Med
dessa begaf han sig den 2 april till Frantsila och utsatte bevakning på de åt det
fientliga  hållet  ledande  vägarna. Savolaksbrigaden var nu delad i fyra ungefär lika 
<img>Trakten mellan Kalajoki, Piippola och Uleåborg.</img>



stora delar, en i Frantsila, en vid Hara bro, en vid Kempele och en i Brahestad,
hvarjämte de nyanlända trupperna stodo i Uleåborg. Genom ändamålsenligt ordnad
spaningstjänst var Sandels förvissad om att i händelse af fientligt anfall i tid hinna
samla de tre längst framskjutna grupperna vid Frantsila. Någon fiende hade han
emellertid ännu icke emot sig.

Under uppehållet i Kalajoki utgafs den 7 april befallning om bildandet af en
femte brigad, hvilken under öfverste Sandels' befäl kom att utgöras af de nyanlända
trupperna, nämligen Västerbottens regementes lifbataljon under major Lagerborg,
Österbottens regementes 2:a bataljon (3 kompanier) under öfverste Silfverhjelm, Kajana
bataljon under öfverstelöjtnant Fahlander, Vasa regemente (en bataljon på 6 kompanier)
under öfverstelöjtnant Conradi, Österbottens nya rotering (2 kompanier <footnote>Utgjorde 
återstoden af det nyuppsatta Vasa regemente och kallades längre fram Uleåborgs
bataljon.</footnote>) under
major Bosin, hvarjämte dit öfverfördes 1:a (half-)bataljonen af Savolaks jägarregemente,
nu mera under major Grotenfelts befäl, 1 skvadron karelska dragoner och 8 kanoner
(4 ur 3:e 6-pundiga batteriet och 4 3-pundiga). Till brigaden räknades vidare arméens flottas
trupper, hvilka utgjordes af Sjömans (f. d. Kristina) volontärkompani, Muncks (f. d.
Laivanlinna) volontärkompani, den af båtsmän bildade sjömilitiæbataljonen jämte en
afdelning sjöartilleri. Tillsammans uppgick brigadens styrka till 3,500 man. 4:e
brigaden utgjordes härefter af Savolaks infanteriregemente med sina 4 (half-)bataljoner,
Savolaks jägarregemente med 3 (half-)bataljoner (omnumrerade till 1:a, 2:a och 3:e)<footnote>Vid båda Savolaksregementena utöfvades regementsbefälet numera af den äldste
bataljonschefen.</footnote>,
Karelska jägarkåren med 2 (half-)bataljoner, dragonvargeringen, 1 skvadron Karelska
dragoner och 10 kanoner (2:a 6-pundiga batteriet och 4 3-pundiga kanoner <footnote>Till brigaden 
räknades ytterligare 20 3-pundiga kanoner, partikanoner och nickor. — Sveriges krig 1808 och 
1809, II bil. 29.</footnote>).

Det var Klingspors afsikt att låta hären tills vidare stanna vid Kalajoki, där en
fördelaktig ställning stod den till buds, men då kölden helt tvärt förbyttes till flera
graders värme, började han frukta, att isen på älfvarna skulle kunna gå upp och
återtåget sålunda försvåras, hvarför uppbrott skedde den 8. Nu inställde kölden sig
emellertid lika sträng som förut, hvarför marschen afbröts vid Pyhäjoki, mellan
hvilken by och Brahestad trupperna fingo hvila en hel vecka för att tillgodogöra sig
landets tillgångar.

På ryska sidan blef ställningen vanskligare, ju längre svenska hären drog sig
undan. Buxhöwden hade redan vid fälttågets början tänkt sig möjligheten att på isen
kunna öfverföra trupper till Sverige och att för dessa kunna välja vägen öfver Ålands
haf. Men detta lät sig icke göra, emedan hafvet var fylldt af drifis. Han riktade då
sin uppmärksamhet på Qvarken och misstänkte, såsom vi redan funnit, att Klingspor
ämnade ställa sitt återtåg däråt. Men äfven denna förmodan slog fel, och när ryssarna 
anlände till Vasa, kunde vägen öfver isen icke längre användas. Det återstod under
sådana förhållanden intet annat än att fortsätta förföljningen, oaktadt de härtill 
användbara trupperna nådde en ganska ringa styrka.

Buxhöwden befallde med anledning häraf, att Bulatov från Kuopio skulle
rycka fram till Uleåborg och på vägen om möjligt besätta Kajana, samt att Tutschkov,
när han mottoge dessa bestämmelser, skulle låta en stark afdelning taga af vägen till
Gamla Karleby för att sedan fortsätta till Uleåborg i afsikt att tillsammans med Bulatov 
intaga denna stad, under det återstoden af 5:e divisionen fortsatte till Jakobstad för att
i förening med Kulnevs trupper tjäna de andra såsom understöd. Rajevskij skulle
tills vidare kvarstanna i Vasa för att bevaka kusten. <footnote>Sveriges krig åren 
1808 och 1809, II sid. 153.</footnote>

Skrifvelsen med dessa anordningar träffade Tutschkov den 3 april, när hans
främsta regemente kort förut passerat Lintulaks och de efterföljande just nått nämnda
ort. Han lät då hela kolonnen genast inslå vägen till Gamla Karleby, som spetsen
nådde den 9 april. Turtschaninov, som den 31 ryckt in i Vasa och där förenat sig
med Rajevskij, uppbröt först den 6 april och nådde den 10 Gamla Karleby. Kulnev
hade af egen ingifvelse följt fienden till Ny Karleby, där han, såsom redan blifvit
nämndt, den 1 april sammandrabbade med dennes eftertrupp. Sedermera fortsatte han
vägen norrut utan strid med de i återtåg stadda. Bulatov slutligen uppbröt från
Kuopio den 6 april och marscherade norrut öfver Iisalmi.

Under den hvilotid, som uppstod, medan svenska hären dröjde vid Pyhäjoki,
togo de ryska befälhafvarna åter fram sina proklamationer och sökte få dem spridda
inom svenska hären, ja deras förmätenhet gick så långt, att Kulnev genom en
parlamentär uttryckte sin åstundan att få personligen tala med befälhafvaren för den
svenska eftertruppen för att till honom öfverlämna ifrågavarande papper. Han fick
emellertid på ett bestämdt och värdigt sätt svar på tal genom ett bref, undertecknadt af
generaladjutanten Löwenhjelm.<footnote>Montgomery, I sid. 80, Sveriges krig åren 1808 
och 1809, II sid. 158.</footnote>

Den 16 april bröt svenska hären upp från Pyhäjokitrakten, och var det
Klingspors afsikt att låta den intaga en ny ställning i höjd med Brahestad och att
bibehålla denna, till dess vårflödet infann sig. Då ansåg han lämpligast att draga sig
tillbaka bakom den låglända ängsmark, som är känd under namnet Limingå äng, och
som vid sagda tid plägade ligga under vatten, för att söka sig en ny ställning i höjd
med Kempele med vänstra flygeln utsträckt öfver Kajanavägen.<footnote>Sveriges krig 
åren 1808 och 1809, II sid. 159.</footnote>

Den såsom arriergarde tjänande 5:e brigaden hade icke hunnit bryta upp
från Yppäri, förr än den blef anfallen af ryssarna, som nu hunnit fatt flyktingarna.

Sedan Tutschkov vid Gamla Karleby förenat sin grupp med Turtschaninovs
och Rajevskijs, för hvilken sistnämnda Kulnevs grupp tjänade såsom avantgarde, 
uppbröt han därifrån den 12 april. Hans sammanlagda styrka uppgick till högst
6,000 man och Bulatovs till 1,500, under det svenska hären vid innevarande tidpunkt
uppgick till 14,200 man, fördelade med 7,400 på kustvägen, 3,360 (4:e brigaden) i
trakten af Frantsila och 3,450 (5:e brigaden) i reserv bakom de förra.
<footnote>Sveriges krig åren 1808 och 1809, II bil. 28, 30 och 31. I alla 
styrkeuppgifterna tages endast hänsyn till de stridande men medräknas officerare 
och sannolikt äfven sjuke.</footnote>

Främst på ryska sidan var såsom vanligt »den tappre» Kulnev.

<img r>Öfverste J. P. Kulnev.</img>

Jakob Petrovitsch Kulnev tillhörde en rysk adlig släkt och föddes 1763. Såsom
en rask och hurtig kavalleriofficer utmärkte han sig på krigsskådeplatsen både i Turkiet
och Polen och blef vid föga mera än trettio års ålder major. Fälttåget i Västpreussen
på våren 1807 kallade honom till ny och ärofull verksamhet, och i april sagda
år blef han öfverstelöjtnant, jämnt ett år därefter öfverste och i december 1808
generalmajor. Fortfarande djärf, tilltagsen och outtröttlig, fanns Kulnev alltid
till städes, där hans fiender gjorde sig skyldiga till någon försummelse. Med
sin af vän och fiende lika erkända tapperhet och plikttrohet förenade Kulnev
den största godmodighet, stränghet i upprätthållande af tukt och ordning samt
erkänsla af tapperhet hos motståndaren, hvilken sistnämnda egenskap räddade
flera af de svenska officerarna. Lika grym, som han, »en bild af bara skägg»,
tedde sig för sina fiender, lika mild var han i kvarteret, där han lekte med barnen,
där han efter balen drack afskedsskålen ur sin skönas sko, och där han efterlämnade
sent glömda minnen. »Han kysste och han slog ihjäl med samma varma själ». 
<footnote>Under detta krig skola vi många gånger återfinna Kulnev. De följande åren såg 
honom kämpa i Turkiet, och 1812 stod han under Wittgenstein mot fransmännen men blef 
redan den 1 augusti sårad och dog kort därefter.</footnote>

Ryssarnas hufvudstyrka hade den 15 hunnit Kalajoki och deras avantgarde
under Kulnevs befäl den något längre fram belägna byn Vasankari. Midt i natten
till den 16, natten efter Långfredagen, bröt Kulnev upp och delade sin styrka i två
grupper. Med den ena, som räknade bortåt 600 man, mest infanteri, och en kanon, 

följde han landsvägen mot Yppäri, medan den andra, något svagare och till hälften
bestående af kavalleri med två kanoner, tog vägen öfver isen mot Yppäriåns mynning.

I Yppäri by och i gårdarna utefter ån hvilade 3:e brigaden under skydd af
Nylandsbataljonen, hvilken skjutits fram ett par kilometer söder om byn och bevakade
sig med tre starka fältvakter. Äfven denna bataljon, hvars hela styrka uppgick till
350 man, hade nödgats intaga en ganska spridd förläggning, men för att undvika
olägenheterna däraf i händelse af strid hade bataljonschefen, öfverste v. Döbeln efter
gudstjänstens slut på Långfredagen låtit kompanierna i den djupa snön trampa upp
vägar till de utsedda stridsställningarna. Denna förtänksamhet räddade brigaden
för öfverrumpling, när den flinke Kulnev stormade fram vid half 4-tiden på
morgonen, just då reveljen slogs vid Döbelns bataljon.

<img l>Öfverste Löwenhjelm (på äldre dagar). 
Efter litografi.</img>

Striden blef ganska het. Den ryska kanonen afbröstades på vägen, och på
båda sidor om denna utvecklade sig infanteriet, hvarefter det af öfverstelöjtnant
Karpenkov framfördes till stormning. Nylandsbataljonen besvarade elden och
hade till sin hjälp fått ett par partikanoner, som ryckt in i främsta linien.
Efter hårdnackadt motstånd blef ryssarnas anfall tillbakavisadt i fronten; ännu
en gång kommo de tillbaka under vildt skrik, men soldaterna blefvo icke däraf
förfärade, skref Döbeln i sin dagbok och tillade därefter: »De föregående dagarnas
uppmaningar till mened och förräderi hade så äggat honom, att det snarare
blef svårt att tillbakahålla dess ifver». Den vänstra ryska kolonnen närmade sig under
tiden åmynningen men mottogs där af Tavastehus' regementes jägarbataljon under
öfverste v. Essen, som af brigadchefen blifvit sänd dit för att trygga nyländingarnas
återtåg. Käck och hetlefrad, plumsade Essen, en redan några och femtio års man, i
den djupa snön, fram till skyttekedjan, hvilken kraftigt höll ryssarna stången. Med
de öfriga trupperna hade Gripenberg emellertid anträdt återtåget, men ett stycke
norr om bron måste båda bataljonerna stanna och släppa de andra igenom, hvarefter
återtåget fortsattes i god ordning och under oupphörlig strid med den förföljande
fienden.



<img>Öfverste Löwenhjelms tillfångatagande.  
Nils Kreuger.</img>



Då meddelan om striden vid Yppäri inkom till högkvarteret i Pyhäjoki, hade
Löwenhjelm föreslagit, att man skulle upptaga en afgörande strid, och verkligen
lyckats drifva sin vilja igenom. Till 2:a brigaden, som började tåget, sändes befallning
art vända om och att på vägen öfver isen kringgå ryssarnas vänstra flygel, till 1:a
brigaden att stanna vid Pyhäjoki och hålla sig beredd till strid. Själf uppsökte 
Löwenhjelm Gripenberg och framförde till honom befallning att försvara öfvergången af ån
vid Viiret. Trots hans truppers redan medtagna krafter lät Gripenberg dem genast 
utveckla sig på krönet af den ganska branta norra dalsidan med Döbelns bataljon i 
midten, stödd af ett sexpundigt batteri. Ny ammunition anskaffades, och snart voro
tavastehusara och nyländingarna åter färdiga till strid.

Denna blef också ganska het. Ryssarna hade fått någon förstärkning både i
infanteri och artilleri och anföllo med ytterlig häftighet. Finnarnas ställning var god,
deras antal sannolikt något öfverlägset fiendens, och försvaret blef hårdnackadt. Icke
ett steg veko de; och där striden var hetast, där syntes den lille mannen med bandet
om pannan, lifvande till mod och uthållighet. Stor skada ledo finnarna dessutom
af de ryska skidlöparna, som omringade dem och icke kunde afvisas, enär skidlöpare
på svenska sidan endast funnos vid trupperna från Savolaks, Rautalampi 
skidlöparekompani oberäknadt.

Det såg ut, som om striden skulle vända sig till svenskarnas fördel, då helt
oväntadt befallning om återtåg ingick från högste befälhafvaren. Löwenhjelm, som
icke begrep orsaken härtill, skyndade till högkvarteret för att söka utverka tillstånd
till stridens fortsättande. Under tiden anordnades återtåget af Gripenberg, »som,»
enligt Döbelns vittnesbörd, »från början till slut alltid själf återföljde sina trupper».
Kanonerna sändes i förväg, och infanteriet följde efter. Snart upptogos de af striden
uttröttade tavast- och nyländingarna af först en och sedan ytterligare en
Åbolänsbataljon, och åt Döbeln anförtroddes att med dem hålla den häftigt förföljande fienden 
på afstånd. Detta var emellertid ingen lätt sak, och Döbeln skrifver själf om denna
strid: »Fiendens stojande öfvermod, då våra trupper, som fått ordres att dra sig
tillbaka, öfvergåfvo höjden, och dess häftiga attaque med utbredd jägarkedja, kanoner
och haubitzer, mot en enda i kedja satt arriergardes bataillon, som steg för steg
disputerade fältet, var förundransvärdt, och länder Åbo läns befäl och manskap vid
denna bataillon till mycken heder.»

Gripenberg drog emellertid sin brigad tillbaka bakom återstoden af den 1:a,
som tagit ställning vid Pyhäjoki, och till hvilken de båda Åbolänsbataljonerna
återgingo. Ryssarna följde efter och riktade sin hufvudsakliga ansträngning mot Nylands 
jägare, som tillika med två kanoner hade sin plats på isen, ytterst på högra flygeln.
Bakom dessa inträffade tre skvadroner af 3:e brigaden, som skickats Palmfelt till
förstärkning för att hålla de talrika ryska husarerna och kosackerna på afstånd. Nu
återkom äfven Löwenhjelm, sedan han funnit »aftåget ohjelpligen begynt». Han 

hade haft den oturen att rida omkull och stöta sitt hufvud, hvarefter han tagit en
säkerligen för stor dosis droppar för att hålla sig uppe. Dessa i förening med kölden
hade utan tvifvel gjort honom något oredig. När han nu fick se de ryska ryttarhoparna 
på isen, sprängde han fram till de finska dragonerna, tillropade dem »marsch,
marsch!» och störtade därefter mot fienden. Hans kommando uppfattades likväl icke,
utan endast åtföljd af sin adjutant, kapten Clairfelt, rände han in bland fienderna.
Hans häst stupade; han själf störtade till marken, sårad af pikstyng och sabelhugg,
och räddades af adjutanten, som kastade sig öfver honom högt utropande, att det
var den svenske generaladjutanten. Utplundrade och i det ömkligaste tillstånd fördes
båda fångarna till ryska högkvarteret, hvarest de emellertid mottogos med den
största aktning.

Striden fortgick emellertid med häftighet, synnerligast kring de båda kanonerna.
Här fick öfverste Fleming vid åboläningarna, en 44 års man och en utmärkt officer,
sitt ena ben afslaget af en kanonkula och afled få dagar därefter i Brahestad. Palmfelt
anträdde snart återtåget öfver isen och utförde det i en öppen fyrkant med infanteriet
på en utsträckt linie tillika med några kanoner främst och efterst, dragonerna på den
yttre flygeln. Det ryska kavalleriet red flera gånger till anfall men mottogs med
så skarpa salvor ur gevär och kanoner, att det måste hålla sig på vederbörligt
afstånd.

Snart upptogs äfven 1:a brigaden af den 3:e, hvarefter striden afstannade. På
aftonen gick 2:a brigaden till hvila i Salo, 1:a brigaden i Pattijoki, 3:e i Brahestad.
Kulnev stannade i Piehinki, Tutschkov med ryska hufvudstyrkan i Pyhäjoki.

Striden hade varit het denna dag och kostat svenskarna 17 officerare och 166
man. Den hade på samma gång varit lärorik, ty den hade visat, att fienden, om än
öfverlägsen den ringa styrka, som vid hvarje särskildt tillfälle stått emot honom, dock
icke hade en sådan öfverlägsenhet, som de högsta befälhafvarnas fruktan gifvit honom,
äfvensom att de finska trupperna väl bestått eldprofvet. Ökadt mod och större
tillförsikt till egna krafter blefvo sålunda stridens närmaste följder 
<footnote>Sveriges krig åren 1808 och 1809, II sid. 160, Montgomery, I sid. 84, 
Björnstjernas anteckningar, I sid. 238, Anteckningar om Döbeln, I sid. 208.</footnote>.

En annan följd af striden skulle äfven blifva af stor betydelse. Löwenhjelms
framstående egenskaper hade icke varit tillräckliga att utöfva inflytande på högste
befälhafvarens begär att draga sig undan. Hans efterträdare Adlercreutz skulle i detta
fall lyckas bättre. Dennes lugn och fasta karakter kommo valet af honom till
generaladjutant att hälsas med bifall af hög och låg inom hela hären. För åtskilliga af sina
vänner tillkännagaf han sin föresats att vid första tillfälle våga en allvarsam dust med
fienden samt att därvid antingen falla eller återställa de svenska vapnens fördunklade
ära<footnote>Björnstjernas anteckningar, I sid. 246.</footnote>. Tillfälle därtill kom redan dagen efter den, då yttrandet fälldes.



Befälet öfver 2:a brigaden öfvergick till öfverste v. Döbeln, som därigenom
kom i spetsen för björneborgarna.

Påskdagen den 17 april hvilade trupperna på båda sidorna. På grund af 
anmälan från Cronstedt, att en stark fientlig kolonn vore i antågande öfver Pulkkila,
uppgaf Klingspor sin plan att stanna vid Brahestad och beslöt att i stället gå tillbaka
till linien Karlö—Siikajoki, hvarigenom han skulle komma något närmare Uleåborg
och trupperna på vägen åt Kuopio. Befallning utgick därför till 1:a brigaden att
följande dag på isen förflytta sig till Karlö, till de båda öfriga brigaderna att fortsätta
återtåget till trakten af Siikajoki.

Med anledning häraf bröt 1:a brigaden upp redan kl. 3 på morgonen, de båda
öfriga brigaderna något senare. 2:a brigaden, som utgjorde arriergarde, nådde Pattijoki
och upphanns då af kosackerna, hvilka blefvo allt mer och mer närgångna, men
lämnades ostörda, enär öfvergeneralen hade befallt, att man skulle undvika strid. Sålunda
fortgick återtåget till Hirvaskaari by, vid pass 5 km. söder om Siikajoki, där major
Furuhjelms bataljon utsattes på förpost, under det återstoden fortsatte vägen mot Siikajoki.
Knappt hade förposterna blivit utsatta, förr än de vid tolftiden anföllos af fienden
(se kartan på sid. 123).                

Kulnev hade med det ryska avantgardet hvilat i Piehinki och där blifvit
förstärkt med ett par bataljoner, så att hans styrka torde uppgått till något mera än
2,000 man. Redan kl. 2 på natten hade han satt sig i marsch, och framemot
middagstiden fick han meddelan om, att en svensk truppstyrka stannat vid Hirvaskaari.
Sin vana trogen gick han ofördröjligen till anfall mot densamma, under det en del
infanteri sändes utefter stranden för att kringgå fiendens högra flank och kavalleriet
på isen slog in riktningen mot Siikajokiälfvens mynning.

Döbelns utvecklade arriergardesbataljon mottog anfallet och drog sig under
strid tillbaka till Siikajoki kyrka, där Adlercreutz utsett ställning för brigaden. Härvid
blef ett kompani under fänrik Blume, som bevakade stranden, afskuret och måste med
bajonetten bana sig väg till de sina, hvarvid det lämnade 24 man i fiendens händer.

Ursprungligen har Siikajokiälfven fallit ut i hafvet något längre söderut, än
nu är fallet. Dess gamla, numera uttorkade flodbädd skiljes från det nya loppet
genom en några hundra meter bred, skogbevuxen ås, på hvars högsta punkt kyrkan är
belägen. På andra sidan om den gamla flodbädden stiger marken till samma höjd
med den nyss nämnda åsen och är äfven här bevuxen med skog. Älfven har en bredd
af omkring 300 meter och kunde på isen allestädes öfverskridas. Dess östra strand
reste sig långsamt och kantades liksom den västra stranden af åtskilliga gårdar, hvilka
aftecknade sig mot den bakom varande skogen.

På åsen mellan båda flodbäddarna hade Döbeln tagit ställning med bataljonen
Eek utvecklad i en lång skyttekedja långs höjdkammen. I denna kedja framfördes
två kanoner på själfva vägen, och på åsens bakre sluttning ställde sig bataljonen 


<img><b>Ur kavalleristriden på isen vid Siikajoki.</b>
<i>N. KREUGER.</i></img>




<img><b>Ur kavalleristriden på isen vid Siikajoki.</b>
<i>N. KREUGER.</i></img>

v. Otter till höger om vägen med skvadronerna bakom sig, bataljonen Furumark till
vänster om vägen och ännu längre till vänster nere vid prästgården såsom en sista
reserv bataljonen Grönhagen. I denna ställning fick Döbeln i uppdrag att trygga
härens obehindrade återtåg öfver älfven.

<img>Trosskolonnen möter 1:a brigaden, som återvänder till striden vid Siikajoki.  
Nils Kreuger.</img>

Klockan var redan ett, när ryssarnas spets syntes i skogsbrynet framför
björneborgarnas ställning. Kulnev lät sina kanoner afbrösta vid Pyhtilä gård, och infanteriet
utbredde sig i en lång kedja utefter skogsbrynet ända ned till älfstranden vid Grytilä.
Snart smattrade elden lifligt från båda sidorna. De svenska kanonerna, af Helvigs
modell, visade inom kort sin öfverlägsenhet öfver de ryska, om än deras
betjäningsmanskap plockades bort af de ryska skyttarna. Vänstra flygeln af Eeks bataljon höll
sig emellertid, men olycksbådande började det se ut på den högra. Här satte ryssarna
tydligen in öfverlägsna krafter. Och i sanning, det var deras vänstra kolonn under
Turtschaninov, som följt stranden, och som nu tydligen hade för afsikt att afskära
björneborgarna återtåget. Men deras nya chef hade goda ögon; han märkte i tid faran
och lät bataljonen v. Otter förlänga Eeks linie åt höger ända till Klockargården,
hvarigenom jämnvikten återställdes. Men nu började ställningen blifva betänklig för midten

och vänstra flygeln, där de båda öfriga bakomvarande bataljonerna ryckt in i främsta
linien. Manskapet var uttröttadt efter en marsch på mera än 30 km. och en het strid
under många timmar och räknade de få återstående patronerna. Då vid half sextiden
på aftonen mottog Döbeln budskapet, att han icke längre behöfde hålla sin ställning.

Klingspor hade med högkvarteret i god tid på förmiddagen afrest från Brahestad 
till Pietola gård på östra stranden af Siikajokiälfven, icke långt från färjstället,
och hade gifvit Adlercreutz i uppdrag att öfvervaka truppernas rörelser. Då striden
uppblossade vid Siikajoki kyrka och många timmar säkerligen skulle åtgå för att
undanföra den på östra älfstranden samlade trossen, sände han genast befallning till
1:a brigaden, som var på väg till Karlön, att stanna äfvensom till 3:e brigaden att
göra sig beredd till strid.

Bland de i återtåg stadda trosskolonnerna rådde, begripligt nog, ganska stor
oreda, och denna ökades ännu mera, när 1:a brigaden skulle släppas förbi, men allt
gick dock, och mellan kl. 5 och 6 utvecklade brigaden sig utefter älfstranden norr
om vägen, mellan gården Matinheikki och färjstället. Nylands jägare voro först på
platsen och tillbakavisade det ryska kavalleriets anfall ute på isen, såsom strax skall
nämnas. 3:e brigaden hade då redan sträckt ut sig utefter älfstranden från färjstället
söderut till Törmälä torp. Midt för färjstället voro fyra sexpundiga kanoner
afbröstade.

Vid samma tid som ställningen bakom älfven besattes, utrymde Döbeln sin
framskjutna och numera ytterst vanskliga post. Midten af infanteriet och båda
kanonerna, som bröstades upp med infanteriets tillhjälp, drogo sig tillbaka förbi kyrkan,
högra flygeln slog in riktningen mot Pietola, den vänstra gick förbi prästgården.
Ryssarna följde i hack och häl, till dess den nya linien öppnade eld och hejdade dem.
2:a brigaden gick igenom sagda linie, samlade sig därefter och marscherade till
Karinkanta.

När svenskarnas främsta linie gick tillbaka, störtade det ryska kavalleriet, som
hållit sig på isen utanför Mahkises torp, fram mot dess högra flank, v. Otters bataljon.
En lång linie af husarer och kosacker syntes på snön tvärs öfver älfven. Då visade
sig ett knappt hundratal nyländska dragoner (tre skvadroner) vid Pietola, där de redo
ned på isen och mötte fienden. De måste dock snart vika men upptogos af Nylands
jägare, som nu besatte Pietola gård, där öfverbefälhafvaren och hans stora stab ett
ögonblick sväfvade i fara, och läto de medförda partikanonerna träda i verksamhet.
Det ryska kavalleriet vände.

Det ryska infanteriet utbredde sig emellertid långs hela stranden ända till
udden vid Mahkises torp i väster och gården Soini till höger, en sträcka af 2,400 m.
Vid kyrkan fördes artilleriet fram men tvangs snart till tystnad af de svenska
sexpundingarna. Kulnev ville nu vinna spelet genom ett raskt anfall mot sin fiendes
vänstra flygel, hvarefter han hoppades kunna nå svenskarnas återtågsväg. Lahdinpirä

<img>Striden vid Siikajoki.</img>

torp på östra älfstranden blef anfallsmålet, och mot detta satte han sin högra flygel i
rörelse. Denna ryckte verkligen öfver älfven men förmådde icke arbeta sig fram till
torpet och hejdades afgjordt, när 3:e brigadens reserv, Tavastehus' jägare, besatte det 
norr därom belägna skogsbrynet.

Som dagen var långt framskriden, trupperna uttröttade och ändamålet med
striden, obehindradt aftåg, vunnet, hade Adlercreutz just sändt befallning till 3:e
brigaden att börja återtåget. Han satt till häst på höjden midt emot kyrkan och följde
tankfullt händelsernas gång. Då han nu såg, huru ryssarna allt mera sträckte ut
sina båda flyglar, och huru deras både artilleri- och gevärseld domnade af i midten,
fattade han plötsligt ett djärft beslut. »Mina herrar,» sade han vändande sig till
högkvarterets stabsofficerare, »ögonblicket är inne. Jag tror mig med Guds hjälp 
kunna spränga fiendens center. Kan jag lita på Er?» — »Ja, ja!» utropades med
en mun. Anfallet ordnades skyndsamt, och stabsofficerarna kringförde det glada
budskap, efter hvilket alla så länge väntat, och som mottogs med dånande hurrarop.
Major v. Hertzen vid Nylands jägare och löjtnant Kihlström vid Tavastehus'
regemente störtade med hvar sitt kompani såsom en stormvind öfver älfven. Den raska
Kihlström föll död till marken; hans manskap tvekade ett ögonblick, men nya män
kommo till, två kompanier åboläningar kastade sig in i striden, och inom ett 
ögonblick var kyrkbyn i finnarnas händer. Skogen mellan byn och prästgården rensades
hastigt, och flera fångar togos. Ryssarna sökte på denna del af slagfältet stöd i Gertula
gård och strömmade tillsammans där och tillbommade alla utgångar. Mot denna
gård, som blef en slutpunkt för hela ställningen, anryckte nu äfven trupper från
svenskarnas vänstra flygel, en partikanon fördes fram, och stormlöpningen mot gården
blef slutligen så stark, att motståndet bröts och gården föll i de anfallandes händer,
hvarvid dess försvarare skingrades åt olika håll. Detta blef tecken till återtåg för
hela ryska linien, som samlades först ett godt stycke från slagfältet. Svenskarnas
förföljning räckte icke långt; det var dessutom redan mörkt.

Stor var glädjen på svenska sidan. Genom den nye generaladjutantens blick 
och påpasslighet hade hären mot högste befälhafvarens önskan vunnit en seger.
Förtrollningen var bruten; fienden var ingalunda så stark, som man befarade — hans 
hufvudstyrka deltog dock icke i striden —, och icke heller var han oöfvervinnerlig.
Allt detta ingaf nytt mod, ny tillförsikt, ny lefnadslust efter det pinsamma återtåget; 
alla andades lättare och längtade efter vårens ankomst, då ett omslag i krigsläget
kunde motses.

Segern hade emellertid varit dyrköpt. Något mera än 200 man hade den
kostat segrarna och bland dessa flera tappra officerare. Ryssarnas förlust i döde och
sårade var ungefär lika stor, men därtill kommo ytterligare bortåt 200 fångar<footnote>Sveriges krig åren 1808 och 1809, II sid. 168, Montgomery, 
I sid. 90, Björnstjernas anteckningar, I sid. 252, Anteckningar om Döbeln, 
I sid. 212.</footnote>. 



<img>Adlercreutz vid Siikajoki.  
M. Adlercreutz.</img>



Klingspor hade nu kunnat följa sin plan att förlägga hären i linien Karlö—Siikajoki, 
men trots segern fann han det betänkligt att aflägsna trupperna så långt
från de nu i Uleåborg hopade förråden. En sammanträngd ställning i närheten af
denna stad ansåg han därför nödvändig, och följande dagen samlades alla tre brigaderna,
i trånga kvarter kring Lumijoki by. 5:e brigaden stod då strax intill vid Limingå,
4:e brigaden vid Frantsila.

Efter finnarnas aftåg besatte det ryska avantgardet den 19 Siikajoki, under
det hufvudstyrkan förlades i och omkring Brahestad. Bulatovs detaschement inträffade
samtidigt vid Pulkkila.

*

De under Cronstedts befäl stående trupperna bibehöllo ganska länge sin spridda
förläggning, men deras högra flygel drogs allt närmare Limingå, i den mån hufvudhären 
tog kvarteren vid kusten i anspråk. Efter någon tid började de utsända skidlöparna 
inberätta annalkandet af en fientlig kolonn, hvars styrka än uppgafs till 1,000,
än till 2,000 man, och som man ibland trodde skulle välja vägen öfver Kajana.
Dessa underrättelser föranledde sammandragningen af 4:e brigaden vid Frantsila och
Temmes, af 5:e brigaden kring Limingå. Den 19 april var hela 4:e brigaden under
Cronstedts befäl samlad vid Frantsila med undantag af dragonvargeringen, som stod
vid Temmes. Sandels med 5:e brigaden var ställd till Cronstedts förfogande. Den
ryska kolonnens ankomst till Pulkkila kände man fullväl, och om dess styrka trodde
man sig äfven säkert underrättad.

I Pulkkila mottog Bulatov från Tutschkov en från Pyhäjoki afsänd befallning
att bryta af mot nordväst för att vid Revolaks träda i förbindelse med hufvudkrafterna. 
Efter några dagars hvila lämnade hans detaschement den 20 Pulkkila, sedan
en bataljon med tre kanoner afdelats till den viktiga Kuopiovägens skydd, och slog
in vägen till Brahestad, hvilken det följde till Vihanti, där det tog af mot Revolaks.
Underbart förefaller i sanning att se en handfull folk, icke mera än ett halft tusental
man, släppa sin återtågsväg för att på vinst och förlust uppsöka sina kamrater, hvilka 
hart när låtit besegra sig af fienden. Och härvid måste den lilla skaran utföra en
marsch på flera dagar med en tre- eller fyrdubbel motståndare på sidan om sig. Om
Cronstedt, då han genom en mot Pulkkila på spaning utsänd officer fick underrättelse
om Bulatovs aftåg därifrån på Brahestadsvägen, satt sin brigad i marsch mot Vihanti
och där fallit ryssarna i ryggen, skulle det snart varit ute med dem, och Sandels'
brigad fanns dessutom för att fullborda deras nederlag. Tänker man sig ytterligare,
att Klingspor efter striden vid Siikajoki låtit sina tre brigader stanna på slagfältet, i
hvilken händelse ryska hufvudstyrkan icke kunnat lämna Brahestad, så behöfves icke
stor skarpsinnighet för att tänka sig ryssarnas läge. Efter en seger vid Siikajoki och 

en i trakten af Vihanti skulle de segerrika trupperna sannolikt icke kunnat hållas,
förr än de drifvit den till antal vida underlägsna fienden långt ut på Bottenhafvets is.
Men dylik skarpsinnighet ägde icke de svenska befålhafvarna, Cronstedt lika litet som
Klingspor. Den förre lydde bokstafligen sin mottagna befallning att hålla
Frantsila-vägknuten; den senare tänkte endast på skyddet af sina i Uleåborg samlade förråd.

Omtanken om dessa gick så långt, att, under det 1:a, 2:a och 3:e brigaderna
bibehöllo sin förläggning kring Lumijoki, den 5:e drogs tillbaka till Oulunsalo och
den 4:e till Temmes.

Så förgick en vecka, och då ryssarna oaktadt sin ringa styrka fortfarande
lämnades i besittning af handlingsfriheten, fattade de naturligt nog det djärfva beslutet
att drifva bort sina motståndare genom ett samtidigt anfall från Siikajoki och Revolaks.
Underrättelsen härom ingick till svenska högkvarteret liksom äfven uppgift om, att
den i Revolaks inkvarterade ryska styrkan ingalunda öfversteg 2,500 man och icke
kunde få förstärkning på närmare håll än från Siikajoki. Då steg blodet Adlercreutz
åt hufvudet, och slutligen lyckades han öfvertyga sin general en chef om, att det
skulle blifva lättare att trygga härens ställning vid Uleåborg, om fienden fördrefves
från det nära grannskapet. Cronstedt fick på grund häraf bryta upp från Temmes
den 25 april på aftonen och inträffade efter en besvärlig marsch följande morgon i
Paavola. Han hade med sig alla fyra Savolaks-infanteri-(half-)bataijonerna, 1:a och
3:e jägar-(half-)bataljonerna, 50 dragoner och 4 lätta kanoner, och vid Paavola slöto
sig till honom Karelska jägarkåren, som ryckt fram dit från Limingå. I Temmes hade
han lämnat 3:e jägar-(half-)bataljonen och sina öfriga kanoner, hvilka icke kunde
fortskaffas till följd af det efter föregående töväder dåliga väglaget.

Sent på aftonen den 26 mottog Cronstedt från Adlercreutz anordningarna för
anfallet, hvilka föreskrefvo, att han kl. 3 på natten skulle anfalla Revolaks, och
lofvade Adlercreutz att samtidigt från Lumijokihållet gå till anfall med en bataljon för
att dela fiendens uppmärksamhet.

Det var dock ingen lätt sak att i natten få trupperna ur sina spridda kvarter,
och sålunda blef klockan ett, innan brigaden, 2,250 man stark,<footnote>Sveriges 
krig åren 1808 och 1809, II sid. 208. Montgomery och Aminoff beräkna styrkan
till 1,800 man.</footnote> kunde sätta sig i
marsch. Vägen var obanad, och dagsmejan hade så förstört väglaget, att det icke
skulle gå lätt att komma framåt. Att på två timmar tillryggalägga den 15 km. långa
vägen var sålunda icke tänkbart, och därom underrättade Cronstedt högkvarteret
medelst ett på skidor löpande bud. Innan detta kom fram, var Adlercreutz emellertid
i full strid.

Denne, som själf ämnade utföra skenanfallet norrifrån, hade på aftonen, åtföljd
af adjutanterna major v. Otter och löjtnant Lange samt af sin broder, ryttmästaren
Adlercreutz, begifvit sig till Lumijoki. Där tog han med sig ett svagt kompani 
tavastländingar och något längre fram ett hundratal björneborgare, så att hans styrka
växte till 150 infanterister och 30 dragoner. Med denna ringa hop inträffade han på
utsatt tid, kl. 3, helt nära fiendens förposter söder om torpet Kettunen, 2,500 m. norr
om Revolaks (se kartan på nästa sida). Då Cronstedt icke hördes af, ville han dröja
med anfallet men fann sig upptäckt och gick då framåt i förhoppning, att den andra
kolonnen snart skulle vara framme. Häri blef han dock sviken, och efter att under
tre timmar hafva uppehållit striden med en öfverlägsen motståndare och därunder
lidit ganska kännbara förluster — ryttmästare Adlercreutz blef sårad i halsen —, drog
han sig nedslagen tillbaka och sände en skidlöpare till Cronstedt med meddelan, att
det stod denne fritt att utföra anfallet eller icke.

<img>Revolaks' kyrka.</img>

När Cronstedt mottog denna meddelan, hade han redan drifvit tillbaka en
mötande spaningsafdelning och stod vid torpet Hentilä, icke mera än 3 km. från
Revolaks, hvars klockstapel syntes öfver skogen på andra sidan om det öppna fält,
som nu utbredde sig framför honom. Fastän klockan redan var 7 och full dager 
inträdt, beslöt han att fullfölja anfallet. Om traktens utseende ägde han ingen annan
kännedom än den beskrifning, som klockaren i Paavola lämnat honom före afmarschen.
Han antog emellertid, att fienden hade sin hufvudställning vid kyrkan, och beslöt att
omfattande anfalla densamma. För detta ändamål delade han sin styrka i två ungefär 

<img><b><i>Striden vid Revolaks</i></b> 
<i>den 27. april 1808.</i></img>




jämnstarka kolonner, af hvilka den högra under öfverstelöjtnant Aminoff inslog den 
väg, som i en svag båge åt höger ledde mot kyrkan, under det den vänstra under
öfverstelöjtnant Christiernin tog vägen på isen, äfvenledes mot kyrkan. Själf följde
Cronstedt den vänstra kolonnen. Skidlöpare upprätthöllo förbindelsen mellan
kolonnerna.

Bulatov, som hade tagit kvarter i den på västra älfstranden, midt emot kyrkan
belägna prästgården, var en 47 års man, som sex år tjänat i ledet och sedan utmärkt 
sig i Kaukasien och i turkiska krigen, så att han redan vid 39 års ålder blef
generalmajor. Sin till 1,500 man och fyra kanoner uppgående styrka hade han förlagt i
och omkring prästgården och kyrkan. Starka bevakningsafdelningar voro långt framsända 
åt alla håll. Den vid Kettunen stående hade vid stridens början blifvit förstärkt
med ett kompani, och när striden här dog ut, antog man, att man haft att göra
med en enstaka spaningsafdelning, och att allt nu vore slut. Men då kom 
underrättelsen om sammanstötningen med en söderifrån anryckande fientlig kolonn.

Bulatov ordnade genast försvaret. Han lät några kompanier besätta gårdarna
Penttilä och Väkälä på sin högra flygel, ställde ett kompani vid kyrkan, lämnade tre
kompanier och en kanon, som ryckt fram mot Kettunen, till skydd för denna väg
— hans förbindelseväg med Siikajoki — och samlade återstoden jämte de tre kanonerna
vid prästgården, där de skulle tjäna såsom reserv för det hela.

Savolaksarna och karelarna gingo raskt undan. Christiernin utvecklade två af
sina bataljoner under kapten Afflecht och major Fredensköld på vänstra älfstranden
och förde dessa fram mot Penttilä, som från högra sidan anfölls af kapten Ehrenroth
med hans bataljon, under det 1:a (half-)bataljonen af Karelens jägare följde vägen
genom skogen rakt mot kyrkan. Brigadchefen gick själf framför sin snabbt
framilande linie. Ryssarna, som vid Penttilä samlade fyra kompanier, gjorde tappert
motstånd men måste snart vika tillbaka till Väkälä och kastades därifrån undan mot
prästgården. Bulatov hade skickat en kanon till deras hjälp, men den fastnade i
snön och måste föras tillbaka. Däremot hade de anfallande mycken nytta af sina
båda kanoner.

Samtidigt med att vänstra kolonnen nådde Väkälä, kom den högra efter
obetydlig strid fram i skogsbrynet söder om kyrkan, och omedelbart till vänster om
denna anslöt sig den mellan båda kolonnerna framryckande karelska bataljonen under
major Fredensköld. Aminoff hade visserligen med sig endast två bataljoner och två
kanoner, ty de två öfriga hade under major Furumarks befäl följt en ännu längre till 
höger belägen väg och fortsatt på Revolaksvikens is för att omfatta fienden på
Siikajokivägen. Från kyrkogårdsmuren utgick eld — där stod ett ryskt kompani —, men 
öfverstelöjtnant Lode, som förde den främsta bataljonen, var icke sen att gå till anfall.
Trots sina 55 år trafvade han i spetsen för sin i en lång kedja utbredda bataljon fram
öfver det snöhöljda fältet, och snart ökades farten till stormlöpning. Ryssarna veko 

dock i tid undan, och från två sidor inträngde de stormande på kyrkogården. Aminoff,
som själf var med, märkte nu, att ryssarna utrymt hela östra stranden, och att de
samlade sig vid prästgården, hvilken, belägen som den var på en höjd, behärskade
hela trakten. Då deras kanoner började beskjuta Lodes linie, lät Aminoff denna draga
sig något åt vänster och besätta älfdalens krön, hvarjämte de båda kanonerna bragtes
i verksamhet, och med dem förenade sig snart de båda öfriga, sedan Cronstedt skickat
dem öfver till kyrkan. Den eftersta bataljonen under kapten Ladau ryckte upp till
höger och bakom Lodes bataljon.

Nu dröjde det icke länge, förr än anfallet släpptes lös mot prästgården. Denna
omfattades i själfva verket från tre sidor, ty vänstra flygeln hade utsträckt sig ända
till Brahestadsvägen för att afklippa densamma. Under kanonernas och gevärens
smattrande eld ryckte hela linien framåt. Då hotades Lodes högra flygel först af
ryskt kavalleri och sedan af infanteri, nämligen de tre kompanier med en kanon,
som under generalmajor Granaults befäl kort förut aftågat norrut, men som vändt
om vid ljudet af den lifliga skottväxlingen. Ladaus bataljon var dock snabbt framme,
och det dröjde icke länge, förr än Furumarks båda bataljoner äfven anlände till
valplatsen och i sin ordning togo Granaults kompanier i ryggen, så att de splittrades
och skingrades i skogen samt lämnade kanonen i sticket. Nu slöts kretsen allt tätare
kring prästgården, som ryssarna syntes beslutna att hålla till det yttersta.

I likhet med österbottniska gårdar i allmänhet var prästgården helt och hållet
kringbyggd med endast två utgångsportar, den ena åt kyrkan, den andra åt
Brahestadsvägen. I den förra porten hade två kanoner blifvit ställda, i den bakre en, och för
öfrigt var gården tätt besatt af infanteri, hvaraf en reserv dessutom fanns bakom
densamma. Så snart de stormande kommo upp för dalsluttningen, mottogos de på
det öppna fältet af en ytterst liflig eld. Allt gick dock nu framåt i häftigaste språng,
och inom få minuter rasade en vild bajonettstrid inne på gården. Bulatov, som
själf ledde försvaret och redan fått ett par sår, skyndade till den bakre porten för
att sätta sig i spetsen för reserven men föll svårt sårad af ett skott i bröstet. De
ryssar, som icke lyckades undkommo, blefvo snart öfvermannade och tillfångatagna.

Klockan var 10 på förmiddagen. Tilltagande snöyra och truppernas utmattning
efter en besvärlig nattmarsch och en ansträngande strid uteslöto all tanke på
förföljning, och segrarena stannade på valplatsen och hopsamlade det byte, som de
slagne lämnade i deras händer. Förutom 400 fångar och den ryske
befälhafvaren<footnote>Bulatov blef något längre fram utväxlad mot Löwenhjelm.</footnote> 
utgjordes de af fanor, kanoner, ammunitionsvagnar, hästar och tross.
Svenskarna hade köpt segern med närmare 100 mans förlust — kapten Afflecht och en
löjtnant hade stupat, tre officerare blifvit sårade —; ryssarna efterlämnade 200 döde
och sårade.<footnote>Sveriges krig åren 1808 och 1809, II sid. 210, 
Montgomery, I sid. 100, Aminoff sid 26.</footnote>




Så hade finnarna vunnit sin andra seger, en seger, som kunnat blifva mera
afgörande, om starkare krafter satts i rörelse.

I Klingspors högkvarter ville man efter underrättelsen om Adlercreutz' misslyckade 
anfall icke sätta tro till berättelsen om segern vid Revolaks, men slutligen
måste man dock låta öfvertyga sig därom. I stället för att genast begagna sig af de
båda segrarna vid Siikajoki och Revolaks för att med samlad kraft anfalla fienden,
innan han slapp undan, och bemäktiga sig hans stora förråd, fick hären i det hela
taget stå stilla och fira segrarna med gudstjänst och medaljutdelning. Den 1 maj
under häftigt yrväder ägde gudstjänsten rum och åtföljdes af glädjesalvor. Nog var
det sant, att väglaget vid vårflodens annalkande var mycket dåligt, men det hindrade
likväl icke Sandels att snabbt rycka fram genom halfva östra Finland, och det
uppehöll icke heller ryssarnas återtåg. Under de fem första dagarna af maj utsträckte
svenska hären emellertid sina kvarter utefter kusten ända till Kalajoki.

Tutschkov, hvars hela styrka föga öfversteg 5,000 man, fruktade ett allmänt
anfall af sin genom framgångarna upplifvade motståndare och såg dessutom i hvarje
ögonblick sin högra flank hotad på tvärvägarna från den stora Kuopiovägen. Med
anledning häraf fann han rådligast att skyndsamt vika undan, innan vårfloden nådde
sin hela styrka och gjorde vägarna otillgängliga. Redan dagen efter striden vid
Revolaks utrymde Kulnev Siikajoki, och dagen därpå drog Tutschkov sina hufvudkrafter
tillbaka till Pyhäjoki, hvarefter återtåget fortsattes till Gamla Karleby, där det afbröts,
enär svenskarna icke alls syntes till. »För inträffad blida,» säger den ryska
historieskrifvaren, »uppsköt grefve Klingspor nu det af honom ifrån Revolaks började
kringgåendet af vår högra flygel och i allmänhet med hvarje vidare rörelse. Snön
begynte plötsligt smälta; skummande och med dån flödade vattnet från bergen i dälderna
och förde med sig broar, dammar, träd och stora stenar samt bildade under sitt lopp
tusende bäckar och forsar. Sådant är Finland. I dag hvilar naturen, smidd i bojor
af is, under ett täcke af djup snö; i morgon vid vårsolens ankomst nedrullar snön
från bergen, bäckarna förvandlas till floder och all kommunikation är afbruten.»

Huru som helst korsade striderna vid Siikajoki och Revolaks Buxhöwdens
plan för Finlands underkufvande. Han hade befallt Tutschkov, till hvars förstärkning
Rajevskij blifvit framsänd från Vasa, att icke gå längre än till Uleåborg men att
fördrifva fienden därifrån och sedan förlägga sina hufvudkrafter vid Brahestad. Därefter
ämnade han inskränka sig till att försvara det i besittning tagna landet och särskildt
hindra hvarje landstigning af svenska trupper. Men den vidtgående anfallsrörelsen
hade utförts med allt för svaga krafter, och så snart svenskarna gjorde allvarsamt
motstånd, var ett omslag, ett bakslag oundvikligt. Nu måste Buxhöwden inskränka
sig till att skydda sin ställning i södra Finland, hvarvid svenskarnas besittningstagande
af Kuopiovägen blef honom lika olägligt, som ryssarnas herravälde öfver denna väg
varit farligt för Klingspor.


<img><b>Anfallet vid Revolaks.</b>
<i>AUG. MALMSTRÖM.</i></img>

<img><b>Anfallet vid Revolaks.</b>
<i>AUG. MALMSTRÖM.</i></img>


En stråle af hopp trängde med vårsolen fram till de finska trupperna i landets
nordligaste hörn. Deras i fiendens våld lämnade landsmän kallade dem tillbaka, och
le längtade med otålighet åter till södra Finland. Så länge Sveaborg höll sig, var
Finland icke förloradt.

<poem>»Tillbakaträngd var Finlands tropp,
vid polens gräns den stod;
dock flammade ännu vårt hopp,
dock glödde än vårt mod.
Att bota allt ej troddes svårt,
så länge Sveaborg var vårt.»</poem>

Men detta hopp hade redan börjat grumlas. Ovissa rykten hade, ingen visste
hvarifrån, lyckats tränga sig fram ända till den yttersta norden.

<poem>»Då flög en hviskning oss förbi,
ett rykte söderfrån,
det talte om förräderi
om våra vapens hån;
från man till man, från trakt till trakt,
det möttes blott af stolt förakt.»</poem>

<img>Lefve segern!</img>
</chapter>



<chapter name="Sveaborg">
<h1>SVEABORG.</h1>

FEBRUARI — MAJ.

Kronebergsfjärden, vid hvars västra sida Helsingfors är beläget (se kartan sid. 136),
begränsas på samma sida längre söderut af Helsingenäset (nuvarande
Brunnsparken) och på östra sidan af två stora öar, Degerö och Sandhamn. Fjärdens åt
hafvet vända öppning fylles af en rad öar, Kungsholmen, Skanslandet, båda ganska
stora, Vargskär, Vargö och Svartöarna, hvilka bilda en grupp, Långörn samt Stora
och Lilla Räntan. De viktigaste inloppen leda mellan sistnämnda båda holmar, på båda
sidor om Långörn samt mellan Vargskär och Skanslandet, det s. k. Gustafssvärdssundet, 
hvarjämte ett krokigt och trångt sund, Hästnässundet, skilde Degerö och
Sandhamn. Alla öfriga sund voro grunda och lätta att försänka.

Det var på Svartöarna, som fästningen Sveaborg kom att anläggas, och hufvuddelen 
af dess verk förlades naturligt nog till de tre största af dessa, Vargskär, Vargö
och Stora Öster Svartö, under det de båda minsta, Lilla Öster Svartö och Väster
Svartö, först senare befästes och då försågos med svagare verk. Slutligen indrogs
äfven Långörn inom fästningsområdet.

Öarnas af lågt urberg täckta yta hade medgifvit att utan allt för stor möda
eller kostnad omdana dem till fästningar, och däraf hade också benämningen »nordens
Gibraltar» uppkommit. De yttre verkens grafvar, som i allmänhet nära följde stranden,
voro nedsprängda i berget på det sätt, att ytterbrant vanligen saknades. Något
tillbakadragen bakom innebranten reste sig den med skottgluggar försedda muren, bakom
hvilken kasematter vanligen dolde sig; och dessa kasematter voro i sin ordning
täckta af en öppen vallgång, hvarigenom möjlighet erbjöd sig till ett ytterligare
stärkande af försvarskrafter. I bastionsform voro de yttre linierna brutna, och utanför
de inböjda delarna reste sig på flera ställen framspringande lägre verk, s. k. raveliner
eller kaponierer, afsedda att långs efter beskjuta grafvarna. På de viktigaste delarna
af fästningen sprungo lägre verk fram utanför de högre inre och egentliga verken,
hvilka mot de förra vände ofta två eller tre våningar höga, med skottgluggar försedda
och af bombsäkert tak täckta kaserner. Med sina gråa, delvis i berget sprängda,
delvis af den därur lösgjorda graniten uppförda murar, ur hvilkas alla gluggar kanoner 

tittade fram, ingaf Sveaborg ovillkorligen vördnad. Visserligen erkändes det, att den
på ett eller annat ställe låga grafven eller det stundom ringa afståndet från murfoten 
upp till skottgluggarna skulle kunna medgifva stormning, och särskildt var detta fallet
på det farligast belägna fästet Gustafssvärd, på Vargskär, men ett stormningsförsök
var dock intet lekverk, allra helst på vintern, när bergshällarna voro hala, och
innanför murarna väntade för öfrigt väpnade män. Dessutom voro de större öarnas verk
inom sig slutna, och de mindres behärskades från de större, så att de lätt skulle
kunna återtagas, om de genom ett våldsamt anfall fallit i fiendens händer. Det föll
heller ingen fiende in att försöka en stormning, huru inbjudande det än kunde varit
att med så ringa möda få fästningen i sitt våld.

Vid det sund, som skilde Stora Öster Svartö från Vargö, och öfver hvilket
sund två broar ledde, voro galerdockan och stora varfvet belägna. En bro ledde
från Vargö till Vargskär. Krutmagasin och andra förrådshus funnos i tillräcklig
mängd, om än icke öfver allt på lämpligaste sätt fördelade, och på dricksvatten var
ingen brist.

En ganska betänklig svaghet ägde Sveaborg emellertid i det otillräckliga antalet
bombsäkra rum. Enligt beräkning fanns mot bombardering säkert utrymme endast
för 2,440 man, hvarjämte öfrigt kasernutrymme var för handen för 5,420 man.
7,860 man kunde sålunda i allt härbergeras, och under belägringen steg besättningen
till 7,120 man, icke stridande medräknade. Endast en tredjedel af desse kunde sålunda
skyddas mot bombardering och detta i fuktiga, delvis oeldade kasematter, och af de
öfriga fick en del jämte alla i fästningen befintliga »onyttiga munnar» bo i de trähus,
hvilka kvarstodo från byggnadstiden. Dessutom voro många kaserner och andra
byggnader så högt belägna, att de erbjödo fördelaktiga mål för beskjutning.

Det var dock ingen lätt sak att beskjuta eller bombardera Sveaborg. Sommartid 
kunde det gå lättare från fartyg, men att vintertiden släpa fram kanoner hade sig
icke så lätt. Den bästa plats för anfallsbatterier erbjöd Skanslandet, där ett framskjutet
verk varit påbörjadt men aldrig fullbordats. Det var emellertid förenadt med stor
svårighet att föra dit kanoner och ammunition i tillräcklig mängd.

Om också fästningen såsom sådan uppfyllde alla vid dess anläggning på densamma 
ställda fordringar, så lämnade den i verkligheten liksom alla andra försvarsanstalter 
åtskilligt öfrigt att önska. År 1791 förklarade generalkvartermästaren och
direktören för fortifikationen Mannerskantz, att Sveaborg var i försvarsstånd för ett
anfallsvis fördt krig, men att för ett försvarsvis upptaget krig mycket ännu fattades.
När krig med England 1801 hotade, befunnos många betänkliga bristfälligheter inom
fästningen icke afhjälpta, och under tiden intill 1808 gjordes icke heller mycket för
att sätta fästningen i fullgodt försvarsskick. Dessutom var besättningen i fredstid allt
för svag, och förråden voro otillräckliga.<footnote>Sveriges krig åren 1808 och 1809, 
II sid. 219, Danielson sid. 40.</footnote>



Helsingfors var vid denna tid en liten men täck stad, som i 1805 års kyrkobok
ägde en till 3,227 personer uppgående befolkning förutom artilleriförsamlingen med
1,110 personer. <footnote>Danielson, sid. 50.</footnote>

<img><b>SVEABORG.</b>
<b><i>Översigtskarta öfver trakten kring</i> HELSINGFORS.</b></img>



<img>Sveaborg: Vargö och Eskaderhamnen på 1760-talet, sedda från södra delen af Stora Öster Svartö.
Handteckning af <sp>Geete</sp>.</img>



Kommendant på Sveaborg var vid krigsutbrottet viceamiralen Cronstedt.

<img l>Viceamiralen C. O. Cronstedt.
Efter en miniatyrbild tillhörig protokollsekreteraren C. Cronstedt.</img>

Carl Olof Cronstedt föddes den 3 oktober 1756 på Botby herrgård i Nyland,
där hans fader bodde såsom major i arméen. 1772 underlöjtnant vid artilleriet,
öfvergick han snart till arméens flotta, där han 1783 blef major. I juni 1790 anlände han
med en afdelning slupar och jollar till krigsskådeplatsen i finska skärgården och 
förordnades på morgonen före slaget vid Svensksund till konungens flaggkapten
(stabschef). Öfverhopad af ära och utmärkelse, nämndes Cronstedt till öfverste och
generaladjutant och i oktober samma år till statssekreterare för sjöärendena, hvarefter 
han äfven blef chef för Sveaborgs eskader. Efter Gustaf III:s död fick emellertid
arméens flottas målsman träda tillbaka för en af stora flottans, men, så snart
Gustaf IV Adolf tillträdt regeringen, kallades Cronstedt, som 1793 blifvit
konteramiral, till generaladjutant för flottorna och föredragande för sjöärendena.
Under den politiska brytningen 1801 afsatte konungen den 9 april amiral
K. A. Wachtmeister från befattningen såsom öfverbefälhafvare i Karlskrona och
utnämnde Cronstedt därtill med viceamirals grad. De med denna åtgärd
missnöjde underläto icke att försöka hämnas, och den 3 december samma år
öfverraskades Cronstedt med konungens befallning att lämna sina befattningar
för att efterträda Klercker såsom kommendant på Sveaborg. För detta ombyte
fanns intet sakligt skäl, och att sätta en missnöjd person — ty missnöjd blef han
genom sin »afsättning» — såsom befälhafvare för en viktig utpost kan aldrig
medföra lycka.

Emellertid medförde Cronstedt till Sveaborg det ordningssinne och den fasthet 
i befälsföringen, som förut utmärkt honom. Med förtroende och högaktning skådade
hög och låg inom fästningen upp till den aktade och afhållne kommendanten, och i
Sverige satte man full tillit till hans förmåga och goda vilja. »Men,» säger en af
detta krigs sakkunnigaste bearbetare,<footnote>(Petrelli i) Krigsvetenskapsakademiens 
tidskrift 1896 sid. 653. Denna i 1897 års årgång sid. 81 fortsatta uppsats har jämte 
Sveriges krig åren 1808 och 1809, II sid. 272 i det följande blifvit använd såsom källa, 
när ingen annan uppgifves.</footnote> »han var icke den man, som andra skattade 

honom till och kanske äfven han själf trodde. Intrycket af honom är, att han varit
en käck man med fysiskt mod, från början redbara syften och praktisk duglighet,
men hans synkrets var inskränkt, karakteren i hög grad mottaglig för intryck och
det moraliska modet ringa. Han hade svårt att djärft taga något på eget ansvar och
drifva sin vilja igenom. Lägg härtill, att han själf innerst knappast trodde på
möjligheten af den sak, han var satt att utföra.» Klercker antecknar om Cronstedt: »En
ganska god och käck sjöman och efter anseende en god militär, men han var af
Jägerhornska släkten (modern hette Jägerhorn) och samma esprit. Han hade äfven
många utlåtelser såväl nu som förut angående Sveaborgs och Finlands försvar, nämligen
Sverige kunde aldrig behålla Sveaborg och Finland, om Ryssland förstod betjäna sig
af sin öfverlägsna makt. Hvad skall man tänka om sådant talesätt? Jo man slutar,
att motståndet blir ganska svagt, då man själf misströstar.»

<img>Utsikt af Helsingfors.
Efter litografi, utförd år 1822 af <sp>C. v. Kugelgen</sp>.</img>

Här fordrades i sanning en duktig karl till kommendant, ty befälet vid de i
fästningen hopförda trupperna lämnade åtskilligt öfrigt att önska. Jämte många
dugliga och i alla afseenden plikttrogna officerare funnos åtskilliga öfveråriga och en 

del »oskickliga», hvartill kommer, att med vargeringen i allmänhet icke följde det
bästa befälet. När härtill lägges, att det stillavarande, afskilda och mera obehagliga
lifvet i den instängda fästningen lättare gjorde sinnena mottagliga för intryck, än fallet
var under det rörliga lifvet i fält, så förstår man, huru ränksmidarne här funno lämplig
jordmån för sina bearbetningar, huru frihetstidens upplösande politiserande kunde
tränga in i officerskretsarna, huru en mening åtminstone på vissa håll kunde utbreda
sig, så mäktig, att kommendanten icke förmådde krossa den utan tvärtom rycktes 
med i den.

Så snart Stedingks kurir den 1 februari tidigt på morgonen anlände till 
Sveaborg — Klercker uppehöll sig, såsom vi minnas, därstädes —, började Cronstedt med
ifver att sätta fästningen i försvarstillstånd. Redan efter två dagar hade
armeringsarbetena gjort »förvånande» framsteg, och när fienden en månad därefter inträffade
framför fästningen, stodo 734 kanoner på nya eller iståndsatta lavetter och bäddningar
till valls, färdiga att hälsa honom välkommen. Fullständigandet af befästningsarbetena,
hvilket icke kunde i hela sin omfattning påbörjas, förr än hela krigsbesättningen
inträffat, hade vid nyss nämnda tidpunkt äfven skridit raskt framåt och fortsattes under
första tiden af inneslutningen. En del trähus refvos, men andra måste lämnas kvar
för att tjäna såsom bostäder. Brandväsendet var väl tillgodosedt. Lifsmedels
anskaffande blef föremål för synnerlig uppmärksamhet, och ehuru Cronstedt icke ägde nog
fasthet att genomföra sitt beslut om de »onyttiga munnarnas» aflägsnande, försågs
fästningen dock med lifsmedel, tillräckliga, till dess hafvet skulle gå upp. Af krut
fanns med all säkerhet omkring 103,420 kg. (2,433 centner) och dessutom 7,934
färdiga skott, d. v. s. omkring 10 för kanon, hvilket antal i slutet af februari ökats
till 30-40. Kanonkulor funnos i tillräcklig mängd.

Sveaborgs fredsbesättning utgjordes af Änkedrottningens lifregemente (2
bataljoner), 1 bataljon af Jägerhornska regementet, 1 kompani ur Svea artilleriregemente
samt arméens flottas Sveaborgseskader, hvilken senare, sedan hemförlofvadt manskap
blifvit inkalladt, räknade 1,500 man. Nu tillkommo Adlercreutzska regementet (ordnadt
i 4 bataljoner om 3 kompanier), 1 vargeringsbataljon från hvartdera af Åboläns, 
Nylands, Björneborgs och Tavastehus' regementen, Nylands dragoners vargering (oberiden)
samt 33 man af Nylands dragoner, som gjordes beridna på inköpta hästar. Den
stridande styrkan uppgick till 6,750 man (hvaraf 190 officerare), den icke stridande
jämte handtverkare till omkring 950 man. Om härtill läggas omkring 1,800 »onyttiga 
munnar», uppgick hela förplägnadsstyrkan till omkring 9,500 personer.

Af ofvannämnda trupper voro Änkedrottningens lifregemente och Jägerhornska
regementet fullt utbildade. Adlercreutzska regementet inneslöt många rekryter, och
truppens öfningar hade under flera år blifvit betänkligt minskade. Vargeringen hade
knappast erhållit någon öfning men kunde under krigets fortgång bibringas nödtorftig
färdighet.




Besättningen var så fördelad, att vargeringen, som behöfde öfvas, förlades på
Vargö och Stora Öster Svartö. Till de öfriga öarna delades manskap från
Adlercreutzska regementet och flottan växlande efter öarnas storlek och betydelse mellan
540 och 226 man ur det förra och 230 och 25 man ur den senare. 100 eller 75
man af det bäst öfvade manskapet på hvarje ö användes såsom infanteri, under det
återstoden skötte kanonerna. Till gemensam reserv valdes de bäst
öfvade trupperna nämligen Änkedrottningens lifregemente och Jägerhornska
bataljonen, och förlades denna reserv på Vargö. En bataljon adlercreutzare
var framskjuten till Helsingfors.

<img r>Mur i bastionen Wrede, sydöstra hörnet af Vargö.</img>

När alla försvarsarbeten redan voro i full gång, mottog Cronstedt
den 14 februari konungens befallningar rörande krigsförberedelserna, hvari till
slut yttrades: »I sammanhang härmed vele Wi fördenskull nu anbefalla
Eder, att genast använda all möjlig omtanka till Sveaborgs fästnings
behöriga iståndsättande och försvar, — — — samt att i händelse under påstående
vintertid fienden öfver gräntsen inbryta skulle, och de i fält varande
Finske troupper blefvo nödgade 
till retraite, då med lif och blod till det yttersta försvara fästningen, samt hellre
än att låta den der förlagde Flotta falla i fiendens händer, den samma, enär sådant
icke längre skulle kunna hindras, med alle tillhörige förråd och eftecter uppbränna.»
Den 1 mars anmäler Cronstedt till konungen de vidtagna förstärkningsåtgärderna och 

säger därvid efter att hafva framhållit befintliga brister: »med den Högstes bistånd 
och mina underhafvandes mod och tillgifvenhet för Eders Kongl. M:t och Fädernes
Landet skal jag biuda till at i det längsta uthärda».

Första sammandrabbningen med ryssarna utanför Sveaborg ägde rum vid
Helsingfors den 2 mars. Från Borgå, där vänstra flygeln af 17:e ryska divisionen
inträffade den 24 februari, sände Buxhöwden sin generalkvartermästare, generalmajor
v. Berg såsom parlamentär i afsikt att förmå den svenska befälhafvaren att utrymma
Helsingfors och i syfte att känna sig för rörande ställningen därstädes. Den 29
anlände han till Helsingfors, och befälhafvaren därstädes, öfverste Gutoffsky (chef
för Jägerhornska bataljonen, en 63 års man), lofvade att, sedan han inhämtat
kommendantens mening, sända svar till Sibbo, där de ryska förposterna vid denna tid befunno
sig.<footnote>Högst märklig är Gutoffskys svarsskrifvelse, hvari han bland annat 
säger: »För resten vet naturligtvis en erfaren general, på hvilket sätt man bör gå 
till  väga för att intaga en stad, hvars invånare icke äro beväpnade, och där många 
fruar till de förnämsta militärerna finnas, hvilka säkerligen skola skyddas mot 
hvarje förnärmelse». (Sveriges krig åren 1808 och 1809, II sid. 343.)</footnote> 
De förnödenheter, som funnos i förråden i Helsingfors, hade till allra största
delen blifvit undanförda, hvarför Gutoffsky erhållit befallning att undvikande strid
draga sig tillbaka, så snart fienden anfölle. Under sitt befäl hade han 4:e bataljonen
af Adlercreutzska regementet (11 officerare, 453 underofficerare och manskap), några
dragoner och 6 trepundiga kanoner. Klockan 5 på morgonen den 2 mars anföll den
ryska vänstra kolonnens avantgarde plötsligt Gutoffskys på isen norr om
Tullskatudden stående bevakningstrupp och kastade den tillbaka. Snart uppträdde till vänster
om avantgardet en jägarbataljon, som gjort en kringgående rörelse öfver isen. Den
öfverraskade Gutoffsky slog larm men i stället för att leda sina truppers återtåg
kastade han sig i en släde och åkte i sporrsträck till fästningen. I något så när god
ordning drog bataljonen sig på egen hand tillbaka och nådde Stora Öster Svartö
efter att hafva lämnat efter sig 80 man och fört med sig 10 sårade. Kanonerna
lämnades laddade i sticket. De förföljande kosackerna hejdades af några kanonskott
från Långörn. Ryssarna slogo sig härefter ned i Helsingfors. I stället för att enligt
krigslagens tydliga bestämmelse varda hängd gick den räddhågade öfversten oantastad
och användes till och med såsom förtroendeman, och de, som »genom så dåligt
uppförande gifvit en fläck åt svenska tapperheten», förlöjligades endast, hvilket kan lända
såsom bevis på förhållandena inom fästningen.

Ända till midten af mars, under hvilken tid Buxhöwden utförde sin
framryckning mot Tavastehus, utgjordes de utanför Sveaborg stående ryska trupperna
endast af 4 bataljoner, 1 husarskvadron, 50 kosacker och 6 fältkanoner, förutom de
6 tagna trepundingarna. Att denna ringa styrka, omkring 2,000 man, icke förmådde
afbryta förbindelsen mellan fästningen och det öfriga landet är uppenbart, och på
goda skäl fruktade ryssarna ständigt för sin säkerhet. Men från fästningens sida 
gjordes intet försök att störa de näsvisa angriparna i deras hvila, något som på intet
sätt kan försvaras hvarken med åberopande af besättningens fåtalighet eller af dess
mindre goda utbildning, ty för ett dylikt mindre utfall var den tillräckligt stark, och
många lika litet krigsdugliga trupper som vargeringsbataljonerna på Sveaborg
nödgades utkämpa heta strider under mindre gynnsamma omständigheter än de härvarande.
Dylika strider skulle tvärtom verkat att sammansmälta de unga trupperna med de
gamla och skulle säkerligen höjt andan inom det högre befälet, hvilken overksamheten
nu i stället på ett betänkligt sätt nedsatte. Verkliga orsaken till den afgjorda
overksamheten torde liksom vid landkriget vara att söka i inbillningen om ryssarnas ofantliga
öfverlägsenhet, hvilken man icke gjorde det ringaste försök att få bestyrkt. Men,
det är sant, fästningen utvecklade verksamhet, i det man med grofva kanoner besköt
enstaka kringströfvande kosacker och det, oaktadt kommendanten klagade öfver brist
på krut. Om han bort bränna Helsingfors är svårt att afgöra; icke ett ord nämndes
därom i konungens instruktion. En sådan åtgärd skulle naturligtvis endast i yttersta
nödfall tillgripits, men säkert är, att ryssarna högeligen fruktade att se sig beröfvade
kvarteren i staden.

Det var först efter aftåget från Helsingfors, som mera trupper sändes till
Sveaborg. Under de närmaste dagarna efter den 15 ökades de ryska truppernas
styrka därstädes till bortåt 4,000 man, men först den 1 april uppgick den till 6,500
man (11 bataljoner, 5 skvadroner, 6 artilleri- och ingeniörkompanier). Af kanoner
och mörsare funnos då att tillgå 59, bland hvilka en del svenska från Svartholm.

Åtföljd af Suchtelen, anlände Buxhöwden i midten af mars till Helsingfors.
Han hade noga studerat ritningarna öfver fästningen och tog den nu genom synröret
närmare i skärskådande. I en berättelse till kejsaren talar han med synnerlig aktning
om fästningens styrka och beskaffenhet, hvadan han finner utsikterna att med
vapenmakt betvinga densamma ytterst ringa. Hvarken stormning eller formlig belägring
anser han kunna sättas i fråga, hvarför han måste nöja sig med inneslutning. Möjligen
skulle man kunna verkställa en bombardering i afsikt att därigenom kunna antända
fartygen, en del skjul och flera eller färre af träkasernerna. Men för en bombardering
fordrades gröfre kanoner än de till förfogande stående, hvarför han förslagsvis anhöll
om 24 stycken (minst) 24-pundiga kanoner och 15 stycken grofva mörsare.

Men oaktadt dessa ringa utsikter ville Buxhöwden dock företaga något.
Besättningens förvånansvärda overksamhet och besinningslösa ödslande med krut och kulor
antydde försagdhet och bristande omdöme hos ledningen. Han tog sig häraf
anledning att försöka en beskjutning med fältkanoner. På eftermiddagen den 19 mars
öppnade ryssarna elden med 4 (säger fyra) vanliga fältkanoner, uppställda »på en ö
mellan staden och fästningen», men senare, sannolikt följande dagen, ingrepo äfven
de på Tullskatudden och vid Ulrikasborg (på Helsingenäset) med ofantlig möda
anlagda batterierna, hvilka icke räknade många kanoner. Elden fortsattes med flera 
afbrott till den 21 kl. 1,15 f. m. Att den icke gjorde någon skada på fästningsverken, 
kan man väl förstå, och utom några små eldsvådor, som snart släcktes, var den utan
all verkan, och någon förlust i manskap kunde icke skönjas. Men i två afseenden
gagnade detta oförsynta försök ryssarna. Ty medan desse hvilade i all sköns ro,
eller nattetid i små afdelningar med buller och trumslag ströfvade omkring långs
stränderna för att gifva ett öfverdrifvet begrepp om sitt betydande antal, lät Cronstedt
skrämma sig till att hålla hela besättningen under vapen om nätterna — han fruktade
äntring, säger Suchtelen d. y. —, och vidare förleddes hela fästningen till ett ohejdadt
ammunitionsslöseri. Någon uppskattning af fiendens anfallsförmåga eller af
möjligheten att skada honom kom icke i fråga. Den sparsamma ryska elden besvarades
med en våldsamhet och ihärdighet, som gränsade till öfverilning. Man sköt i mörkret
på måfå mot punkter, där fienden förmodades befinna sig. Men ett alldeles
oberäknadt uppslag skulle framkallas af denna ofarliga skjutning.

<img>Sveaborg: Gustafssvärd, sedt från Skanslandet.
Handteckning af <sp>Geete</sp>.</img>

Ett af de ryska batterierna befann sig i rak linie mellan fästningen och
Helsingfors. Det inträffade därför, att några kulor nedföllo i staden, där några hus
skadades och två ryssar dödades. Ingen klagan spordes dock från stadsboarna. Men
ryssarna blefvo ytterst oroliga för, att staden skulle kunna taga eld, och iklädde sig
oombedda de stackars invånarnas sak, hvarigenom man också kunde få tillfälle att
under parlamentering känna sig för, ett af ryssarna redan med framgång begagnadt 

sätt. Den 21 mars på morgonen kom ryska hofrådet Hagelström, svensk till börden,
åtföljd af löjtnant van Suchtelen, generalens son och en af detta krigs historieskrifvare,
ut till fästningen samt öfverlämnade till den på isen mötande öfverste Jägerhorn ett
till kommendanten ställdt bref. I detta föreslog den ryske befälhafvaren, att fästningen
skulle förbinda sig att icke skjuta mot staden, under det ryssarna lofvade att flytta
sitt batteri. I händelse af vägran skulle han bränna hela staden. Oaktadt det orimliga i
denna hotelse sände Cronstedt efter någon tvekan jakande svar och utgaf sträng
befallning, att elden icke under några förhållanden finge riktas mot Helsingfors.

<img>Sveaborg: Lilla Öster Svartö.
Handteckning af <sp>Geete</sp>.</img>

Fastän ryssarna fått sin önskan uppfylld, fortsatte de med parlamenteringen,
utan tvifvel i afsikt att lära känna den man, som omtalats med så mycket beröm,
men som under de få dagar belägringen varat visat sig så kraftlös och lättrogen.
Redan på förmiddagen dagen efter den första parlamenteringen eller den 22 infann
sig vid fästningen öfverste Anshelm de Gibory, åtföljd af löjtnant van Suchtelen.
Han mottogs af öfverste Jägerhorn och major Lilljensparre samt begärde att muntligen
få framföra sitt ärende till kommendanten. Detta föll sig något svårt, ty att införa
parlamentärerna i fästningen stred mot allt krigsbruk, och att kommendanten själf
gick ut till dem var under hans värdighet och dessutom afgjordt stridande mot
gällande reglemente. Cronstedt gick dock ut och samtalade en stund med dem. 

Kl. half 5 på eftermiddagen återkommo parlamentärerna, och nu fördes de utan vidare
omständigheter, visserligen med förbundna ögon in i fästningen, i Jägerhorns rum på
Stora Öster Svartö, där Cronstedt efter förut gifvet afslag infann sig och samtalade
med dem mellan en half och en timme. Säkerligen rörde sig samtalet under dessa
sammankomster om en af Cronstedt framställd begäran att få utsläppa kvinnor och
barn från fästningen, men den människokärlek, som bjöd att skona invånarna i
Helsingfors, passade icke här i stycke, hvarför begäran afslogs, emedan, såsom Suchtelen
säger, »krigets stränga lagar förbjödo en otidig artighet». Detta svar framfördes
emellertid först vid den märkvärdiga parlamenteringen dagen därpå, den 23.

Denna ägde rum på holmen Lonnan, belägen norr om Stora Öster Svartå,
sagda dag på eftermiddagen, och därvid infann sig Cronstedt, åtföljd af Jägerhorn
och två andra officerare. General van Suchtelen hade själf infunnit sig från ryska
sidan. Efter åtskilliga artighetsbetygelser, hvilka den fina och belefvade mannen
säkerligen förstod att väl använda, gick han rakt på saken och föreslog fästningens
dagtingan. Cronstedt svarade artigt men med bestämdt afslag, hvarefter de samtalande
skildes och återvände hvar åt sitt håll.

»Att tveka,» säger Suchtelen vid berättelsen om dessa händelser, »att betänka
sig äro i krig stora fel; sällan medför sådant annat än fördärfliga följder. Amiral
Cronstedt hade anlag för denna ängslan, detta slags själssjukdom, mot hvilken icke
en gång behjärtenhet och heder kunna skydda, om de ej åtföljas af styrka och
beslutsamhet i karakteren. Öfverlämnad i en kinkig belägenhet åt misstroendet till sig
själf, utan något biträde, måste hans modstulenhet gripa omkring sig.» Och vidare
tillägger han: »En fästning, som öfverlägger, har till hälften gifvit sig.» Hvilken
nu orsaken må hafva varit, om Cronstedt kände behof af att meddela sig med sina
underbefälhafvare, eller om han ville söka stöd hos dem, i stället för att han skulle
vara deras stöd, allt nog efter återkomsten från Lonnan sammankallade han krigsråd
eller s. k. »krigsconseil». För att förstå detta, af vår tids krigsmän så godt som
okända begrepp måste man erinra sig, att den tidens reglementen föreskrefvo, att i
en belägrad fästning skulle bildas en af trupp- och tjänstegrenscheferna samt
underkommendanter, där sådana funnos, sammansatt »krigsconseil», hvilken kommendanten
skulle rådfråga vid alla viktigare tillfällen; och i belägrade fästningar liksom i
fältkriget under sjuttonhundratalet underlät sällan en svag och obeslutsam befälhafvare
att söka stöd hos krigsrådet, fast än erfarenheten visade, att han vanligen kom mera
rådvill från dess sammanträde, än han gått dit.

Cronstedt, som redan öfverträdt gällande bestämmelser, i det han gått ut ur
fästningen, fortsatte på samma väg genom att icke affordra krigsrådet den föreskrifna
eden (jfr. sid. 95), genom att icke låta föra protokoll, oaktadt han blef 
uppmärksamgjord därpå, och säkerligen äfven, oaktadt uppfattningen därom varit olika, genom att
icke kalla de olika öarnas underkommendanter. Emellertid förklarade Cronstedt för 
de tillstädeskomna, utan att han därtill hade den ringaste anledning, visserligen »med
marquant förakt», att fienden uppfordrat fästningen, och frågade, »hvad man tyckte
om denna proposition». Alla svarade, att fästningen intet hade att frukta, och Cronstedt 
tillade, att detta också var hans uppfattning, hvarefter krigskonseljen åtskildes.

Två dagar därefter uppfordrade  ryssarna å nyo fästningen att gifva sig men
fingo bestämdt afslag.<footnote>Den ryske historieskrifvaren säger härom: 
»Ett sådant förslag till chefen för en fästning af första rangen, mot hvilken 
vi icke hade ett tillräckligt antal trapper och belägringsartilleri,
kunde synas besynnerligt, men det gjordes till följd af kommendantens under 
samtalet röjda ovisshet, hvad svenska vapnen uträttat» (Michailovskij-Danilevskij, 
sid. 18).</footnote> Detta förtretade dem på intet sätt, ty de voro för kloka att
ännu vänta någon framgång af sitt näsvisa försök; ännu så länge voro blotta samtalen
hufvudsaken. Under dem var det, säger Suchtelen d. y., som general Suchtelen
»trodde sig varseblifva, att den moraliska kraften hos några af de svenska
befälhafvarna ej svarade mot fästningens materiella försvarsförmåga. Denna upptäckt tjänade
honom till ledtråd för de åtgärder, genom hvilka han påskyndade fästningens
uppgifvande.» Slutligen läto ryssarna under sken af artighet tillställa fästningen tidningar
från Europas fastland med ofördelaktiga underrättelser om Sverige, bref från
öfvergifna m. m., hvilket enligt samme författares yttrande kunde skada sinnena och vara
till fördel för ryssarna, om de troddes. Äfven muntligt meddelade parlamentärerna
öfverdrifna underrättelser om ryssarnas framgångar.

Då man icke tycktes kunna locka kommendanten på Sveaborg, så beslöt den
ryska befälhafvaren att skrämma honom medelst beskjutning. Under vanliga
förhållanden och inför en motståndare, för hvilken han hyst någon aktning, skulle han
naturligtvis aldrig tillgripit ett sådant lekverk som denna beskjutning, utförd af 14
icke allt för grofva kanoner och mörsare, understödda af ett »rörligt batteri» lätta
kanoner, hvilket genom att ofta flytta sig mångfaldigade sig. Men om skjutningen
också icke gjorde någon skada, så kunde den skrämma de försagda, gifva ökad kraft
åt de i gång satta stämplingarna och skaffa dem, som önskade dagtinga, ett svepskäl
för sin åtrå.

Skjutningen började den 28 mars kl. 7 på morgonen och fortsattes med långa
afbrott till natten före den 2 april, då det tog slut med ammunitionen. Trots de
jämmerrop, som från vissa håll utstöttes öfver denna »förfärliga eld», gjorde den likväl
icke större skada, än att 6 personer dödades och 32 sårades, att några kanoner
skadades, och att en hop fönsterrutor krossades, mest dock säkerligen af den häftiga eld,
hvilken nu liksom förra gången utgick från fästningen.

När ryssarna nu icke längre hade något krut, måste de tillgripa sitt förra
medel, i hvilket de alltid voro mästare. Nu lade de bort all den höfviskhet, med
hvilken de hittills gått till väga, och uppträdde i stället hotfullt och öfverlägset för
att därigenom göra intryck på den vacklande kommendanten. De inledde sina åtgärder 
med en proklamation af följande innehåll: »Sedan ingen svänsk armée uti det nu
conqueterade Finnland mera existerar, och Hans Keijserlige Majestät aller nådigst
bibehåller den finnska arméen utan förändring som den härtils under svänska
Regeringen varit förordnad, så har Sveaborgs fästnings garnizon ej annat val, än att
sjelfvilligt uppgifva et utan ändamål företagit försvar, hvarigenom garnizonen tillåtes att
med bibehållande af sin egendom resa till sina hemvister och på alt sätt vara försäkrade
om Dess Kejserliga Majestäts Nåd; eller efter fästningens intagande med vapn ådraga
sig de olyckor som oundvikligen äro fölgden däraf.»<footnote>Handlingar rörande 
förvaltningen i Finland 1808, I sid. 25.</footnote>                                     

<img>I ett ryskt batteri.</img>

På eftermiddagen den 2 april anmälde sig öfverste Anshelm och löjtnant van
Suchtelen såsom parlamentärer. De mottogos af Jägerhorn och infördes i fästningen. 
Att de alls mottogos, ådagalägger tillräckligt kommendantens svaghet, ty de kunde 

icke hafva något af vikt att meddela. Han nedlät sig liksom vid föregående tillfällen
att själf tala med dem. Därvid iakttog han till en början god hållning. Deras
storordiga tal om de olyckor, som väntade fästningen, när det nya belägringsartilleriet
hunnit uppställas, om det gagnlösa försvaret, då svenska hären i Finland ej längre
fanns till, Adlercreutz vore fången och hela Finland lagdt under kejsarens spira, om
hans eget ansvar för tusendens utan ändamål uppoffrade lif m. m. besvarade han med
förklaringen, att fästningens styrka vore oförminskad, och att han ingalunda behöfde
låta föreskrifva sig lagar. Men i slutet af sammankomsten tillkännagaf han sig villig
att afsluta ett stillestånd till den 13 maj på villkor, att allt skulle blifva orubbadt, och
gjorde därtill det betänkliga tillägget, att han lofvade öfverlämna fästningen, därest
han icke dessförinnan erhölle ansenlig förstärkning. Långt ifrån att härigenom
öfverraskas, begärde ryssarna genast såsom oeftergifligt villkor för en dylik vapenhvila, att
samtliga befästa holmar väster om Vargö och Stora Öster Svartö skulle med på dem
befintligt artilleri öfverlämnas åt dem. Längre än till den 3 maj ville de i alla 
händelser icke medgifva vapenhvila. Något bestämdt svar kunde Anshelm emellertid nu
icke gifva utan lofvade återkomma följande dag. Från kl. 9 på aftonen skulle
stillestånd råda i 24 timmar.

<img>Lonnan, tecknad af marinlöjtnant <sp>Stibolt</sp>.</img>

I afvaktan på det nya mötet, som utsatts till den 3 kl 4 e. m. på Lonnan,
sammankallade Cronstedt å nyo krigskonseljen för att höra dess tankar. Han gaf
därvid till känna, att ryssarna föreslagit stillestånd till den 3 maj på villkor, att de
finge besätta några holmar i fästningens närhet. Han skulle dock söka erhålla billigare
villkor och möjligen nödgas lämna Långörn, hvilken i alla fall svårligen skulle kunna
hållas, enär dess besättning bodde i en träbyggnad, som lätt kunde råka i brand.
Däremot skulle han förmå ryssarna att utrymma Sandhamnslandet och några andra
holmar samt att utsträcka stilleståndet till den 13 maj. Mot dessa anföranden hade
ingen af de närvarande något att invända, allra helst som de hade full tillit till
kommendantens omdöme och fasthet.

På utsatt tid och ställe sammanträffade Cronstedt, åtföljd af Jägerhorn, Gutoffsky,
Liljensparre och öfverstelöjtnant Wadenstjerna, med Suchtelen, som åtföljdes af
kammarherren Buxhöwden, hofrådet Hagelstam — såsom tolk — och löjtnant van
Suchtelen.

Cronstedt började öfverläggningen med den alldeles olämpliga förklaringen,
att hans krigskonselj var emot holmarnas afträdande på grund af deras närhet till
hufvudfästningen. Han hade själf »öfvertalats» att hylla samma åsikt, hvadan han 

måste afslå förslaget och endast förlita sig på fästningens fördelaktiga läge,
besättningens styrka och förrådens tillräcklighet. Likväl fann han sig oförhindrad att föreslå
afslutandet af ett stillestånd till den 13 maj under villkor, att ryssarna finge besätta
Långörn. Om deras utrymmande af Sandhamnslandet m. m. var aldrig tal. Suchtelen
höll på de förut framställda villkoren, och därmed skildes man.

Efter återkomsten till fästningen sammankallade Cronstedt å nyo krigskonseljen
till kl. 6 e. m. Härvid började han med att tillkännagifva, att han icke kunnat förmå
den ryska befälhafvaren att nedsätta sina fordringar, och därefter skildrade han i de
mörkaste färger det närvarande krigsläget, fästningens otillfredsställande tillstånd,
besättningens bristfälliga utbildning och den ringa tillgången på ammunition, hvilken
endast kunde räcka för 14 dagars beskjutning. Intrycket af det hela var, att fästningen
icke kunde försvaras, utan att en öfverenskommelse äfven på de hårdaste villkor var
enda medlet till räddning. Intet beslut fattades emellertid, utan sammankomstens
fortsättning uppsköts till följande dag, då krutförrådet skulle vara inventeradt.

Innan krigskonseljen sammanträdde den 4 april, hade en sammankomst ägt
rum på Lonnan och Jägerhorn gjort ett besök hos Suchtelen. Några eftergifter
gjordes härvid. Så bestämdes det, att fästena i fråga endast skulle lämnas såsom pant
att af ryssarna i oförändradt skick återställas efter stilleståndets utlöpande. Däremot
måste Cronstedt tillbakaflytta tiden härför till den 3 maj. Buxhöwden framhåller i
skrifvelse till kejsaren nödvändigheten att afskilja fästningen från all förbindelse utåt
och hade så väl studerat isförhållandena, att han var öfvertygad om, att inga fartyg
skulle kunna inkomma före sagda dag, och om isen mot förmodan tidigare skulle gå
upp, hade han motåtgärder till hands.

Öfverläggningen i krigskonseljen blef lång och skarp, och fortifikationsbefälhafvaren, 
den 70-årige öfverste Wärnhjelm äfvensom Gutoffsky talade mot förslaget.
Artilleribefälhafvaren, major Hjärne ansåg ingen brådska vara på färde. Häremot
uppträdde Jägerhorn »med imponerande ton och snäste alla». Vänd till Gutoffsky,
yttrade han häftigt: »Godt! vi skola låta begrafva oss under gruset af fästningens
ruiner, men herr öfversten blifver Kongl. Maj:t ansvarig för följderna, om vi ej nu
embrassera propositionen, hvarigenom dock fästningen kan behållas tills öppet vatten
och secours från Sverige hinner ankomma».<footnote>Danielson, sid. 204.</footnote> 
Cronstedt blef vred, och sannolikt
fällde han nu det bekanta yttrandet: »Mina herrar! Jag är hvarken feg eller legd,
men jag ser intet annat medel att hålla fästningen Kongl. Maj:t och riket till handa
vid öppet vatten än att ingå på konventionen». Med afseende på krutfrågan upplystes,
att det återstod 1,502 centner krut, hvilket skulle räcka till omkring 60 skott för
kanon. Med beräkning af 4 skott om dagen, skjutna ur hvarje kanon, skulle sålunda
enligt Hjärnes åsikt all ammunition vara förbrukad inom 15 dagar, en beräkning,
mot hvilken med skäl kan invändas, att en sådan vanvettig skjutning, som visserligen 

redan två gånger utförts, icke bort läggas till grund för beräkningen, om den ock i
allmänhet den tiden användes vid uppskattning af ammunitionsbehofvet. Emellertid
skred man till votering, och då begaf det sig, att alla samtyckte till kommendantens 
förslag i hopp om, att konventionen aldrig skulle gå i fullbordan i hela dess
vidd, hvarpå flera yttranden af kommendanten gaf antydan. Sedan konventionen
följande dag blifvit skriftligt affattad, framlades den på nytt i krigskonseljen den 6
april och blef då godkänd. Nu inträffade en egendomlig händelse. I stället för den
högdragna långsamhet, som så ofta mött svenskarna vid underhandlingar med ryssar,
handlade ryske befälhafvaren denna gång med synnerlig snabbhet. Cronstedt, som
man med sådan möda fått i nätet, fick icke lämnas tillfälle att slippa därur, fick icke
gifvas tid till ånger eller till att komma under inflytande af behjärtade män.<footnote>»På det att kommendanten ej måtte få tid att ångra sin benägenhet för 
stillestånd, har jag beslutat att afsluta öfverenskommelsen därom, utan att dessförinnan 
afvakta Eders Kejserliga Maj:ts tillstånd», skref Buxhöwden den 2 april.</footnote> Strax
efter det Cronstedt förklarat sig gilla konventionen, kom Suchtelen ut till fästningen
med Buxhöwdens ratifikation, och han kom med hela sin stab för att göra det ännu
svårare för Cronstedt att rygga sitt ord. Och Cronstedt skref under.

Den konvention, som sålunda afslutits, innehöll i hufvudsak, att, om intill den
3 maj middagstiden en svensk förstärkning af minst fem linieskepp icke inlupit i
Sveaborgs hamn, skall fästningen öfverlämnas till ryssarna, att fästet Långörn helt
och hållet öfverlämnas åt dem, som därstädes likväl icke få anlägga nya, mot
fästningen vända verk, att Väster Svartö och Lilla Öster Svartö besättas af ryssarna för
att återlämnas vid stilleståndets slut — de sjuka svenskarna få dock kvarlämnas på
holmarna under svenska officerares och tjänstemäns tillsyn och skötsel —, svenskarna
medtaga vid aftåget endast enskildas tillhörigheter, och kommendanten förbinder sig
att ingenting förstöra och att icke låta något fartyg utgå ur hamnen m. m. rörande
det slutliga öfverlämnandet af fästningen till ryssarna.

Dagen efter konventionens afslutande afsände Cronstedt enligt öfverenskommelse 
med ryska härens öfverbefälhafvare två kurirer till Sverige med underrättelse
om det skedda. Tvärt emot öfverenskommelsen på alla upptänkliga sätt uppehållna
af ryssarna — hvilket den ryske historieskrifvaren öppet erkänner —, framkommo
kurirerna till Stockholm först den 3 och 8 maj.

De skäl, Cronstedt i sina till krigshofrätten ingifna »Sanna upplysningar»
anför såsom bevekelsegrunder för sitt handlingssätt, och hvilka i det föregående blifvit
berörda, hålla icke streck för någon tids mest fördomsfria granskning. Andra
anledningar måste förefunnits, hvilka man delvis känner, delvis nödgas sluta sig till.

Efter noggranna studier af alla på förhållandena inverkande omständigheter anser
professor Danielson sig kunna teckna bilden af Sveaborgs kommendant på följande sätt:

»Han (Cronstedt) var icke den stora, framstående förmåga, hvilken hans
samtida trodde honom vara, men icke heller den eländige bestuckne fosterlandsförrädare, 

till hvilken ryktet efter Sveaborgs kapitulation gjorde honom. Han var en mycket 
hvardagligare företeelse. Såsom enskild person aktningsvärd, såsom krigare tapper,
i sitt eget fack skicklig och förfaren, men fullständigt saknande de kunskaper och 
den erfarenhet, som erfordras för att försvara en stor fästning, på samma gång allt
för stolt för att erkänna  dessa brister och därför tvungen att likt en drunknande 
haka sig fast vid det bistånd han trodde sig hos Jägerhorn finna — sådan tyckes
Cronstedt i själfva verket hafva varit.» Härtill kommer, fortsätter förf., att »ju klarare 
han insåg hvad som brast honom för att framgångsrikt leda försvaret, desto större
lockelse kunde för honom den tanken hafva, att han i alla fall fåfängt spjärnade mot
udden. Föreställningen om krutets otillräcklighet, hvarom han redan kort före krigets
utbrott i ett bref till Lagerbring nämnt, tedde sig säkert ofta för honom. När sedan
Jägerhorn begynte tala i samma riktning, tala om den onödiga blodsutgjutelsen och
om de sorgliga följder ett envist motstånd skulle hafva för Finlands framtida öde, 
uttryckte han samma hemliga, ehuru oklarare tankar, med hvilka Cronstedt sökte
kväfva den förödmjukande känslan af sin egen oduglighet. Och då han en gång 
inbillat sig själf, att såväl Sveaborgs svaghet som omsorgen för Finlands framtid
berättigade konventionen, fasthöll han med sin naturs hela seghet vid densamma i trots 
af alla omständigheter, som fordrade, att den skulle brytas.»

Med detta omdöme öfverensstämmer i viss mån Petrellis, i det han säger:<footnote>Krigsvetenskapsakademiens tidskrift 1896, sid. 663.</footnote>
»Cronstedt, af ödet ställd på en post, som förutsatte militära kunskaper, dem han
saknade, kände marken  svikta under sina fötter. Stolt af naturen och nedtyngd
under äran af Svensksund, bäfvade han för att rödja sin svaghet och sökte till en
början genom yttre lugn och ett stolt uppträdande dölja den inre bristen och bevara
sin auktoritet. Man fann hans svar dunkla och omöjliga att rätt begripa. Men under
tiden spanade helt visst hans öga bland officerarna på fästningen efter någon, som
kunde komma honom till hjälp. Hans närmaste man, fortifikationsbefälhafvären
Wärnhjelm, var gammal, öfver 70 år. Därnäst i rang kom öfverste Jägerhorn, en
man i sina bästa år — född i Finland 1760, — sedan 1801 chef för det ena af de
båda regementen på fästningen, hvilka genom sin krigsbildning ansågos af Cronstedt
såsom hörnpelare för försvaret. I stället för att ägna sig åt landtbruk, såsom de
indelta officerarna nödgades göra, hade Jägerhorn såsom garnisonsofficer tjänat öfver
tjugo år vid Svea lifgarde, hvilket naturligtvis gaf honom ett betydande anseende i 
militäriskt hänseende. Därtill kom, att han ägde en annan egenskap, som Cronstedt
just saknade: kraftfullhet i karakteren. Han var hård och sträng. 'Uppblåst af
högmod och egenkärlek' (säger Castrén), satte han icke heller sina påsar vid dörren.
Tvifvelsutan har han imponerat på Cronstedt genom sin säkra ton och sitt bestämda,
öfverlägsna uppträdande. Cronstedts närmande till honom underlättades därigenom,
att de kände hvarandra af gammalt och därjämte voro rätt nära fränder (sysslingar). 
Det synes icke osannolikt, att Cronstedt till och med prisat sin lyckliga stjärna, som
gifvit honom Jägerhorn vid sin sida.»

<img>Parlamentering på Lonnan.</img>

Det var till denne man Cronstedt förtrodde sig, och han tog småningom
ledningen af det hela. Broder till den illa beryktade Anjala-mannen och nära förtrogen
med Sprengtporten, leddes Fredrik Adolf Jägerhorn utan tvifvel af deras åsikter rörande
Finlands framtid. Hans handlingssätt var emellertid icke tydligt utstakadt från början
utan synes hafva bildat sig under första tiden efter ryssarnas ankomst, och gången
däraf skönjes i Cronstedts allt mera framträdande eftergifvenhet. Den för sin delaktighet
i Anjalaförbundet dömde förrädaren, f. d. majoren Klick anlände till Helsingfors med
bref från Sprengtporten, hvilka han med parlamentärer införskaffade till Jägerhorn.
Om ett af dessa säger Klick i sin dagbok, att det var »ägnadt att framvisas äfven för
andra» men »för den, som riktigt förstod innehållet, en salighet (au bon entendeur
salut)», och om ett annat bref antecknar Sprengtporten, att han vid dess ordentliga
framkomst fäste synnerlig vikt. 




Hvad nu än må hafva bestämt Jägerhorns handlingssätt, säkert är, att han i
krigskonseljen nedtystade hvarje invändning mot konventionen förebärande, att man
icke gjorde Sverige någon tjänst genom att ytterligare förlänga Sveaborgs motstånd,
att Finland därigenom försänktes i den djupaste sorg, och att en ädelmodig segrares
välvilja därigenom skulle kunna förbytas i hat och förföljelse. Med dylika skäl sökte
han inverka på hög och låg inom fästningen, och slutligen blef Cronstedt själf 
»öfvertygad om, att fästningen icke längre kunde hålla stånd, och att han genom att öppna
dess portar skulle göra Finland, Ryssland och mänskligheten en tjänst, utan att göra
Sverige synnerlig skada».<footnote>Danielson, sid. 258.</footnote>

Förutom Jägerhorn voro utan tvifvel åtskilliga af befälet vunna för ryssarnas
sak, och de bearbetades genom åtskilliga ryssarnas handtlangare, bland hvilka förutom
den nyss nämnda Klick Anjalamannen, f. d. kaptenen Ladau, vid tiden för dessa
händelser anställd i Buxhöwdens civila kansli, var en af de förnämsta. Genom några i
Helsingfors bosatta officersfruar, bland hvilka särskildt nämnas majorskan Hjärne, fru
Reuterskjöld, hvars man var kapten vid Adlercreutzska regementet, och änkeöfverstinnan
Brunow, syster till Anjalamannen Jägerhorns fru, jämte hennes syster Carolina
Gustafva Blomcreutz, alla i Sverige födda, och hvilka mer eller mindre stodo i ryssarnas
sold, underhöllo de täta förbindelser med invånarna på fästningen. I hvilken mån
»det gyllene krutet», om hvilket ryska krigsministern talar i bref till Buxhöwden,
gjort verkan, känner man icke, men sannolikt användes det inom fästningen mindre,
än man i allmänhet varit benägen tro. Särskildt torde det vara ställdt utom allt
tvifvel, att hvarken Cronstedt eller Jägerhorn under belägringen mottogo några 
penningar<footnote>Buxhöwden anmälde till krigsministern den 5 april, att han för att 
vinna anhängare inom fästningen gjort slut på den »extra ordinarie summan», hvarför han 
begärde mera penningar, äfvensom att krigskonseljens medlemmar voro »till största delen 
därtill förberedda» (till det, som skulle föreslås). Emellertid synes det otvetydigt, 
att Cronstedt icke mottog penningar. Däremot tilldelades han redan i december 1808 af 
kejsaren en årlig pension af 4,500 riksdaler banko äfvensom 50,000 riksdaler banko såsom 
ersättning för förlorade aktier i ett dykeribolag, om hvilka aktiers värde meningarna 
varit delade. Jägerhorn mottogs efter kriget med mycken utmärkelse af kejsaren och 
utnämndes till landshöfding i Kymmenegårds län, från hvilken befattning han tog
afsked 1812. Sveaborgs dagtingan tillskrefs i S:t Petersburg mest Jägerhorns förtjänst 
(Danielson, sid. 260).</footnote>. I fästningen torde vida mera verkat den känsla af öfvergifvenhet, af
hopplöshet både med afseende på Sveriges som på Finlands öde, som ryssarna och deras
vänner voro ifriga att underhålla, och som bevisligen styrktes genom bref från
Sverige.

Under slika förhållanden, och då till på köpet de allra flesta af de högre officerarna 
inom fästningen i intet afseende voro sina platser vuxne, skulle det i spetsen
för det hela stått en man med öppen blick, godt omdöme och framför allt fast karakter,
en man med förmåga att tysta munnen på de missnöjde, att ingjuta mod och 

tillförsikt i de försagde, att lifva och leda alla, en man, som förstått att genomskåda de
knep, medelst hvilka fienden ville snärja honom, och som framför allt afvisat alla
parlamentärer, men den mannen fattades, och felet därtill låg hos den, som utnämnt
kommendanten. Det är mänskligt att misstaga sig på människor, men stor insikt
behöfves icke för att ana ondt från en missnöjd person, och huru många gånger
hafva icke både under äldre och senare tider andra egenskaper än just de särskildt i
hvarje fall erforderliga bestämt en persons placering? Men sällan har straffet fallit så
tungt som här. För öfrigt måste man dock medgifva, att den tid, i hvilken vi röra
oss, icke synes varit ägnad att i vårt land skapa personligheter. Huru många sådana
gjorde sig väl märkbara under det rörliga kriget? Vi skola under studiet af detta
snart kunna räkna dem.

Sådan Cronstedt nu var, och sådan Jägerhorn fattat sin uppgift, synes den
tankegång, som Petrelli uppställt, ingalunda osannolik. »Huru troligt,» säger han<footnote>Krigsvetenskapsakademiens tidskrift 1897, sid. 83.</footnote>,
»att han (Jägerhorn) framhållit, att då nu Sverige var besegradt af den ryska och den
förenade dansk-franska arméen, ja, måhända klufvet mellan dessa välden, hade Finland
intet att hoppas, men allt att förlora. Vore det då icke en åtgärd af fosterlandssinne,
klokhet och mänsklighet att åt Finland rädda ur skeppsbrottet hvad bärgas kunde?
Äfven det finska folket hade rätt att fordra, att man tänkte på dess intressen. Någon
svensk här i Finland fanns ej mer. Cronstedt var den ende, som höjde vapnen mot
ryssarna, och han skulle på sina axlar för all framtid bära ansvaret, om han genom
ett till intet gagnande försvar vållade ej blott garnisonens — den kunde ju dö på
sin post — men det finska fosterlandets' undergång. Om han härvid formelt sveke
några lagparagrafer, om han ej hölle sitt ord till Sverige, som likt Polen dött och
försvunnit ur staternas antal, hvad betydde det mot att han räddade sitt finska
fosterland?»

Ansatt af ryssarna å ena sidan, af falska vänner å den andra samt plågad af
rädsla, obeslutsamhet och missnöje, fördes Cronstedt sålunda lätt till det lockbete,
som kallades »konvention». Det var ju ingen dagtingan, långt därifrån, endast ett i
all förtrolighet öfverenskommet stillestånd, genom hvilket kommendanten sökte öfvertyga 
sig själf, att han skulle bibehålla fästningen till öppet vatten, och tills undsättning
kom. Han behöfde icke vara någon förrädare, ännu mindre någon köpt förrädare
för att komma på dylika tankar, han behöfde endast vara en stackare, för att begagna
ett hvardagligt uttryck. Det var ynkedomen, som ledde till Sveaborgs fall, och där
ynkedomen får göra sig gällande såsom system, där karakteren undertryckes och män
icke tålas, där blir slutet ett Sveaborg.

Må detta vara nog sagdt om bevekelsegrunderna till Sveaborgs fall, ty att detta
fall afgjordes den 6 april är ju alldeles tydligt; någon tanke på att återtaga de
utlämnade holmarna, hvarom Cronstedt talar, hyste han säkerligen aldrig. För 
sammanhangets skull må dock erinras om två till fästningens fall ytterligare bidragande orsaker.
Den ena, härens återtåg till Österbotten, har redan blifvit berörd. Den andra bestod
i svenska regeringens synbara okunnighet om Sveaborgs tillvaro. Så vidt det är
möjligt att döma, gjorde regeringen intet för att hålla sig i samband med fästningen,
för att gifva dess kommendant några meddelanden om ställningen i hemlandet. Och
icke kunde regeringen varit okunnig om, att fienden stod framför fästningens portar,
allra helst sedan hon mottagit Cronstedts den 1 mars afsända berättelse. Men äfven
utan något meddelande alls måste regeringen kunnat förstå, att Sveaborg vid första
möjliga tillfälle behöfde förstärkning, särskildt af krut, men någon däråt syftande
åtgärd kan icke märkas.

Först den 8 april meddelades besättningen konventionens innehåll. Detta
skedde på flera olika ställen, så att det lägre befälet så litet som möjligt skulle få
tillfälle att utbyta tankar därom. Dessutom skedde meddelandet, såsom en antecknare
skrifver, »ganska oredigt och i blåsväder». Emellertid förspordes på åtskilliga ställen
bestörtning och missnöje, så att Cronstedt fann sig föranlåten anbefalla sina närmaste
befälhafvare att kalla till sig officerarna och upplysa dem om de fördelar, konventionen
var afsedd att medföra.                 

Utrymningen af holmarna försiggick också utan knot om än med stridiga
känslor. Sålunda skrifver kommendanten på Långörn, kapten Aminoff: »Det var så
påkostande, att tårarna pressades ur våra ögon». Buxhöwden, som icke delade
Cronstedts uppfattning om Långörns betydelselöshet, anmäler till kejsaren, att detta verk
på grund af eget försvar och genom det understöd, det kunde erhålla från de andra
verken, »hittills ansetts ointagligt». Långörn ansågs af ryssarna såsom ingångsporten
till Sveaborg, och allmän torde den uppfattningen varit hos de ryska trupperna, att
de i själfva verket innehade hela fästningen. Efter besättandet af Väster Svartö och
Lilla Öster Svartö skrifver Buxhöwden ytterligare: »De ryska förposterna kunde nu
närma sig hufvudfästningens vallar på halftannat musköthåll». Posterna stodo inom
godt hörhåll från hvarandra. »Härigenom hade Sveaborg från sitt förra 
belägringstillstånd försatts i den strängaste blockad.»

»Hvilken olika bild mot Cronstedt erbjuder icke den ryske öfverbefälhafvaren,»
säger Petrelli. »Med klara tankar går han djärft och följdriktigt mot sitt mål. Genom
sin fordran på de nämnda fästningsverken afsåg han att kunna verkligen isolera de
belägrade; genom det nära grannskap till fästningen, som han därigenom vann, trodde
han sig kunna underlätta och påskynda det moraliska nedbrytningsarbete på fästningen,
som redan med framgång blifvit börjadt; i händelse af förnyad kamp hoppades han
vinna betydligt större utsikter till framgång, då han kunde ställa sina kanoner på
200 meters afstånd i stället för såsom förut i bästa fall på 2,000, slutligen skulle han,
hvilket icke var minst viktigt, vinna herraväldet öfver svenska skärgårdsflottan på
Sveaborg. Hans önskningar gingo i fullbordan. 




»Han gick nu hänsynslöst vidare, ty det var hans bestämda afsikt att, kosta
hvad det ville, bemäktiga sig fästningen. Vid öfverenskommelsen med Cronstedt
fäste han intet afseende. Hans närmaste och farligaste fiende var nu den möjligen
anländande svenska örlogsflottan. För att hindra en sådan undsättning lät han i strid
med gifvet löfte om fri passage till Sverige för tvenne kurirer med underrättelse om
konventionen lägga så många hinder i vägen för dessas färd, att den snabbaste af
dem framkom till Stockholm först samma dag, som fästningen öfverlämnades, och
den andre fyra dagar efter dess fall. Då det emellertid kunde tänkas, att trots all
vaksamhet någon underrättelse ändock i otid kunde framtränga till Sverige och hafva
till följd flottans afsändning, sökte han betrygga sig mot en dylik händelse genom att,
äfvenledes i strid mot gifvet löfte, flytta fyrbåken på Gråhara längre åt väster,
hvarigenom en falsk inseglingskurs blef utmärkt, ledande in bland skär och grund. Sitt
bästa hopp satte han emellertid till sina truppers verksamhet. Med ifver gingo dessa
äfven till arbetet, och så uppväxte det ena batteriet efter det andra, afsedt att hindra
svenska flottans inlöpande eller att betvinga fästningen.

<img>Ryssarnas batterier kring Sveaborg vid belägringens slut.</img>




»En lycklig slump har vållat, att man nyligen utomlands funnit en samtida
tillförlitlig karta från detta skede af Sveaborgs belägring. Jämför man efter denna (se
föregående sida) ryssarnas ställning före konventionen och efter densamma, blir kritiken
öfver den afslutna konventionen förkrossande. Före den 6 april representeras ryssarnas
hela artilleristiska makt af batteriet på udden öster om Helsingfors (Tullskatudden)
samt de (utrymda) båda batterierna på Helsingenäset. Efter denna dag finna vi, huru
ryssarna med 8 batterier spärrat hufvudinloppet förbi Gustafssvärd samt med ett
nyuppfördt batteri på Stora Räntan och ett på Helsingenäset jämte Långörns och Väster
Svartös fästningsverk stodo färdiga att möta ett framträngningsförsök genom
Långörnssundet. Huru mycket svårare äfven fästningen var utsatt för beskjutning, inses lätt.
Värst var dock faran för den svenska skärgårdsflottan, som, förlagd i sundet mellan
Vargö och Stora Öster Svartö, kunde af ryssarna genom batterierna på Skanslandet
när helst de så önskade, fullständigt tillintetgöras.

»Första intrycket af konventionen var icke uppskakande eller bittert, enär man
trodde den vara en list af Cronstedt för att lura ryssarna. Men snart började befälet
ana oråd, och allt föll sönder. Cronstedt, säger Båth (i 'Orsakerna till Sveaborgs
öfvergång'), 'tycktes alt sedan Conventionens uppläsande nästan öfvergifvit styret';
men 'med den sorg som syntes tära honom bättrades hvarken egna fel eller kunde
andras dårskaper förekommas'. Ingen annan man fanns med nog auktoritet att rycka
andra med sig, ingen sammanhållning bland officerarna. Garnisonen, säger nyss
anförde författare, kunde nästan anses, som en hydra med 6,000 hufvuden, hvilka hvar
för sig ägde särskilda intressen och borde med särskilda medel lockas, öfvertalas eller
tvingas. Och generalstabsverket tillägger: 'Krigarandan var försvunnen. Oron för
egen utkomst under de ovissa öden man gick till mötes hade vändt blicken från
pliktens bud, som ingen påkallade'.»

Under det ryssarna oaflåtligt uppförde nya batterier och ökade besättningen
på de af dem besatta holmarna, under det de enligt kejsarens befallning gjorde sig
beredda att med kraft möta hvarje försök från kommendantens sida att återtaga de
i pant lämnade holmarna, under det de tilläto svenska soldater att från fästningen 
komma till staden och voro måna om att där »alltid smeka och begåfva dem med
penningar och brännvin», under allt detta gjordes på svenska sidan så godt som
intet. Anledning att bryta konventionen saknades icke. Uppförandet af mot
fästningen och farleden riktade verk, flyttandet af båken, tillfrisknades återsändande från
holmarna utan gevär m. fl. åtgärder voro uppenbart stridande mot konventionen.
Dessutom kunde Cronstedt icke undgå att se, huru ryssarna dag för dag stärkte sin
ställning i en afsikt, som svårligen lät sig dölja. Han hade ju nu vunnit tid, han
ägde krut för 14 dagar, och fästningen skulle vid snart inträffande öppet vatten återfå
sin försvarsförmåga. Att drifva ryssarna från de af dem besatta holmarna ansåg han
ju för en obetydlighet. Men ingenting gjordes. I stället minskades redan den 13 

april och sedan vid upprepade tillfällen spannmålen genom alldeles obehöflig extra
utdelning åt manskapet och åt deras familjer, en åtgärd, som icke kunde skett i syfte
art hindra deras förstöring, ty under stilleståndet hade man ju intet att frukta i detta
afseende. Orsaken till underlåtenheten att bryta konventionen har man velat söka i
Cronstedts stränga öfvertygelse om hedern. Underkänna detta skäl kan man
visserligen icke, men nog förefaller det mer än underligt, att en erfaren man håller så
strängt på sin heder, under det han dagligen och stundligen ser, hvilken uppfattning
fienden har om samma ädla egenskap. Nej, när konventionen afslöts, måste
Cronstedt med full säkerhet beräknat, att någon undsättning icke var möjlig inom den
utsatta tiden, och därför ansett konventionen såsom dagtingan, ehuru formen och
utseendet voro litet vackrare. Och i den tanken bibehölls han nog af sina välvilliga
medhjälpare

Om än många mer eller mindre hemligt voro för en dagtingan, så funnos
dock åtskilliga af det lägre befälet, som harmades öfver det sorgespel, i hvilket de
voro tvungna att deltaga. Äfven den minst klarsynte måste få upp ögonen, när han
läste Cronstedts »General Order» den 1 maj, hvari han framställer skälen till
konventionens afslutande — också ett sätt att författa order! — och till slut öppet förklarar,
att han anser hoppet om undsättning hafva slagit fel, hvadan »all liknelse är nu at
på utsatt dag den ingångne Conventionen måste uppfyllas». Sammangaddningar af
officerare gjordes visserligen, och planer voro i fråga att resa sig mot kommendanten,
men ingen ville taga på sig ledningen, och när krigarandan var försvunnen, kunde
intet kraftfullt beslut komma till stånd, och därpå är mindre att undra. 
<footnote>Här må erinras om den omständigheten, att i 1795 års krigsartiklar bestämdes, 
att kommendant före uppgifvande af en fästning skulle erbjuda befälet åt den äldste af 
sina underlydande, som ville fortsätta försvaret. I 1798 års krigsartiklar, som gällde 
vid denna tid, var nämnda bestämmelse borttagen; där hänvisades endast till 
tjänstgöringsreglementet. I detta, af 1781, stadgades, att kommendant fick inleda 
underhandling om dagtingan, först sedan han hört krigskonseljen och denna enhälligt 
därtill gifvit sitt samtycke.</footnote> Större
tillslutning vunno i det stället de underhandlingar, som först enskildt och sedan i
kommendantens namn fördes med fienden om de förmåner, som efter dagtingan skulle
komma besättningen till del, och hvilka slutade med en den 26 april af Cronstedt
och Suchtelen undertecknad handling, hvars öfverskrift börjar med orden »Sveaborgs
Fästnings Capitulation». <footnote>Danielson, sid. 227, Sveriges krig åren 1808 och 1809,
II bil. 58.</footnote> Bland manskapet blef knotet emellertid ganska högljudt
trots den gratifikation, som kommendanten låtit utdela, och arresteringar skedde i
mängd under det sista dygnet Sveaborg tillhörde Sverige.

Man räknade dagarna, man räknade timmarna till det ödesdigra ögonblicket.
Isarna blefvo allt skörare och skulle näppeligen kunnat motstå de svenska linieskeppens
stäfvar. Men intet segel syntes utåt hafvet. I stället såg man de ryska generalerna
med blottade ögon gå in och ut genom fästningsportarna, såsom om de redan haft 
fästningen i besittning. De visste också, att ingen undsättning skulle komma, af
det enkla skälet, att kurirerna icke hunnit fram, och att enligt deras förmodan
svenska regeringen icke tänkt på att höra efter, huru det stod till på Sveaborg.

<img>Ryssarnas intåg i Gustafssvärd.</img>




<img><b>Sveaborgs besättning nedlägger vapnen.</b>
<i>M. ADLERCREUTZ.</i></img>


<img><b>Sveaborgs besättning nedlägger vapnen.</b>
<i>M. ADLERCREUTZ.</i></img>




Den 3 maj kl. 12 middagen stodo alla ryska trupper under vapen, artilleristerna
vid sina kanoner med tända luntor, redo att vid första tecken gifva eld, om
besättningen skulle göra några svårigheter. Men det behöfdes icke. Cronstedt höll sitt
ord oberoende af alla omständigheter och gaf genast befallning om de olika
fästningsverkens utrymmande i öfverensstämmelse med den i konventionen uppgjorda planen.
Gustafssvärd utrymdes först, och Adlercreutzska regementet fick börja den nesliga
utmarschen sedan kommendanten aftackat det. Det uppmarscherade på isen vid
Helsingfors midt emot en linie af ryskt infanteri och kavalleri, kopplade gevären och
hängde remtygen på dem, hvarefter manskapet öfverlämnades såsom krigsfångar. Med
flygande fanor och full musik intågade ett ryskt regemente från Skanslandet, dit en
plankbro var lagd på den svaga isen, i det utrymda fästet, där den kvarlämnade
vakten aflöstes. Den 4 och 5 maj utrymdes på liknande sätt Stora Öster Svartö,
hvarvid isen endast med nöd kunde passeras. Vargeringstrupperna upplöstes, och
deras manskap fördes under betäckning till sina hemorter. Sist utrymdes Vargön,
hvarvid Änkedrottningens lifregemente i båtar måste öfverföras till Ulrikasborg. Äfven
dess manskap blef krigsfångar, hvarvid dock liksom vid de andra värfvade regementena
finnarna afsändes till sina hemorter. Officerarna föreställdes af regementsbefälhafvaren
för generallöjtnant Kamenskij, som här var närvarande. Slutligen lämnade äfven
Cronstedt med sin familj fästningen och mottogs på stranden af Kamenskij, som
lät den ryska paraden skyldra gevär och uttrycka sin ärebetygelse medelst tre
trumhvirflar. »Denna 'hedersbevisning' var,» säger en finsk författare,
<footnote>I Finsk militär tidskrift 1897 sid. 396.</footnote> »i nutidens ögon
mera en ceremonie funèbre; här begrofs ohjälpligen Cronstedts namn som krigare
och människa.» Och vidare säger samme författare: »Cronstedts handlingssätt
innebär — — tillräckligt mycket af det sämsta, en härförare under ett krig kan taga sig
till, att historiens stränga dom öfver honom måste anses berättigad.»

Medelst gudstjänst vid Ehrensvärds graf och under afskjutande af 101 kanonskott 
högtidlighöllo ryssarna det ögonblick, då ryska flaggan den 8 maj kl. 1/2 12 f.m.
hissades på Gustafssvärds torn. Stor var glädjen både här och i Petersburg, och
ryssarna hade verkligen allt skäl att glädja sig öfver en så oväntad framgång, öfver
att med list och hot hafva fått i sina händer Östersjöns förnämsta fästning,
stödjepunkten i Finlands försvar eller för dess återtagande, med talrik besättning, en mängd
vapen och ammunition samt den af 110 fartyg bestående skärgårdsflottan, hvilken
kommendanten icke haft nog själsnärvaro att antända.

Så slutade denna bedröfliga del i det sorgespel, som kallas finska kriget. De
män, som med vett och vilja eller genom brist på både det ena och det andra därvid
medverkat, försvunno ur svenska hären och stannade under ryska zarens skydd,
och där kunna vi lämna dem. 




Vid glädjefesten i S:t Petersburg tågade, säger Danielson, trupperna förbi Peter
den stores stod under hedersbetygelser för densamma. »Och med full rätt,» fortsätter
han, »vändes tankarna i denna stund till grundläggaren af Rysslands storhet. Peter
hade upphöjt Ryssland till den ledande makten i norden, och Sveaborgs eröfring
befäste denna ställning; Peter hade lagt grunden till Finlands förening med ryska riket,
och Sveaborgs eröfring slutförde denna förening. De strider, hvilka Finlands krigare
ännu länge efteråt utkämpade, kunde icke mera förändra detta förhållande. Men de
utplånade, Gudi lof, från våra vapen den nesa, med hvilken Sveaborgs kapitulation
befläckat dem. De gåfvo Finlands folk rätt att med upplyft hufvud och öppen panna
inträda i det utvecklingsskede, på hvars tröskel det stod.»

<img></img>
</chapter>



<chapter name="Omslaget. Åland och Gotland. Förberedelser för sommarfälttåget">
<h1>OMSLAGET. ÅLAND OCH GOTLAND.

FÖRBEREDELSER FÖR SOMMARFÄLTTÅGET.</h1>

MAJ.

I det bref från kejsar Alexander till Gustaf IV Adolf, som afsändes samtidigt med
de ryska truppernas inbrott i Finland, förklarades visserligen denna åtgärd vara
endast ett »försiktighetsmått, i fall hans svenska majestät täckes utan uppskof förena
sig med Ryssland och Danmark för att tillsluta Östersjön för England, till dess en
sjöfred blifver stiftad.» Och i sin proklamation till Finlands invånare tillade 
Buxhöwden, att kejsaren »finner sig nödgad taga Edert land under sitt beskydd uti
besittning för att förskaffa sig behörig satisfaction» o. s. v. Längre fram i samma
proklamation omtalar emellertid högste befälhafvaren, att Finland tills vidare kommer
»att anses i likhet med öfrige conqueterade Rysska rikets provincer.» Då sannolikt en
månads tid måste förgå, innan svar från konungen hade kunnat komma kejsaren till handa,
och då krigföringen jämte öfverbefälhafvarens snart utgifna påbud om borttagande af
den »förra gräntzen emellan Rysska och Svänska Finnland» mera gaf intryck af en
eröfring än af ett uteslutande besättande, så lärer väl ingen hvarken då eller senare
låtit missleda sig af några otydligt hopfogade ord. Emellertid skulle det icke dröja
länge, förr än ryska regeringen tog bladet från munnen och öppet uttalade sina
afsikter. I en den 28 mars undertecknad »declaration» omtalade kejsaren för alla
europeiska regeringar, med hvilket tålamod han sträfvat förmå konungen af Sverige
att ansluta sig till förbundet mot England, men »at Han ifrån detta ögna blick
betrachtar den delen af Finnland som härtill varit svänskt och som Dess trupper ej
förän efter åtskilliga drabbningar kunnat intaga, som en igenom Dess wapn äröfrad
province, den Han för altid med sit Rike förenar.»<footnote>Handlingar rörande   förvaltningen i Finland år 1808, I sid. 32, Michailovskij-Danilevskij
sid. 26.</footnote> Såsom anledning till denna
åtgärd anfördes nu mera arresteringen af ryska sändebudet i Stockholm.

Väl är det sant, att denna obetänkta handling var stridande mot folkrättsligt
bruk — och de öfriga makternas sändebud inlade också däremot sin gensaga —, men
vida större öfverträdelse mot folkrätten hade kejsaren begått, när han utan 
krigsförklaring låtit sina trupper med vapen i hand inbryta inom Sveriges landamären,
och en ytterligare lade han därtill, när han genom ett manifest af den 1 april
förklarade Finland — en annan stats icke afträdda tillhörighet — för evärdliga tider
förenadt med ryska riket, i sammanhang hvarmed invånarna ålades att till honom
aflägga tro- och huldhetsed. Konungen dröjde icke med att besvara utmaningen och
förklarade Ryssland krig.

Vare sig att kejsar Alexander börjat kriget med eller mot sin vilja, så var han
föga belåten med, att det drog ut på tiden. Rysslands krafter voro upptagna i
Turkiet, och då isen gick upp, måste man vara betänkt på att mot engelsmännen
skydda den långsträckta Östersjökusten, och dessutom ingaf Napoleons vänskap lika
mycken oro som glädje. Kejsaren var därför redo att gripa till de kraftigaste medel
för att få snart slut på kriget med Sverige.

Genom sitt sändebuds i Stockholm meddelanden hade han fått en öfverdrifven
föreställning om missnöjet i Sverige samt noggranna uppgifter om de svenska
stridskrafternas gruppering, och med anledning häraf sporde han Buxhöwden redan den 31
mars, om det vore möjligt att med en kår af 10-12 tusen man gå öfver från Åbo till
Sverige. Öfverbefälhafvaren, som redan förut själf hyst samma plan men nödgats
afstå från dess utförande, kunde icke svara annat än afböjande. Kejsaren lämnade
dock icke tanken utan meddelade Buxhöwden den 20 april befallning att under
sommaren öfverföra trupper öfver Bottniska viken, hvarför han skulle gå i författning
om anskaffande af fartyg och beräkna storleken af de hjälpmedel, som företaget
kunde kräfva.

Buxhöwden gillade visserligen planen men ansåg den förbunden med stora
svårigheter beroende på svenska folkets krigiska anda och offervillighet, Sveriges för
försvaret gynnsamma naturbildning samt den förenade svenska och engelska flottans
öfverlägsenhet öfver den ryska. Han ansåg i skrifvelse af den 5 maj planen kräfva
följande förutsättningar: 1) att utom de i Finland opererande trupperna hafva en här
af minst 50,000 man för anfallet på fiendens reguliära trupper och för försvaret mot
den väpnade nationen; 2) att för öfverfartens betäckande hafva 200 kanonslupar och
en linieflotta i beredskap; 3) att i god tid förse landstigningstrupperna med
lifsförnödenheter; 4) för att genast kunna sätta fast fot i Sverige och därefter, i det man
befäste sin ställning, invänta andra trupptransporters ankomst, borde första gången 
öfversändas minst 20,000 man; 5) att vid arméen hafva två månaders proviant; 6) att
för öfverfarten utse ettdera af följande ställen, antingen från Åbo till Stockholm eller
från Vasa till Umeå. Efter att hafva afvägt fördelar och olägenheter sammanfattar
den försiktige generalen sitt omdöme sålunda: »Det är till och med svårt att afgöra,
hvilken af dem (öfverfartsvägarna) borde väljas, och utförandet af denna expedition
liktidigt från Åbo och Vasa kan också icke blifva krönt med framgång, emedan
hvardera af dessa båda kårer blir för svag mot hela massan, som reser sig mot den; ett 

ömsesidigt bistånd tyckes i anseende till det långa afståndet, som uppgår ända till 500
verst, omöjligt att föreskrifva.» Som dessa medel icke kunde anskaffas, förföll planen
eller, rättare sagdt, blef den uppskjuten till vintern. <footnote>Buxhöwdens skrifvelse 
i afskrift i (svenska) krigsarkivet. Michailovskij-Danilevskij 
återgifver densamma, sid. 28, men med felaktig dagteckning, nämligen den 19 maj (jämför för öfrigt 
Buxhöwdens nedan anförda skrifvelse af den 3 maj). — Den af Alopæus väckta föreställningen 
om missnöjet i Sverige var minst sagdt öfverdrifven och motsäges af Tibells uppgifter rörande det 
allmänna deltagandet och offervilligheten för fosterlandels försvar (Krigsvetenskapsakademiens 
handlingar 1818-21, sid. 87).</footnote>

<img>Striden vid Pulkkila.   Svenskarnas anfall.</img>

Öfverbefälhafvaren för den ryska hären i Finland fick nu också annat att tänka
på än planläggningen af ett anfallsföretag mot det egentliga Sverige. Det gällde för
honom att trots Sveaborgs öfvergång försvara det inkräktade landet. Och härtill 



stodo honom icke synnerligen mycket trupper till buds, ty hela hans styrka utgjorde
före nederlagen icke mera än 23,000 man. Af denna styrka stod 9,000 man — 17:e
divisionen och två infanteriregementen af den 14:e — under Kamenskij vid Sveaborg
och i södra Finland, 5,800 man — större delen af 21:a divisionen — under Bagration
mellan Åbo och Vasa samt i Tavastehus, 4,600 man — Rajevskijs detaschement af
21:a divisionen och en del af 5:e divisionen — under Tutschkovs befäl på
krigsskådeplatsen i norra Finland samt 1,500 man — af 5:e divisionen — under Bulatov
därsammastädes. Återstoden utgjorde besättningar eller befann sig på sjukhusen.
Med denna styrka trodde han sig kunna hålla Finland i styr och skydda kusterna
för landstigning af svenska trupper. På den klingsporska hären fäste han endast
obetydlig uppmärksamhet, enär han antog denna vara i fullt återtåg kring Bottniska
viken och sålunda försatt i overksamhet. »Den, som besitter positionen emellan
Helsingfors och Tavastehus och som håller en stark afdelning i Åbo och Vasa,
behärskar i och med detsamma hela Finland,» skref han i sin berättelse till kejsaren
den 22 april.<footnote>Michailovskij-Danilevskij sid. 30.</footnote>

Den tillförsikt om en snabb och lycklig utgång af kriget, som den ryske
öfverbefälhafvaren hyste, skulle snart rubbas genom underrättelsen om de tätt på hvarandra
inträffade nederlagen i norra Finland. Han kallade genast till krigsskådeplatsen de
båda infanteriregementen af 14:e divisionen, Pernauska och Petrovska, som kvarstodo
i Ryska Finland, och i berättelse till kejsaren af den 3 maj förklarade han sig under
de rådande förhållandena icke kunna försvara sin ställning utan betydliga
förstärkningar, hvilkas snara ankomst också utlofvades. Innan dessa hunno anlända, hade
emellertid nya motgångar drabbat de ryska vapnen både längst bort i östra Finland
och på öarna i Östersjön.

*

Den 28 april anbefalldes öfverste Sandels att med 5:e brigaden, hvilken sedan
den 22 varit förlagd vid Oulunsalo med en mindre afdelning på Karlö, afgå till
Frantsila för att intaga den plats, som 4:e brigaden innehade före striden vid Revolaks.
Följande dagen aftågade brigaden med Västerbottensbataljonen, Österbottensbataljonen
(3 kompanier), Savolaks jägares 1:a (half-)bataljon, omkring 100 man af Kajana bataljon,
20 dragoner och 4 trepundiga kanoner eller i allt omkring 1,500 man till Frantsila, 
dit ankomsten skedde påföljande dag, den 30. De icke medtagna trupperna af brigaden 
kvarlämnades i Uleåborg för att såsom nyuppsatta öfvas; större delen af flottans
manskap skulle afsändas till Stockholm. Hufvuddelen af dragonerna och det
sexpundiga batteriet ansågos svåra att fortskaffa på grund af menföret.


Vid framkomsten till Frantsila ingick underrättelse, att en fientlig styrka på
500 man med en kanon anländt till Pulkkila by, hvarifrån den genom Haapajärvi
ämnade taga vägen till Kärsämäki i afsikt att stöta till den ryska härafdelningen vid
Pyhäjoki. Underlöjtnant Tavaststjerna vid Savolaks jägare tillika med några man
afsändes genast åkande till Mattila (15 km. från Pulkkila) för att skaffa tillförlitliga
underrättelser om fiendens styrka. När han återkom och bestyrkte de förut meddelade 
uppgifterna, beslöt Sandels att afskära återtåget för den ryska styrkan och taga
den fången.

Den ryska afdelning, hvars undergång sålunda planlades, utgjordes af en bortåt
500 man stark bataljon (3 kompanier) ur Mohilevska regementet jämte 3 sexpundiga
kanoner under befäl af öfverstelöjtnant Obuchov. Från Heinola, där den lämnats
såsom besättning, hade den blifvit sänd efter Bulatov för att till honom bringa
lifsmedel. Den hade följt flera dagsmarscher efter Bulatovs kolonn men vid framkomsten
till Pulkkila förlorat spåren af honom och i stället erfarit, att fienden skulle kunna
hindra dess fortsatta tåg norrut. Obuchov beslöt därför att taga af västerut men
hann icke bringa detta beslut till utförande, förr än hans trupper anföllos från
alla sidor.

Söndagen den 1 maj vid middagstiden afsändes öfverstelöjtnant Fahlander med
350 man, österbottningar, kajanaboar och savolaksjägare att öfver Pelkonen och
Karhukangas västerifrån framrycka till Pulkkila (se kartan sid. 112) och där invänta
den norrifrån anryckande kolonnen, hvarefter båda afdelningarna kl. 2 på natten
samtidigt skulle gå till anfall. Marschen utfördes riktigt, vid Karhukangas lämnades
50 man för att skydda kolonnen i ryggen, och efter en ansträngande marsch på 50
km. framkom den i rätt tid men upptäcktes af ryssarna och måste därför börja
striden, innan den norra kolonnen afhördes.

Denna, som utgjordes af 300 västerbottningar och 100 savolaksjägare med 2
trepundiga kanoner under major Grotenfelts befäl, afgick under brigadchefens egen
ledning kl. 6 på aftonen. Efter en kort hvila vid Mattila gästgifvaregård fortsattes
marschen, hvarvid kapten Silfverbrand med 100 man fick slå in en rakt söderut
ledande skogsväg. Vid Niilekselä by påträffades en kosackpostering, hvars befälhafvare
dödades och hvars öfriga sex man togos till fånga. Nu hördes skott söderifrån,
hvilket ledde till det ganska riktiga antagandet, att Fahlanders kolonn var i strid, och
med språng tillryggalades största delen af den återstående halfmilen.

Efter att hafva öfvergått Siikajoki älf kommo Fahlanders och Silfverbrands
kolonner ungefär samtidigt ut på ett öppet, snöhöljdt fält, på hvilket de upptäckte
en skogbevuxen kulle, från hvilken ryssarnas eld snart öppnades med mycken liflighet.
De anfallandes genast utvecklade linie drog sig åt höger ut till Iisalmivägen för att
afklippa denna. När ryssarna märkte detta och tillika kommo under fund med den
norrifrån hotande faran, utförde de ett våldsamt anfall söderut för att slå sig igenom. 

Hårdast träffades härvid svenskarnas högra flygel, men trots stora förluster veko de
här stående savolaksjägarna under den oförskräckte Duncker icke ett steg, utan
ryssarna måste draga sig tillbaka till höjden, där de besatte en i dess södra och en
i dess norra del belägen gård. Nu var den norra kolonnen utvecklad; den drog sig
ut åt höger för att ansluta till de öfriga, och Sandels lät kanonerna skjuta den norra
gården i brand. Försvararna samlade sig då kring den södra och syntes ämna till
det yttersta försvara sig där, men sedan striden med häftighet rasat fyra timmar, fann
den ryska befälhafvaren slutligen för godt att gifva sig. Hela hans styrka blef fången
med undantag af en officer och 40 man, som stupat, samt en officer och en liten
skara, som räddade sig medförande två kanoner och på obanade stigar sökte sig fram
till sina vid kusten varande landsmän. En kanon, två fanor, all medförd tross,
lifsmedel och brännvin blefvo segrarnas byte, hvilket köptes med en förlust af 10 döde
och 46 sårade.<footnote>»Sammanfattning af 5:e brigadens operationer» (dess dagbok) i krigsarkivet, Montgomery,
I sid. 115, Burman, II sid. 18. — Duncker fick i uppdrag att föra de tagna fanorna till 
Stockholm, där han utnämndes till major och riddare af Svärdsorden.</footnote>

Under framryckningen hade Sandels erfarit, att åtskilliga ryska foror voro på
väg till de i norra Finland stående ryska trupperna, och att dessa togo vägen så väl
i riktning mot honom som öfver Pyhäjärvi—Kärsämäki—Haapaväsi (äfven kalladt
Haapajärvi). Oaktadt hans trupper voro ganska medtagna efter en ansträngande
marsch och en envis strid, beslöt han begagna sig af segern och ofördröjligen söka
infånga det lockande bytet.

Med anledning häraf sändes redan samma dag, den 2 maj, på aftonen
öfverstelöjtnant Fahlander med 250 man till Kärsämäki, löjtnant Burman med 100 man till
Haapa(väsi)-järvi och major Grotenfelt med 150 man vägen fram förbi Piipola till
Ahokylä (Aho), på gränsen mellan Österbotten och Savolaks. Fahlander öfverraskade
den 4 vid Kärsämäki en fora med säd, kött, brännvin m. m., lastadt på 8 fyrspända,
på medar satta vagnar och 60 slädar, samt en vagn med läkemedel, tog densamma
och återvände följande dagen med sitt byte äfvensom med dess till 2 officerare och
37 man uppgående betäckningstrupp. Burman inbragte endast fyra fullt utrustade
kosackhästar, hvilkas ryttare blifvit mördade af bönderna. Grotenfelt lyckades göra det
rikaste bytet. Vid Peippo gästgifvaregård tillfångatog han 36 man, vid Ahokylä
bemäktigade sig löjtnant v. Schantz med 50 man en lifsmedelsfora, som framdrogs af
120 hästar, och icke långt därifrån lade kapten Malm beslag på 28 med ammunition
lastade fordon.

Samtidigt härmed hade major Bosin med 100 man af öfverkommendanten i
Uleåborg, generallöjtnant af Klercker blifvit sänd i riktning mot Kajana och Strömsdals 
bruk, där ryktet visste att omtala befintligheten af ryska förråd. Några dylika
anträffades emellertid icke, lika litet som några fientliga trupper, hvarför Bosin slog 
in sydlig riktning och kom ut på Iisalmivägen. Vid Nissilä mötte han en fora om
60 lass, hufvudsakligen medförande kött, hvilken han tog jämte sex man af
betäckningen; de öfriga undkommo till Iisalmi. Där hade ryssarna ett stort förråd, som de
utan tvifvel skulle förstört, om icke bönderna kommit emellan.

Vid första underrättelsen om de svenska vapnens framgångar uppe i höga
norden började blodet sjuda inom de lifliga savolaksarna, och det fordrades endast
obetydlig påstötning, för att bönderna skulle söka fram sina undangömda vapen och
på ett verksamt sätt deltaga i kriget. 
Visserligen hade de från predikstolen
hört uppläsas den ryske öfverbefälhafvarens 
stränga kungörelse, som med
»lagens yttersta stränghet» hotade en 
hvar, den där »af okunnighet eller andra
orsaker skulle med gevär eller annorlunda 
öfverfalla någon af käjserliga trupperna»,
eller som tillhörde ett byalag, hvarest 
dylikt brott blifvit begånget.<footnote>Handlingar rörande förvaltningen i Finland år 1808, I sid. 583.</footnote> Men de
aktade icke härpå, utan en ganska 
manstark bondskara samlades hastigt vid
Iisalmi under befäl af bonden Erik 
Ollikainen, som till sitt biträde fick
landtmätaren Boisman och kollegan Gummerus. 
Den 6 maj ryckte denna skara
mot det ryska förrådet och tog det helt 
och hållet tillika med 50 fångar, hvarvid
Boisman och Gummerus svårt sårades 
och en bonde stupade. När Bosin med
sin trupp anlände, återstod endast att 
taga förrådet om hand för svenska statens
räkning. Kort därefter inträffade i Iisalmi äfvenledes löjtnant Clementeoff med 50
man af Kajana bataljon, som blifvit utsänd med samma uppgift, enär Sandels var
okunnig om Bosins närvaro på krigsskådeplatsen.

<img r>Kapten K. V. Malm.</img>

Med högste befälhafvarens medgifvande hade Sandels emellertid beslutit att
begagnande sig af det sista vinterföret söka bemäktiga sig Kuopio stad och där samlade
förråd, och utförandet af detta lika viktiga som grannlaga företag anförtrodde han åt
kaptenen vid Savolaks jägare Karl Vilhelm Malm, hvilken gjort sig känd såsom en
tapper och förslagen officer. Han var en 35 års man och sedan hösten 1804 kapten.
Förra gången savolaksarna passerade Kuopio, hade han med synnerlig skicklighet 


närmast under Duncker ledt återtåget öfver isen. Den 7 på morgonen uppbröt han
från Piippo med 100 västerbottningar och 20 från Pulkkila anlända jägare under 
löjtnant Burmans befäl, och med sådan fart gick marschen, att den lilla skaran, som
till följd af den i trakten rådande bristen på hästar måste tillryggalägga hela vägen till
fots, kl. 10 f. m. följande dagen inryckte i Iisalmi, där den med sig förenade löjtnant
Clementeoff och 50 man. Till major Bosin medfördes befallning, att han med sin
oöfvade skara skulle gå tillbaka till Nissilä och där tjäna såsom stöd åt Malm.

I Iisalmi fick Malm underrättelse om, att en rysk afdelning om, såsom det
antogs, 150 man var på väg dit antagligen för att söka återtaga det förlorade 
förrådet. Han uppsökte genast och besatte en lämplig försvarsställning söder om byn
och väntade så till kl. 3 på natten, men ingen fiende hördes af. Då fick han veta,
att den ryska afdelningen föregående dag, som var söndag, i god tid före middagen
slagit sig ned i Taipale by, 16 km. söder om Iisalmi, och kvarlåg därstädes. Malm
beslöt då genast rycka fram och taga fienden till fånga.

För detta ändamål lät han hela sin styrka afmarschera österut från landsvägen
och ut på Kilpijärvi is. Längs denna sjö och en annan sjö gick tåget ända fram till
Taipale, utan att svenskarna blefvo upptäckta af de på andra sidan en skogsskärm
på vägen mot Iisalmi framryckande ryssarna, hvilka icke utsträckte spaningen på
sidorna om sin marschväg. Från Taipale sände Malm Clementeoff med 70 man
genom skogen för att falla ryssarna i sidan, under det han själf med återstoden af
styrkan följde efter dem. Clementeoff anföll oväntadt midten af den ryska kolonnen
och kastade den öfver ända, och snart kom Malm själf till och fullbordade nederlaget. 
Striden blef icke långvarig, och hela den ryska afdelningen, som utgjordes af
en officer och 104 man, blef fången utom sju man, som stupade. Och denna seger
vanns utan en enda mans förlust. Oaktadt sina sår hade Boisman tjänat såsom
vägvisare och med sabeln i hand deltagit i striden. Malm fortsatte vägen till Iisalmi 
och aflämnade fångarna till Bosin, som ännu icke aftågat.

Samma dag anlände från Kuopio postmästaren Sjöberg, som af den ryska
kommendanten blifvit utskickad för att efterse, om några svenska trupper voro i
antågande, eller om bönderna väpnade sig. Han berättade, att ryssarna väntade blifva
anfallna af bönderna, att deras styrka uppgick till 100 man, förutom 400, som vårdades
på sjukhusen, och af hvilka de tillfrisknande väpnats, samt att alla vakter blifvit
förstärkta. Sjöberg kvarhölls, i Iisalmi, och pålitliga bönder utsändes på spaning med 
besked att möta i Pöljä by, 25 km. norr om Kuopio.

Den 10 på eftermiddagen bröt Malm upp från Iisalmi och hopsamlade under
natten så många hästar och slädar, att hela hans lilla afdelning kunde fortskaffas 
åkande, hvarefter den på eftermiddagen anlände till Pöljä. Där fick han veta, att 
60 ryssar från Varkaus anländt till Kuopio, och att därvarande besättning, förutom
de sjuka, anslogs till minst 200 man. Vid Pöljä infunno sig trehundra bönder under 
befäl af skolmästaren Hellgren, men af dem var endast ett mindre antal väpnadt med
skjutvapen, under det flertalet försett sig med hvarjehanda tillhyggen, mest spjut
och liar.

Malm beslöt att följande natt kl. 2 samtidigt från flera sidor öfverfalla de i
Kuopio varande ryssarna. Då han icke satte stor lit till bönderna, afskilde han dem
från truppen och gaf dem i uppdrag att på isen öster och söder om staden mota
ryssarna, om desse sökte fly. För detta ändamål sändes Hellgren med 200 bönder
till Ilkoniemi udde, öster om staden (se den längre fram återgifna kartan öfver 
Kuopiotrakten), där de borde väl dölja sig till det utsatta klockslaget, då de skulle utbreda
sig i en kedja intill de söder om staden belägna holmarna. Med sin lilla trupp och
återstoden af bönderna marscherade Malm öfver isen väster om staden, och stannade
kl. 1 vid Harjala gård, ett par kilometer från dess utkant. Härifrån sändes bönderna
till Kuopionniemi udde, söder om staden, under det truppen delades i tre lika stora
delar under hvar sin officers befäl och afsändes mot olika punkter på stadens norra
och västra utkant.

På slaget två gingo alla tre kolonnerna till anfall. En postering, som de
anfallande fåfängt sökte utan buller tillfångataga, gjorde allarm, och snart var besättningen
redo till motvärn. Anfallet gick dock raskt framåt, och de splittrade ryska hoparna
trängdes efter en kort strid på gatorna ut på isen, där de genskötos af sina förföljare
och gjordes till fångar, hvarvid likväl ett hundratal lyckades undkomma, emedan en
del bönder lämnade sina platser och oaktadt strängt förbud begåfvo sig in i staden
för att plundra. Endast i det gamla kanslihuset gjorde ett femtiotal ryssar ett
hårdnackadt motstånd. Från öfre våningen, som de besatt, sköto de genom fönstren ut
öfver torget och dit inmynnande gator. Malm ville hvarken uppoffra folk genom
att löpa till stormning eller nedbränna huset, men att framsända en parlamentär var
på grund af den häftiga elden omöjligt. Då sände han dit en tillfångatagen rysk
underofficer, som tillsade sina landsmän, att om de icke godvilligt gåfve sig, skulle
huset antändas och de allesammans blifva dödade. Elden upphörde också, och
underhandlaren återkom med begäran, att försvararna skulle få tala med den officer, som
afsändt honom. Löjtnant Burman, som var den enda i ryska språket kunnige officeren,
gick då fram, åtföljd af några jägare. Då han nalkades trappan, öppnades elden åter.
I vredesmod rusade han in i huset, sprang upp för trappan, afsköt sin pistol mot
den första mötande ryssen, kastade sig åt sidan för ett undgå de öfrigas bajonetter
och skott samt tillropade dem med hög röst, att om de icke genast gåfve sig, skulle
de blifva huggna i stycken. Detta gjorde verkan, och 36 gåfvo sig fångna; 12 hade
stupat eller blifvit sårade. Dessutom påträffades i de inre rummen 50 sjuke och
en mängd gevär, ammunition och beklädnadspersedlar. Klockan 6 på morgonen
var hela staden i svenskarnas händer, och 160 friska och 124 sjuka soldater voro
tillfångatagna. 

Gynnsamt  för  öfverfallet var, att den ryske kommendanten föregående afton,
åtföljd af några kosacker, begifvit sig på spaning åt Toivala, därifrån han väntade det
anfall, som han ansåg snart förestående.   När han återvände, påträffade han en svensk
post,  som  gaf eld mot honom.    Han följde då sjöarna i riktning mot Varkaus och
undgick några åkande jägares försök att fånga honom.

<img>Stormningen af kanslihuset i Kuopio.</img>

Malm var nu herre i staden, där den oförskräckte landshöfding Vibelius, som
så ståndaktigt förfäktat sina landsmäns rätt, nedlade sitt ämbete i hans händer. De
stora, för hären i norra Finland samlade förråden af spannmål, salt kött och hö som
ryssarna upplagt i staden, blefvo jämväl segrarens byte. Striden hade kostat svenskarna
endast 3 döde och några sårade, under det ryssarnas förlust i döde och sårade
uppgick till nära 40 man. Fångarna sändes till Pulkkila under bevakning af 5 soldater
och 30 väpnade bönder, hvilka anfördes af en nämndeman.

Då Klingspor tillät det företag, hvars lyckliga utgång vi nu skärskådat, tänkte
han sig säkerligen intet annat ändamål med detsamma än att förstöra ryssarnas förråd
för att därigenom försvåra deras rörelser i östra Finland. Men när Malm blifvit
herre i hjärtat af Savolaks och fått så stora förråd i sina händer, tyckte han det vara
synd att öfverlämna dem åt lågorna och att för andra gången prisgifva sina landsmän
åt fiendens godtycke, hvarför han beslöt att försvara sig i Kuopio, åtminstone till 

dess  nya  bestämmelser  anlände   från brigadchefen, till hvilken han genast sände en
kurir  med   berättelse  om det timade.  Malms ställning var emellertid ytterst farlig,
framskjuten   20  mil  från   brigaden med fienden ganska nära inpå sig.    Och genom
den hastigt fortgående snösmältningen blefvo vägarna allt mer och mer oanvändbara 
och isarna osäkra, så att ett återtåg i händelse af nödtvång var mer än vanskligt.
Med  bönders  och  stadsbors tillhjälp lät han i den smältande isen uppsåga en kanal
öfver  det   3,300 m. breda  Toivala sund, hvarest medelst färjor och båtar till norra
stranden öfverfördes så mycket af förråden, som tiden medgaf.   Dessutom kringsände
han  proklamationer  i brigadchefens  namn  för  att, om de fölle i ryssarnas händer,
gifva desse ett öfverdrifvet begrepp om hans styrka.    Han försummade icke heller att
i alla riktningar utsända pålitliga kunskapare.

Ehuru Sandels icke visste, huru långt Malm framträngt, insåg han likväl det
farliga i dennes ställning, allra helst sedan han fick underrättelse om, att ryska trupper
afsändts från Gamla Karleby åt Lintulaks, tydligen med afsikt att fortsätta mot Kuopio.
Sedan han inrättat förråd och sjukhus i Pulkkila eller, såsom vi nu skulle säga, där
anordnat en etappstation, uppbröt han den 13 medtagande endast det oundgängligaste
af trossen. Då han följande dag i Ahokylä mottog Malms kurir, afdelade han major
Grotenfelt med 300 man att så fort som möjligt, i den mån det läte sig göra åkande,
uppnå Kuopio, dit brigadens hufvudkrafter skulle komma efter. Utan att akta på
det dåliga väglaget fortsattes marschen med all fart, så att brigaden den 20 nådde
Toivala, där större delen i båtar fördes öfver sundet.

Från   Kuopio  sändes   50  man  till Rautalampi för att borttaga ett där af
ryssarna  samladt  lifsmedelsförråd,   hvilket  äfven lyckades, och sedermera bevaka den
västerifrån  kommande  vägen.     Stabsadjutanten  löjtnant  Wallgrén,  som  väl  kände
landet,  sändes  med 170 man till Leppävirta, hvarifrån han på skogsvägar väster om
vattendragen  skulle  kringgå  Varkaus  och   anfalla  denna  ort  söderifrån, under det
Grotenfelt med 300 man och två kanoner hotade den norrifrån.    Sandels följde själf
med sistnämnda afdelning.    Ryssarna fingo emellertid vetskap om företaget och drogo
sig  hasteligen  till Jorois,   med  anledning  hvaraf Wallgrén slog  in raka vägen till
Varkaus och tog i besittning därvarande rika förråd jämte ett hundratal af svenskarna
vid återtåget  kvarlämnade  kanoner.    I  Varkaus  lämnades  major  Schildt  med   100
man för att sjöledes till Toivala undanföra de tagna förråden, hvarefter Sandels med
återstoden  af trupperna  fortsatte  vägen till Jorois, hvilken ort ryssarna äfvenledes
utrymt  med  kvarlämnande af ganska ansenliga förråd.    Från Jorois sändes en
afdelning  om   25 man till Rautasalmi samt 180 man under Malms befäl till S:t Michel,
där ett stort ryskt förråd skulle vara upplagdt.    Återstoden af styrkan kvarblef under
Grotenfelts befäl i Jorois, och Sandels återvände själf till Kuopio. Malm ansåg
emellertid icke rådligt att fortsätta vägen längre än till Turakkala (strax bortom Jokkas),
enär underrättelse ingick, att ryssarna i S:t Michel erhållit betydliga förstärkningar. 
Härmed afstannade framträngandet söderut, sedan man likvisst hunnit nära intill den
gamla gränsen.    För att vara säker i händelse af bakslag vidtogos kraftiga anordningar
att befästa ställningen vid Varkaus, dit alla framskjutna afdelningar i händelse af behof 
skulle draga sig tillbaka.

Till förstärkning af den på vägen från Kuopio västerut framsända afdelningen
hade en annan afdelning på 100 man under kapten Spåre blifvit afsänd med uppdrag,
tillika att söka borttaga det ryska förråd, som anmäldes vara upplagdt i Koivisto.
Vid Sandels' återkomst till Kuopio fick han genom kronobetjäningen meddelande om,
att en rysk afdelning om 2,000 man var i anryckning på Karstulavägen. Han sände
då genast, den 26, Fahlander att taga befälet öfver hela den till 150 man uppgående
afdelningen, som stod på denna väg. Fahlander gjorde sig noga underrättad om
ställningen och beslöt att genom öfverrumpling taga förrådet i Koivisto, innan den i
anryckning varande fienden hunnit fram. Under natten till den 29 anfölls den ryska
afdelning, som skyddade förrådet, samtidigt från tre sidor, hvarvid 47 man dödades
eller togos till fånga, under det återstoden lyckades undkomma. Af brist på dragare
kunde endast en mindre del af förrådet undanföras; återstoden öfverlämnades åt
bönderna. Fahlander drog sig härefter tillbaka till Kivisalmi starka pass.

Från den 1 till den 28 maj hade Sandels' brigad utan att akta på det dåliga
väglaget framryckt femtio mil, utkämpat en rad strider, nedgjort eller tillfångatagit
mera än ett tusen man, bemäktigat sig ryssarnas alla i östra Finland samlade förråd
med närmare sex tusen tunnor säd, några tusen tunnor salt kött, en mängd hö o. s. v.
samt befriat nästan hela Savolaks från fiender. Öfver allt hade de framryckande
trupperna hälsats med glädje af befolkningen, och både soldater och fredliga inbyggare,
af hvilka de senare själfmant erbjödo sin tjänst, hoppades att, omedelbart eller
medelbart understödda af härens hufvuddel, snart se rörelserna flyttade in på fiendens
område.<footnote>Sammandrag af 5:te brigadens operationer, Montgomery och Burman.</footnote>

Den man, som var själen i allt detta, hette Johan August Sandels. Hans
släkt härstammade från Roslagen; hans fader var bergsråd och hade undfått adelskap.
Född i Stockholm den 31 augusti 1764, blef Johan August redan vid 13 års ålder
officer vid artilleriet, men flyttades 1785 såsom stabsryttmästare till finska kompaniet
af adelsfanan. Två år senare, vid 23 års ålder, major vid Karelska dragonerna, förde
han 1789 i kriget en af honom själf uppsatt jägarbataljon. 1790 öfverstelöjtnant och
sekundchef för Karelska dragonerna, 1795 generaladjutant och 1799 öfverste, ställdes
Sandels 1803 i spetsen för Savolaks jägare, med hvilka vi sett honom draga ut i
kriget. Den långe, reslige mannen med den höga pannan, den romerska näsan, de 
gråa, blixtrande ögonen med deras om kraft och bestämdhet men äfven om vänlighet
och deltagande vittnande blick, allt fjättrade hans underlydande vid honom, drog
savolaksarna med hänförelse till honom och kommo hans soldater att glömma krigets 
alla vedervärdigheter. I det enskilda lifvet kunde han vara hetsig till lynnet, men så
snart skotten smällde, fanns hos honom endast lugn och beräkning, för att icke
nämna personligt mod. Men utom dessa egenskaper ägde Sandels något, som hans
medbröder saknade, nämligen fältherreblick, fältherrebegåfning. Hans mästerliga
krigföring i Savolaks, hvilken icke minst blifvit beundrad af ryssarna, bar därom
vittnesbörd. Utan Sandels skulle fälttåget långt förut varit ohjälpligt förloradt för svenskarna;
hade Sandels ägt rikligare medel, skulle det kanske icke slutats så illa. »Om någon
man,» säger F. Cygnæus i »Förgångna
tiders lif», »får gälla såsom en
personifikation af hela finska härens
hjältesträfvan, att i det yttersta fresta om ej
ett allt mer och mer oundvikligt öde
kunde af mannamod ändock
öfvermannas, så är det väl Sandels. Och såsom
den ovärderligaste lycka kännes det för
ett finskt hjärta, att full rättvisa omsider
blifvit gjord åt detta hjälteminne, till
hvilket Finland står i en lika helig som
outplånlig skuld af tacksamhet.»

<img r>Öfverste G. Fahlander, adlad Edelstam 
(från senare tid).</img>

Men den leende strålen af hopp
var bedräglig. Underrättelsen om
fästningarnas dagtingan väckte lika mycken
nedslagenhet som förbittring, och
hufvuddelen af hären afhördes icke.

Denna låg orubbligt stilla, sedan
den under de första majdagarna ryckt
fram så, att 3:e brigadens kvarter sträckte
sig till Himanko, att 4:e brigaden var
förlagd kring Kalajoki, 2:a kring Patijoki
och 1:a vid Siikajoki, högkvarteret i Brahestad. Fåfänga voro Adlercreutz' alla försök
att förmå öfvergeneralen att kasta öfver ända den svaga fiende, han hade emot sig,
och återtaga mellersta delen af Finland, innan fienden hunne framskaffa
förstärkningar. Men allt förgäfves. Klingspor utfärdade en proklamation, hvari han
uppmanade allmogen att tillfoga »fienden all den skada och afbräck, J från urminnes
tider kände tappre Österbottningar honom tillfoga kunnen», men hvarken vapen
eller bistånd gafs dem, och under dylika omständigheter kan det ingalunda väcka
förvåning, att de liksom soldaterna småningom domnade af och vände sin harm från
fienden till befälhafvaren, hvilken genom ödets grymma ironi af sin konung
utnämndes till fältmarskalk. 


Ryssarna bibehöllo sin ställning vid Gamla Karleby, förstörde broarna öfver
den därstädes utfallande älfven och skyddade de viktigaste öfvergångsställena med
befästningar. Tutschkov kallades till Åbo för att stå till svars för sin krigföring, och
befälet i norden öfverlämnades åt Rajevskij.

*

Åland befriades vid denna tid från ryssarnas påhälsning.

Den 11 april hade öfverste Vuitsch med en jägarbataljon om närmare 700
man, en liten afdelning husarer och några kosacker anländt till de åländska öarna.
Han stannade själf med två tredjedelar af sin styrka vid Kumlinge, utsatte några små
posteringar vid Brändö och andra holmar samt affärdade major v. Neidhardt med
omkring 200 man till själfva Åland (se längre fram kartan öfver Åland). Här slog
denne sig ned i Strömsviks herrgård, i närheten af Finströms kyrka, ungefär midt
på den af otaliga djupa vikar sönderskurna ön, på hvilken hans afdelning spreds i
små delar. Med hårdhet och stränghet sökte han genast från början befästa sitt
herravälde på ön och befallde utlämnande af alla skjutvapen, men retade genom slika
åtgärder den styfsinta och kraftfulla befolkningen, hvilken på alla åländska öarna
tillsammans uppgick till 13 tusen personer.

Det ryska öfverbefälet insåg mer än väl vanskligheten i Vuitschs ställning,
hvarför han uppmanades att samla tillräcklig mängd farkoster för att, om han hotades
af öfverlägsna fiender, lämna öarna, sedan hafvet blifvit öppet. Men härvid hade
man icke tagit i betraktande, att Ålands haf förr blir isfritt än de inre fjärdarna, och
häraf begagnade sig svenska krigsledningen, då den utrustade tre små fartyg, nämligen
en skonert och två kanonbarkasser, under löjtnant Kapfelmans befäl för att drifva
bort ryssarna.

Då Neidhardt mottog nyss nämnda uppmaning, befallde han bönderna att
genast utrusta alla större båtar och sammanföra dem i de bästa hamnarna, där isen
inom tjugufyra timmar skulle uppsågas. Vid förlust af lif och egendom skulle dessa
befallningar efterkommas, och då man visade honom omöjligheten att utföra dem
inom den föreskrifna tiden, hotade han att skära öron och näsa af de tredskande
samt därefter sända dem till Sibirien. Denna hårdhet tvang jäsningen till utbrott.
När, den 6 maj, böndernas utposter vid hafvet upptäckte svenska fartyg, samlade sig
hastigt ett hundratal bönder under ledning af den liflige länsmannen Arén och
adjunkten i Finströms församling Gummerus, och inom en handvändning slöto sig
ytterligare ett par hundra bönder till resningen. Innan ryssarna hunnit besinna sig,
voro de små afdelningarna på hela ön tillfångatagna, och deras befälhafvare jagades
några dagar men nödgades därefter gifva sig. 

<img>Efter ett porträtt af <sp>P. Krafft</sp> 1810, tillhörigt grefve F. Sandels.</img>



Nu bar det af mot Kumlinge, där Vuitsch icke ägde kännedom om de på
Åland timade händelserna. Den 8 maj närmade sig Kapfelmans lilla flotta Kumlinge.
Vinden dref de lösbrutna isstyckena mot land, och Vuitsch ägde dessutom icke
tillräckligt mycket båtar för sitt manskap. Han afslöt därför en öfverenskommelse, att
han skulle gifva sig med sin styrka fången, om han icke finge undsättning inom
åtta dagar, och därjämte förband han sig att under denna tid icke lämna ön. Detta
hindrade honom emellertid icke att följande dag söka undkomma, men därigenom
ansåg Kapfelman öfverenskommelsen bruten och lät en af sina båtar jaga flyktingarna
tillbaka till ön. Här landsteg vid tutiden på middagen Gummerus med omkring 450
bönder, hvilka understöddes från båtarna, särskildt medelst några på underredet af
vanliga arbetsvagnar lagda små kanoner. Detta gjorde intryck på ryssarna och
förmådde dem att tro sig hotade af en stor mängd regelbundna trupper. Efter ett
par timmars strid, hvilken slutligen samlade sig kring prästgården, gaf Vuitsch sig 
fången med hela sin till 20 officerare och 451 man uppgående styrka. Åländingarna,
som förlorat 3 döde och 3 sårade, togo dessutom ett litet förråd af vapen och
lifsmedel.

Löjtnant Cronstedt hade samma dag med den ena barkassen afgått till Brändö,
där han landsatte 70 medföljande åländingar. Efter en kort men häftig strid tvungo
desse den ryska besättningen, 52 man stark, att gifva sig. På en annan ö togos
ytterligare 5 officerare och 37 man. 

Så voro de åländska öarna åter i svenskarnas våld. Konungen berömde
åländingarnas tapperhet, förärade deras båda anförare tapperhetsmedalj och påbjöd
upprättandet af ett landtvärn på Åland.<footnote>Montgomery, I sid. 155, Bomanson: Folkrörelsen på Åland 1808, Michailovskij-Danilevskij
sid. 37, hvars uppgifter delvis skilja sig från de föregående arbetenas.</footnote>

*

Äfven Gotland var för kort tid i ryssarnas händer. I Libaus hamn inskeppades
på handelsskepp 1,650 man med 6 fältkanoner, hvarefter dessa under konteramiral
Bodiscos befäl afgingo till Gotland, där de den 22 april landsattes i Rone hamn, på
öns sydöstra del. Bestörtningen bland invånarna blef högeligen stor; man ringde i
kyrkklockorna rundt hela ön, och folk samlades, men inga vapen funnos, intet befäl 
och ingen ordnad trupp. Ryssarna marscherade hastigt mot Visby, och Bodisco afslöt
med den åldrige t. f. landshöfdingen af Troil ett fördrag, enligt hvilket den förre
tog ön i besittning för ryske kejsarens räkning. Bodisco tog genast styrelsen om
hand på ryskt sätt, utskref födoämnen för de ryska trupperna och indref skatterna,
men vakade på samma gång noga öfver ordningen bland trupperna. 


Så snart konungen fick underrättelse om denna tilldragelse, befallde han den
2 maj, att 4 bataljoner och 6 kanoner (med tillsammans närmare 1,900 man) skulle
från den i Skåne sammandragna södra arméen afgå till Karlskrona för att vidare
sändas till Gotland. I Karlskrona togos de ombord på tre linieskepp, två fregatter
och några mindre fartyg, hvilka under konteramiral Cederströms befäl kryssat i
Östersjön. Den 14 maj inlöpte denna flotta i Östergarns hamn på Gotlands östra
kust, hvarefter trupperna genast landsattes och marscherade mot Visby. Hela ön
reste sig, och befolkningen uttryckte på allt sätt sin glädje. En parlamentär sändes
genast till den ryske befälhafvaren med uppmaning, att han måtte gifva sig. Denne,
som uppskattade den landstigna styrkan till 5,000 man, sammankallade ett krigsråd, i
enlighet med hvars beslut han afsände en officer att underhandla och att öfvertyga sig
om fiendens verkliga styrka. »Cederström mottog officeren höfligt och bad honom
till och med räkna lederna af de landsatte trupperne, hvilka i antal verkeligen
uppgingo till 5,000 man och medhade öfver 20 kanoner; dessutom landsattes från skeppen
ännu flere dylika.» Bodisco afslöt på grund häraf en kapitulation, enligt hvilken de
ryska trupperna skulle aflämna sina vapen och därefter på sina egna fartyg återvända
till Ryssland mot förbindelse att under ett års tid icke kämpa mot Sverige. Den
17 maj inskeppades de ryska trupperna i Slite hamn, hvarifrån de afseglade till Libau.

En af de svenska bataljonerna kvarlämnades på Gotland såsom stam för det
landtvärn, som skulle uppbådas därstädes. Återstoden af trupperna jämte flottan
återgingo till sin förra bestämmelse.<footnote>Montgomery, I sid. 160, Mankell, II sid. 90 och 92, Michailovskij-Danilevskij sid. 24 och
89. — Bodisco dömdes efter hemkomsten af krigsrätt till förlust af tjänst och ordnar men
återfick inom kort både det ena och de andra jämte kejsarens ynnest.</footnote>

*

Det af ryssarna under krigets två första månader så godt som i ett tag eröfrade
Finland hade under den tredje månaden till hälften gått förloradt, om än
besittningstagandet af Sveaborg till icke ringa del uppvägde denna förlust. Hade den svenska
öfverbefälhafvaren handlat med samma kraft som Sandels, och hade den svenska
krigsstyrelsen, det vill säga konungen, i tid skickat honom det understöd, som landets
tillgångar medgåfvo, så lider det intet tvifvel, att icke ryssarnas ställning i Finland blifvit
ganska vansklig, och att de kanske nödgats utrymma hela landet, liksom de nu i
största hast lämnade dess östra hälft. Det uppehåll, Klingspor gaf dem, beredde dem
tillfälle att hjälpa upp sin ställning, och de bakvända anordningar, som konungen
vidtog, möjliggjorde deras kvarstannande i landet och återtagandet af det förlorade.

De i slutet af april och början af maj timade händelserna bevisade
omöjligheten att eröfra Finland med den truppstyrka, som stod Buxhöwden till förfogande. 
För att bibehålla landet under Rysslands välde var det nödvändigt att kväfva den allt
mera utbredda folkresningen, att besegra Klingspor och Sandels, att hålla besättning
på Sveaborg och om än till vida mindre styrka i flera städer och etapporter samt att
kunna afvisa väntade landstigningar af svenska trupper, hvilka kunde understödas af
engelsmän eller af engelska flottan. Att uppfylla dessa olikartade ändamål med den
till endast 23,000 man uppgående styrka, de sjuke däri inberäknade, som stod i
Finland, var tydligen icke möjligt.   Buxhöwden begärde därför i skrifvelse till kejsaren
af den 3 maj förstärkning
af 12 bataljoner och 1,000
kosacker förutom de
regementen af 14:e divisionen,
hvilka redan förut stodo
till hans förfogande. Med
anledning häraf sändes
undan för undan till
Finland: 3,000 gamla
soldater, som återkommit från
fransk fångenskap, 2,000
rekryter, fyra
infanteriregementen, nämligen
Asovska, Nisovska, Revalska
och 3:e jägare-, af 6:e
divisionen under befäl af
generallöjtnanten Barclay
de Tolly, två bataljoner
af lifgrenadierregementet (garde), en bataljon gardesjägare, ett ulan- och två
kosackregementen samt ett gardesartillerikompani. Med dessa förstärkningar, som uppgingo
till 11,000 man, hoppades Buxhöwden att, när vårflödet upphört, kunna börja
krigsrörelserna med en styrka, som i sin helhet skulle belöpa sig till 34,000 man.

<img l>Utsikt från Tuovilanlahti, nordväst om Maaninka.</img>

Enligt anmälan till kejsaren af den 18 maj ämnade han dela dessa sina
stridskrafter i tre grupper eller kårer, en under Rajevskij i norra Finland, en under
Barclay de Tolly i Savolaks och en tredje under Bagration och Kamenskij i södra
Finland.

Rajevskijs kår skulle utgöras af hela 5:e divisionen (10 svaga bataljoner m. m.)
med 3,100 menige, vidare af de 4 bataljoner m. m. af 21:a divisionen, som utgjort
Rajevskijs afdelning, 1,900 menige, ytterligare af de från ryska Finland komna
Pernauska och Petrovska regementena (tillhörande 14:e divisionen), som utgjorde 1,600 menige,
och slutligen af två från Sveaborg komna skvadroner lifkosacker med 200 menige
eller tillsammans 6,800 menige. 





I Barclay de Tollys kår skulle ingå alla de nyanlända trupperna af 6:e divisionen 
och gardet äfvensom Bjeloserska infanteriregementet och tre dragonskvadroner,
som deltagit i inneslutningen af Sveaborg. Som dessa senare trupper dock kommo
att användas på annat håll, belöpte sig kårens styrka endast till 6,000 menige i stället
för 7,500, som den var afsedd att erhålla.

Den tredje gruppen, som var starkare än de båda öfriga tillsammans, skulle
dels under Kamenskijs befäl bevaka kusten från Hangö udd till Lovisa, dels under
Bagration fortsätta denna bevakning norrut öfver Åbo och Björneborg samt besätta
Tavastehus och södra Finlands öfriga inre delar. För att stärka försvaret försågos
Hangö och Porkala uddar med befästningar, stängdes inloppet till Åbo medelst batterier
samt uppfördes hus för utsiktsposter och optisk telegraf längs kusten. De gamla
fästningsverken vid Tavastehus bestyckades. Såsom stöd och reserv för nyss nämnda
trupper begärde Buxhöwden ytterligare, att 8 bataljoner och 5 skvadroner skulle
förläggas till Viborg och Villmanstrand.

Af ofvanstående finner man, att i själfva verket endast en ringa del af de rvska
stridskrafterna var användbar till egentliga krigsföretag, nämligen de båda långt ifrån
hvarandra stående kårerna Rajevskij och Barclay de Tolly. Af dessa skulle den senare
samlas i S:t Michel, till en början skydda ryska gränsen, om svenskarna ryckte vidare
framåt, men så snart som möjligt kraftigt rycka fram till Kuopio och återtaga staden.
Härifrån skulle Barclay de Tolly fortsätta rörelsen norrut och, om svenskarna förstärkte 
sina trupper mot Rajevskij, falla dem i flanken eller afskära deras återtågsväg.
Rajevskij åter skulle med undvikande af strid hindra svenskarna rycka till Vasa och
så mycket som möjligt draga deras uppmärksamhet på sig för att därigenom gifva
Barclay de Tolly tid att hinna upp i deras rygg. Skulle svenskarna vända sig mot
denne senare, borde Rajevskij rycka fram mot Uleåborg för att taga svenskarna i
ryggen och »bringa dem mellan två eldar». Rajevskij skulle basera sig på Tammerfors, 
Barclay de Tolly på Nyslott. Efter ankomsten af de utlofvade förstärkningarna
ansåg Buxhöwden ingen fara förefinnas utan var »öfvertygad, att den oförmodade
fördel, hvilken svenskarna nu vunnit, tjänar till deras egen skada, och vår seger skall
icke dröja att lugna Eders Kejserliga Majestät.»

Den ryske öfverbefälhafvaren kom dock snart på andra tankar. Han började
allt mera frukta för landstigning i Vasatrakten, hvarigenom Rajevskij kunde råka
mellan två eldar, anfallen från sjösidan och omfattad från landsidan af svenska
hufvudhären. Läget kunde visserligen förbättras, om Barclay de Tolly ryckte kraftfullt
framåt, men möjligheten häraf betviflade han allt mera. I skrifvelse till kejsaren af
den 11 juni omtalar han, att han på grund af allt detta vidtagit den förändring i den
förra planen, att Barclay de Tolly skulle lämna 3,000 man i Kuopio och med återstoden 
af sina trupper falla den mot Rajevskij i framryckning varande fienden i flanken
eller ryggen. Rajevskij skulle draga sig tiilbaka till Lappo med ett detaschement i 
Lillkyro, afsedt att iakttaga kusten, och borde kunna påräkna förstärkning från Åbo,
sedan ryska flottan anländt dit. Dessutom yrkade Buxhöwden på afsändande icke
endast af kavalleri, hvarom han fått vetskap, utan äfven af två eller tre bataljoner
infanteri från Sordovala mot Toivala.

Kejsaren gjorde mot denna fälttågsplan den väl grundade anmärkningen, att,
»om fienden gör ett häftigt anfall och slår den ena, antingen Rajevskij eller Barclay
de Tolly, tvingar han äfven den andra att retirera, då deras förening blifver omöjlig,
och de 3,000 man, som skulle kvarlämnas i Kuopio, komma såsom alltför
underlägsne i en svår ställning, hvarför hela operationsplanen icke kan hafva påräknad
utgång.» Buxhöwden, som var en general af den gamla skolan, lät sig dock icke
bringas på andra tankar, och då kejsaren en gång gifvit honom fullständig
handlingsfrihet, lät han honom hållas. <footnote>Skrifvelsen af den 18 maj i afskrift i 
krigsarkivet. Michailovskij-Danilevskij redogör noga för densamma, sid. 43, men inblandar 
däri den senare planen. Skrifvelsen af den 11 juni, som icke finnes i samlingen af 
Buxhöwdens skrifvelser i krigsarkivet och icke omnämnes af M.-D., är utförligt behandlad 
af Danielson, sid. 299.</footnote>

Som ryska flottan icke var i stånd att bestrida den förenade svenska och
engelska flottan herraväldet på Östersjön eller ens att trygga Rysslands kuster, måste
ganska omfattande åtgärder för detta ändamål göras till lands och de till kusternas
skydd sammandragna trupperna öka sin uppmärksamhet. De i Estland, Lifland och
Kurland samlade 2:a och 3:e divisionerna under befäl af generallöjtnanterna Lavrov
och furst Dolgoruki nådde en styrka af 20,000 man. Den i Ingermanland och ryska
Finland sammandragna, af regementen ur 6:e och 14:e divisionerna samt tredje
bataljoner bestående iakttagelsekåren räknade nära nog samma styrka. Befälet öfver
densamma öfvergick nu från Barclay de Tolly till generallöjtnanten grefve Wittgenstein,
och de till krigsskådeplatsen afgående regementena ersattes af 14:e divisionens
återstående regementen. I Petersburg fanns dessutom återstoden af gardesdivisionen. 
Kronstadt hade en besättning af 9,000 man, Viborg af 3,500, Fredrikshamn af 1,900 
och Ruotsensalmi af 1,600. Minst 50,000 man fjättrades sålunda vid kusterna till
följd af ryska flottans underlägsenhet. <footnote>Michailovskij-Danilevskij, sid. 51.</footnote>

Med afseende på åtgärderna för styrelsen och ordningens upprätthållande i det
eröfrade landet, för hvilka redogörelse skall lämnas i ett sammanhang, må här endast
erinras om den kungörelse af den 28 maj, enligt hvilken alla hos allmogen befintliga
gevär, pistoler och andra vapen inom åtta dagars tid skulle till förvar aflämnas till de 
ryska  myndigheterna vid äfventyr af 50 riksdalers plikt för hvarje gevär o. s. v. och
att  blifva  ansedd  såsom  upprorsstiftare,  »hvilka utan skonsmål efter   krigslagarna
straffas till lifvet och blifva efter omständigheterna antingen hängde eller till döds
skjutne,  och för medvetenhet af sådant brott ådraga sig de brottsligas hustrur,
myndige  barn,   anförvanter och   byamän,   som bevisligen därom varit underrättade, 
förenämnde straff.» Tillika bestämdes, att om några af allmogen skulle beväpna sig eller
företaga något för den allmänna säkerheten störande, »så blifva de all sin egendom
förlustige, deras hemvister uppbrände och deras hustrur och barn störtade uti elände».
<footnote>Handlingar rörande förvaltningen i Finland år 1808, I sid. 131.</footnote>

<img>Utsikt från Laivonsaari, nordväst om Kuopio.</img>

*

Under  det här ofvan skildrade händelser timade i Finland, hade åtskilligt
tilldragit sig i Sverige, som blef af afgörande inflytande på krigets fortsättning.

Sverige måste visserligen i mars månad göra sig beredt att möta
anfall från tre sidor, från öster, söder och väster, och konungen var, sedan
den öfverhängande faran blifvit uppenbar, genast betänkt på att skaffa sig
så stora stridskrafter som möjligt. Sålunda anbefalldes redan den 3 mars
uppsättning af vargering, hvaraf skulle bildas särskilda bataljoner, en för hvarje
regemente, med befäl från regementena. Den 14 mars utgick kungörelse om
uppsättning af landtvärn, hvari allt krigsdugligt manfolk mellan 18 och 25 års ålder
skulle inskrifvas. Först var det konungens afsikt att uppbringa landtvärnet till en
styrka af 100,000 man, men då omöjligheten att utrusta, beväpna och med befäl
förse detta stora antal blef allt för tydlig, inskränktes genom en ny kungörelse af den
26 mars landtvärnets styrka till 30,000 man, indelade i 51 bataljoner, hvilka efter
folkmängden fördelades mellan länen. Det dröjde visserligen långt in på sommaren,
innan de flesta af dessa bataljoner verkligen kommo till stånd; deras befäl, som icke
fick tagas ur regementena, var underhaltigt, manskapets beklädnad, som för det mesta
utgjordes af vanliga, borgerliga kläder, och utrustning ytterst bristfälliga och dess 
beväpning efter införandet af gevär från England någorlunda duglig, men trots dessa,
brister utgjorde landtvärnet dock en till tjänst inom landet och till de ständiga
truppernas utfyllande användbar reserv. 




Hela den inom gamla Sveriges landamären till lands användbara styrkan beräknades, 
sedan nyss nämnda trupper blifvit färdigbildade och befintliga tomrum fyllda,
till 33,230 man af stående trupper, 13,500 man vargering och 30,500 man landtvärn
eller i allt 77,230 man. Medräknar man den på krigsskådeplatsen i Finland varande
styrkan och flottans manskap, kommer man upp till en krigsstyrka af mera än
100 tusen man, hvilket för det svenska väldet med dess något mera än 3 millioner
invånare och med hänsyn till dess klena
penningetillgångar ju var ganska vackert.
Och härtill skulle ytterligare komma
10,000 man engelska hjälptrupper.

Om landets ekonomiska tillgångar
varit lika rikliga som tillgången på
manskap, hade svårigheterna i ledningen af
försvaret blifvit vida mindre, än de nu 
visade sig vara, ty hvarken de engelska
subsidierna eller de utskrifna
krigsgärderna eller de frivilliga gåfvorna mäktade
fylla de kraf, som den oundgängligaste
ersättningen af bristerna i härens
utrustning och omkostnaderna för
krigföringen uppställde. Under sådana
förhållanden skulle en klok beräkning bjudit
att söka göra slut på kriget så snart
som möjligt, och medlet härtill är ju
alltid en kraftfull handling på den
afgörande delen af krigsskådeplatsen.

<img l>Generalmajor G. W. af Tibell.
Efter ett porträtt, tillhörigt Generalstabens 
topografiska afdelning.</img>

Så tänkte också generalmajor af
Tibell<footnote>Gustaf Wilhelm af Tibell hade vid tiden för dessa händelser ännu icke 
fyllt 36 år. Efter att redan såsom ung officer hafva varit lärare och kompanichef vid 
krigsakademien på Karlberg, gick han 1798 i fransk tjänst och steg där till 
brigadgeneral. Återkommen till fäderneslandet 1803, användes han sedan i många viktiga 
värf. Tibell var en i krig och genom trägna studier bildad man, en af de få den tiden, 
som ägde verklig insikt i krigföringens konst, hvarom hans afhandlingar i den af honom 
bildade krigsvetenskapsakademiens handlingar och i hans i dessa intagna ämbetsberättelse 
bära vittne.</footnote>, som den 6 mars inträdde i
befattningen såsom generaladjutant för
arméen (föredragande i kommandomål).
Han föreslog konungen genast en hel
del förståndiga åtgärder, bland hvilka den viktigaste säkerligen var den, som gällde
vidtagandet af anstalter för finska härens snabba förstärkande på de andra härarnas 
bekostnad och bestämmandet af en allmän försvarsplan, hvilken han ansåg nödvändig
äfven för de ekonomiska förhållandenas ordnande. Detta öfverensstämde emellertid
icke alls med konungens åsikter. Oförmögen att uppfatta lägets kraf samt envis,
egensinnig och själfklok som han var, satte han sig först och främst emot alla andra
människors råd och drefs han vidare af en säkerligen omedveten sträfvan att själf
efter ögonblickets ingifvelse kunna ändra sina afsikter och utfärda befallningar rörande
alla underordnade delar i företagen. Då han enväldigt förfogade öfver statens alla
tillgångar, kunde ingen mänsklig makt hindra tillfredsställandet af hans nycker.

Nu   hade  konungen   dessutom  fått  för  sig, att intet kunde göras åt Finland
under   vintern, men att han i det stället med de engelska truppernas tillhjälp skulle
eröfra  Norge.    Tibells  förståndiga  invändningar, att de därtill afsedda medlen voro
otillräckliga och försvaret af naturen och   med   konstens  tillhjälp så starkt, att en
eröfring i hvarje fall skulle draga långt ut på tiden, samt att krafterna dessutom toges
i  anspråk  till   afvärjande  af den  nu från Danmark hotande landstigningen i Skåne,
ledde  lika   litet   nu som förra gången till ändring i konungens beslut, hvilket denne
helt enkelt förklarade vara fattadt.    Befallning sändes till general Armfelt att med
reservarméen   afgå  till  Vermland och att taga befälet öfver så väl generalmajor v.
Vegesacks  trupper som norra fördelningen.    Ena hälften af de förra, som stod norr
om Venern, slöt sig omedelbart till den så kallade västra arméens högra flygel, under
det  andra  hälften   jämte  den  från Jönköping anlända brigaden af den förra
reservarméen  utgjorde västra arméens vänstra flygel under Vegesacks befäl.   Norra
fördelningen under öfverste Bergenstråhle, som samlades i Sundsvall, skulle handla i
öfverensstämmelse med de planer, general Armfelt komme att meddela. Emellertid stodo
såväl vänstra flygeln som norra fördelningen i omedelbar förbindelse med regeringen
i Stockholm och mottogo därifrån befallningar,  hvilka  ofta  icke ens meddelades
Armfelt.    De engelska trupperna voro afsedda till en landstigning i Kristianiafjorden,
utan  att  man ägde någon säkerhet för, att de voro därtill villiga.   Västra arméens
högra flygel uppgick  till  7,700  man,   dess  vänstra  flygel till 5,700 man, norra
fördelningen till 2,100.<footnote>Meyer: Kriget emellan Sverige och Danmark åren 1808 
och 1809, sid. 51.</footnote> Den norska fälthären i södra delen af landet uppgick till 
8,000 man »goda trupper», fastän illa utrustade.<footnote>Bull: Krigshistoriske 
exempler, sid. 75.</footnote>

Af det norska fälttaget blef heller ingenting.   Efter otroliga ansträngningar för
att få hären något så när krigsrustad uppbröt dess högra flygel den 14 och 15 april
på fyra långt ifrån hvarandra skilda kolonner. Den högra satte sig visserligen fast
vid Lier, nära fästningen Kongsvinger, men kunde intet vidare företaga. De båda
mellersta kolonnerna ryckte fram till Blakjer och Hemnæs men blefvo tillbakadrifna
af norrmän, som ur sin försvarsställning gingo till anfall; öfverste Gahns »flygande
kår», som ryckte fram från Dalarna och sedan följde Flisenälfven, blef sprängd.

Vänstra flygeln, som hade riktningen mot Fredrikshall och Fredriksstad, blef icke
färdig, förr än maj månad gått in, och kom icke långt öfver gränsen; högra flygelns
vänstra kolonn följde densamma och stannade vid Aremark. Den norra fördelningen
lät sig icke afhöra, något som icke var underligt, då den i stället för att deltaga i
anfallet mot Norge fick gå till Qvarken, en åtgärd, hvarom Armfelt icke erhöll något
meddelande.

Konungen   ledsnade   också  snart på det norska företaget och fick nya planer
i hufvudet.   Han ville nu eröfra Seland.

Engelska flottans ankomst till Kattegatt i slutet af mars hade omöjliggjort
den dansk-franska kårens öfverförande till Sverige, så att trygghet var numera
från det hållet. När nu det norska företaget syntes gå i kvaf, ansåg Tibell, att man
med all kraft måste taga i tu med Finlands återeröfring, hvilket icke var omöjligt,
om man med alla tillgängliga krafter understödde finska hären och i stället
öfverlämnade skyddet af de södra och västra gränserna åt de engelska trupperna och
landtvärnet i förening med ett mindre antal stående trupper. I en till konungen afgifven
promemoria af den 19 maj föreslog Tibell därför, att 30 angifna bataljoner (af 53)
indelt infanteri och vargering (omkring 15,000 man) skulle utbrytas ur södra och
västra arméerna samt norra fördelningen för att på lämpliga ställen inskeppas och
afgå till någon närmast bakom finska hären belägen säker hamn, där de kunde 
landsättas och ställas under Klingspors befäl. Deras förra platser skulle intagas af 40
landtvärnsbataljoner.

Vid framställandet af i fråga varande förslag var Tibell beredd på den invändningen, 
att de krafter, som han föreslagit skulle användas till finska härens förstärkning, fördelaktigare   kunde  sammanföras   till   en   särskild här, afsedd att landsättas i
södra Finland för att verka mot ryssarnas förbindelser.    Denna utväg skulle han
tillgripit, om Sveaborg varit i svenskarnas händer och deras skärgårdsflotta fortfarande
ägt  bestånd  —  man  finner  här  värdet   af fästningen  Sveaborg —, men under de 
rådande  förhållandena  ansåg   han   på  goda  skäl denna åtgärd olämplig.    Äfven om
svenskarna vore herrar ute på hafvet, skulle det ingalunda blifva omöjligt för ryssarna
att skaffa sig väldet i skärgården och hindra hvarje landstigning.    Men äfven lyckligt
i land, skulle undsättningshären endast med svårighet kunna handla i öfverensstämmelse  
med Klingspors här, och ryssarna, som stått mellan dem båda, ägde frihet att
vända  sina  krafter  först  mot   den   ena   och sedan mot den andra, hvarigenom den
större styrkan icke skulle kunna göra sig gällande.  Man finner, att det var en erfaren
och kunnig man, som här yttrade sig.    Han fann den på krigsskådeplatsen afgörande
punkten, den låg i Savolaks.  Här ville han samla en tillräcklig truppstyrka, med den
rycka  fram   mot  Kymene,  mot  fiendens   förbindelser  och  instänga   honom mellan
densamma, hvars återtåg vore fullkomligt tryggadt, och den under tiden mot fiendens
front framryckta hufvudhären.



Såsom det var att förmoda, skulle konungen icke skänka sitt gillande åt en
plan, som afsåg att med kraft möta faran, där den var mest hotande, eller, kanske
rättare sagdt, som var uppgjord af en annan än han själf. Han medgaf visserligen,
att Tibells förslag skulle kunna leda till Finlands återeröfring, men att kejsar Alexander
icke därigenom skulle återtaga sin fordran på upphäfvande af Sveriges förbund med
England. Dessutom var konungen öfvertygad om, att den obehagliga politiska
ställningen snart skulle ändra sig — han såg förebud därtill litet hvarstädes —, och att
hans nuvarande tillfälliga fiender då skulle söka hans bepröfvade, ståndaktiga vänskap.
Under sådana förhållanden ansåg han icke rådligt att föra så mycket stående trupper
från Sverige till Finland, allra helst som han dessutom beslutit att före vinterns
inbrott med de engelska truppernas bistånd eröfra Norge eller Seland.

Emellertid förklarade konungen sig anse såsom en helig plikt att icke lämna
den tappra finska hären utan understöd eller sätta den ur stånd att begagna sina
redan vunna fördelar, men att han med anledning af senast i Finland och på Åland
timade händelser och inkomna upplysningar ansåg detta kunna ske med vida mindre
krafter än dem, som Tibell föreslagit. Dessa upplysningar, som lämnats så väl af
enskilda personer som af härens högste befälhafvare, förmälde nämligen, att befolkningen 
på flera ställen rest sig, och att den på andra orter skulle göra det, blott den
finge vapen och understöd af trupper. Detta var ju förträffligt; man behöfde endast
landsätta små afdelningar här och där på kusterna för att bringa allmogen under
vapen, och under det denna fick åtaga sig försvaret af Finland, kunde därvarande
ringa stridskrafter lämnas utan vidare understöd och ägde konungen tillfälle att med
landets bästa trupper eröfra Seland.

Med anledning häraf befallde han, att en kår af ungefär 1,000 man under
öfverste Bergenstråhles befäl skulle från norra fördelningen afgå till Finland och
landstiga vid Vasa, bakom ryska hären, samt att en annan kår under generalmajor
v. Vegesacks befäl skulle från Åland öfverföras till Åbotrakten, hvarjämte några
bevärade fartyg borde visa sig vid kusten utanför Kaskö för att därstädes understödja
allmogens resning.

Förgäfves påvisade Tibell gagnlösheten i dessa obetydliga landstigningsföretag,
vanskligheten i att lita på resning af allmogen, allra helst sedan de ryska
myndigheterna infordrat alla vapen, o. s. v. Hans föreställningar gagnade till ingenting,
sedan konungen oryggligt beslutit att understöda finnarna men att göra det på ett
sådant sätt, att han därtill hvarken behöfde använda sina trupper eller sätta in sig
själf. Beslutet om landstigningsföretagen stadfästes, och Klingspor underrättades om
tiden för landstigningstruppernas afsegling.<footnote>General-Majoren af Tibells 
underdåniga Embets-Berättelse i Krigsvetenskapsakademiens handlingar 1818-21, sid. 42, 
jämförd med Historisk tafla af  f. d. konung Gustaf IV Adolfs senaste regeringsår II, 
III och bilagor, Mankell, II sid. 98 m. m.</footnote> 
<img>Tibells föredragning inför konungen.</img>


SVENSKA HÄRENS I FINLAND STYRKA DEN 15 JUNI 1808.

<table b r>
<td><td c>Närvarande<td c>Sjuka<td c>Utom krigsorten<td c>Vakanta<td c>Underofficerare <br>och spel<footnote>Härmed måtte menas manskapsnummer, anslagna till underofficerare och spel, ty både underofficerare och spel redovisas särskildt och äro här inräknade på vederbörliga ställen.</footnote><td c>Tillsammans
<td c><i>Officerare.</i><td 6>
<td l>Högkvarteret ................<td>30<td> —<td> —<td>—<td>—<td> 30
<td l>1:a brigaden ................<td>89<td> 5<td>20<td>5<td>—<td>119
<td l>2:a    »<tab>................<td>87<td> 6<td>11<td>—<td>—<td>104
<td l>3:e    »<tab>................<td>82<td> 4<td>22<td>1<td>—<td>109
<td l>4:e    »<tab>................<td>81<td>10<td> 6<td>7<td>—<td>104
<td l>5:e    »<tab>................<td>77<td> 7<td> 2<td>6<td>—<td> 92
<td l>I Uleåborg <footnote>Artillerireserven och arméens flotta i Uleåborg.</footnote>...............<td>16<td> 1<td> 9<td>—<td>—<td> 26
<td>Tillsammans <td>462<td>33<td>70<td>19<td>—<td>584
<td 7><tab>
<td c><i>Underofficerare och manskap.</i><td 6>
<td l>Högkvarteret<footnote>Häri medräknas endast högkvarterets ordonnansafdelning.</footnote>..............<td>13<td>—<td>—<td>—<td>—<td>13
<td l>1:a brigaden ................<td>2,027<td>527<td>232<td> 95<td>71<td>2,952
<td l>2:a    »<tab>................<td>2,285<td>204<td>122<td>116<td>62<td>2,789
<td l>3:e    »<tab>................<td>1,852<td>334<td>260<td>124<td>70<td>2,640
<td l>4:e    »<tab>................<td>2,650<td>391<td>184<td>265<td>18<td>3,508
<td l>5:e    »<tab>................<td>2,533<td>381<td> 51<td>114<td>28<td>3,107
<td l>I Uleåborg <footnote>Artillerireserven och arméens flotta i Uleåborg.</footnote>...............<td>  225<td> 10<td> 35<td>  8<td> 9<td>  287
<td>Tillsammans <td>11,585<td>1,847<td>884<td>722<td>258<td>15,296
<td 7><tab>
<td c><i>Trosskuskar.</i><td><td><td><td><td c>Tillsammans<td c>Officersdrängar.
<td l>Högkvarteret<footnote>Häri medräknas endast högkvarterets ordonnansafdelning.</footnote>..............<td>—<td>—<td>—<td>—<td>—<td>1
<td l>1:a brigaden ................<td> 93<td>—<td>39<td>12<td>144<td>16
<td l>2:a    »<tab>................<td> 53<td>—<td>68<td> 1<td>122<td>19
<td l>3:e    »<tab>................<td>108<td>—<td>28<td> 5<td>141<td>31
<td l>4:e    »<tab>................<td> 28<td>—<td> 6<td>66<td>100<td> 5
<td l>5:e    »<tab>................<td> 35<td>—<td> —<td> —<td> 35<td> —
<td>Tillsammans <td>317<td>—<td>141<td>84<td>542<td>93
</table>

<table b r>
<td v2><td v2 c>Officershästar<td 4 c>Kavallerihästar<td 3 c>Trosshästar
<td c>Närvarande<td c>Utom krigsorten<td c>Vakanta<td c>Tillsammans<td c>Närvarande<td c>Vakanta<td c>Tillsammans
<td c><i>Hästar.</i><td><td 4><td 3>
<td l>Högkvarteret<footnote>Häri medräknas endast högkvarterets ordonnansafdelning.</footnote>......<td>2<td>13<td>—<td>—<td>13<td>—<td>—<td>—
<td l>1:a brigaden ........<td>65<td>106<td>28<td> 4<td>138<td>231<td>23<td>254
<td l>2:a    »<tab>........<td>55<td>194<td> 7<td> 6<td>207<td>173<td> —<td>173
<td l>3:e    »<tab>........<td>86<td>167<td>26<td>12<td>205<td>286<td> 7<td>293
<td l>4:e    »<tab>........<td>48<td> 83<td> 3<td>14<td>100<td>191<td>34<td>225
<td l>5:e    »<tab>........<td> —<td> 77<td> 1<td>22<td>100<td>119<td> —<td>119
<td l>I Uleåborg   ........<td>—<td>—<td>—<td>—<td>—<td>8<td>—<td>8
<td>Tillsammans <td>256<td>640<td>65<td>58<td>763<td>1,008<td>64<td>1,072
</table>





Äfven finska härens öfverbefälhafvare hade uppgjort en plan för det stundande
fälttåget. Den 12 maj föreslog han konungen att låta örlogsflottan anfalla Kronstadt
och Reval samt hota ryska Finland, att låta skärgårdsflottan med 4-5 tusen man
ombord segla långs Finlands sydvästra kust och verkställa landstigningar på olika
platser norr om Åbo samt att öfver Brahestad eller Gamla Karleby sända honom
omkring 6,000 man. Med dessa ämnade han göra ett sidoanfall, »som skulle
förordsaka den största uppmärksamhet innom sjelfva Petersburg och oroa både hof och
ministère». Särskildt framhåller han sin afsikt att ställa Sandels med 2,000 man vid
Toivala och att sända 2,000 man genom Karelen mot Sordavala.<footnote>Danielson, sid. 324.</footnote> Om värdet af
denna plan må man emellertid tillåtas hysa en mycket låg tanke.

Den på Finlands jord stående hären var med några obetydliga tillägg den
samma, som vi följt allt ifrån krigets början. Dess indelning var fortfarande den på
sid. 87 och 113 återgifna, och dess styrka upptages i ett styrkebesked af den 15 juni
till den på föregående sida angifna.<footnote>Af Klingspor undertecknadt styrkebesked, i krigsarkivet.</footnote>

Af kanoner upptagas: sexpundiga: 6 af metall och 24 af järn; trepundiga: 12
af metall, 8 af järn, 8 parti-; 3 ryska sexpundiga och 2 ryska fyrpundiga, s. k.
enhörningar; från arméens flotta: 8 trepundiga järnkanoner och 12 trepundiga 
partikanoner och nickor.

Hela härens styrka understeg naturligtvis betydligt den, hvilken de i Finland
stående ryska trupperna nådde. Men af den förra tillhörde omkring 9,000 man
»närvarande» den i norden stående hufvudhären, mot hvilken stod endast Rajevskij med
omkring 7,000 man, däri sannolikt inberäknadt sjuke. Emellertid borde en blick på
styrkebeskedet manat konungen att ofördröjligen öka den i Finland kämpande härens
styrka, ty eljest måste den gå under; detta var alldeles otvetydigt, det var en matematisk nödvändighet.
</chapter>



<chapter name="Misslyckade landstigningar. Sandels i Savolaks">
<h1>MISSLYCKADE LANDSTIGNINGAR. SANDELS I SAVOLAKS.</h1>

JUNI.

»Och vintern gick, och drifvan smalt, och det var lust och vår», och allt kraftigare
och starkare blef längtan inom den klingsporska hären att rycka söderut. Från
Savolaks inlöpte den ena underrättelsen efter den andra om sandelska brigadens segrar,
om tagna ryska förråd och mot norden sända hopar af fångar. Och nu var vårflödet
förbi; genom fältmarskalkens i detta afseende mönstergilla omtanke voro härens förråd
fyllda och dess tränganstalter i ordning; hvarför fick man då icke marschera? Från
förvåning öfvergick man till vrede, från vrede till nedslagenhet, likgiltighet; och det
såg ut, som om det fredliga lif med upptåg och lustbarheter och godt samförstånd
med fienden, hvilket man förde, skulle bortleda all tanke på, att man befann sig
midt under brinnande krig, att man lefde i ett tillstånd af ovisshet om, hvad följa
skulle på det omslag i krigslyckan, som betecknats af striderna vid Siikajoki och
Revolaks.

Huru liten ansträngning i själfva verket fordrades, för att den lilla ryska
afdelningen uppe i norden, där den så att säga sväfvade i rymden, skulle släppa sitt
tag och bekymrad fly undan, ådagalade, förutom underrättelserna från sandelska
brigaden, det ströftåg, som i början af juni utfördes af den djärfve och hårdsinte majoren
Otto v. Fieandt, den 46-årige »gubben» med karbasen och tobakspipan.

Den 1 juni uppbröt han med 200 tavastländingar från Himanko och begaf
sig åstad för att borttaga det förråd, som ryssarna i Perho upprättat på sin från
Savolaks kommande förbindelseväg. Fieandt tog vägen öfver Yllikannus, Lampi och
Lestijärvi och nådde den 4 norra fliken af Kivijärvi sjö. Här hade båtar blifvit
hopsamlade, och följande morgon rodde detaschementet långs den långa och smala sjön
till Kivijärvi kyrkoby. Det var pingstdagen, och en mängd bönder hade infunnit sig
vid kyrkan för att aflägga tro- och huldhetsed till ryska kejsaren. Häraf blef
emellertid ingenting, utan i stället slöto sig åtskilliga till Fieandts skara. Noggranna
underrättelser lämnades om ställningen vid Perho, hvilken skulle bevakas af 150 man.
På obanade stigar, genom skogar och öfver mossar gick tåget nu västerut, ledt af 
med trakten väl förtrogna bönder, och den 7 nåddes vägen strax söder om Perho.
Fieandt höll sin styrka väl dold, lät den bonde, hos hvilken han tagit in, med sot
på en bordskifva upprita en bild af trakten kring Perho och uppgjorde anfallsplan.
Understödd af 130 väpnade bönder, anföll han kl. 3 på morgonen den 8 den på tre
gårdar fördelade ryska besättningen och tog den efter en kort strid hel och hållen
<img l>Otto H. von Fieandt.
Major, senare öfverstelöjtnant, O. H. v. Fieandt.
Karikerad teckning från tiden för kriget.</img>
till fånga. Sedan det ganska rikligt försedda
lifsmedelsförrådet blifvit dels indeladt åt bönderna, dels gömdt i
skogen, återvände Fieandt ofördröjligen genom 
skogsbygden till Kivijärvi. Som han icke ansåg vägen öfver
Lestijärvi tillräckligt säker, inslog han en ännu östligare
öfver Pihtipudas och Reisjärvi. Den 15 mötte honom
emellertid i Muurajärvi befallning att slå in i riktningen
mot Saarijärvi för att lägga beslag på därvarande förråd.
Han vände genast om till Pihtipudas och fortsatte
därifrån i nästan sydlig riktning vägen öfver Viitasaari och
Talviais, där han inträffade den 19. Underrättelsen om
Fahlanders aftåg från Kivisalmi, som han där mottog,
äfvensom de ingångna meddelandena om ryssarnas
betydande styrka vid Saarijärvi föranledde honom att vända
om. Nu mottog han ytterligare befallning att
undanföra de vid Perho tagna förråden, men detta lät sig
icke göra, ty de voro spårlöst försvunna. Öfver Kivijärvi
och Lestijärvi återvände han på vägen till Yllikannus
och nådde den 22 Määtälä, halfvägs mellan Lestijärvi
och Lampi. Här mottog han befallning att öfver
Yllikannus, Kelviå och Nedervetil framrycka till Perho, där 
förena sig med ett under major Grotenfelts befäl stående
detaschement och vidare framrycka till Lintulaks för
att sätta sig i besittning af denna viktiga vägknut. »Detta
är,» slutar Klingspor sin befallning härom, »ett bevis 
uppå mitt förtroende för Herr Majorens Militairiska
Skickelighet, då jag anförtror Herr Majoren ett så viktigt
värfs utförande.»

Fieandt tog en kortare om än mycket
dålig väg öfver Ulavo och Kaustby samt
förenade sig vid Perho den 27 med 
Grotenfelts trupper, som redan inträffat där. Hans
detaschement hade då tillryggalagt 740 km.,
delvis på obanade stigar. 



<img><b>»Svenskarnas återkomst.»</b>
<i>GUNNAR HALLSTRÖM.</i></img> 


<img><b>»Svenskarnas återkomst.»</b>
<i>GUNNAR HALLSTRÖM.</i></img> 




Grotenfelt tillförde Fieandt 4:e (half-)bataljonen af Savolaks infanteri och 3:e
af Savolaks jägare, 12 dragoner och 2 kanoner. Med dessa förstärkningar uppgick
hans styrka till 654 man. Vid Perho lämnade han kapten Ladow med 100 man jämte
uppdrag att genom skogen patrullera till Saukko på Lappovägen. Därefter fortsatte
han med återstoden till Lintulaks, där förskansningar och förhuggningar anlades och
alla för ett ihärdigt försvar afsedda åtgärder vidtogos.<footnote>Fieandts 
»Relation öfver de Krigs-Förrättningar, som undertecknad i egenskap af
Detachements-Befälhafvare utfört under 1808 års Sommar-Campagne i Finland», 
i krigsarkivet.</footnote>

Efter sju veckors stillastående började hären nu ändtligen röra på sig. Pingstdagen 
den 5 juni flyttade sig 2:a brigaden från Patijoki till Pyhäjoki och fortsatte de
båda följande dagarna till Himanko, där 3:e brigadens kvarter nåddes. 4:e brigaden
stod kvar vid Kalajoki, och 1:a brigaden flyttade sig fram till Salo. Fort gick det
ännu icke, och detta oaktadt själfva naturen inbjöd till verksamhet. Äfven här uppe
i höga norden var sommaren i annalkande, löfven sprucko ut, fåglarna fröjdade sig
åt naturens nyvaknade lif, och nattens andar hade flyktat.

Fältmarskalken gick emellertid försiktigare till väga än hans brigadchef i
Savolaks, och han inberättade till konungen, huruledes underofficeren Hake vid Tavastehus
regemente, som fått i uppdrag att med några man undersöka ryssarnas ställning vid
Kelviå, trängt fram ända till närheten af Nedervetil och där tillfångatagit en 
underofficer och åtta man, som voro utsända att skaffa lifsmedel, hvarå ryssarna förmodades
lida brist. Klingspor, som den 13 flyttade sitt högkvarter till Himanko, planlade nu
en kringgående rörelse öfver Nedervetil för att förmå sin betydligt svagare men såsom
vanligt öfverskattade motståndare att lämna Gamla Karleby. Innan planen för
omfattningsrörelsen mognat, fick Klingspor den 14 anmälan om, att ryssarna föregående
natt utrymt Gamla Karleby.

Rajevskij hade hela tiden ansett sin ställning ytterst vansklig med svenska
hären framför sig och det öppna hafvet långs sin återtågsväg, hvilken när som helst
kunde afklippas af landsatta afdelningar. Han hade också begärt att få draga sig
tillbaka, men därtill ville Buxhöwden icke samtycka, enär han i sådant fall fruktade för
Barclay de Tollys ställning. Med hufvuddelen af sin styrka stod han fortfarande vid
Gamla Karleby och såg med undran svenskarnas overksamhet; vid Ny Karleby hade
han 2 svaga bataljoner, i Vasa 4 dylika och en skvadron under generalmajor
Demidovs befäl, och kusten mellan Vasa och Kristinestad bevakades af generalmajor
Orlov-Denisov, som med en liten afdelning blifvit skild från Bagrations trupper i
södra Finland. För att upprätthålla förbindelsen med Barclay de Tolly och skydda
tillförseln från östra Finland hade öfverste Vlastov med 2 bataljoner blifvit sänd
till Saarijärvi.

Då Rajevskij af svenskarnas spaningar och särskildt af borttagandet af förrådet
i Perho trodde sig sluta till sin fiendes afsikt att afskära för honom förbindelsen med 


Barclay de Tolly och att tränga honom ut i hafvet, och då dessutom alla medel att
lifnära trupperna utsinat, ansåg han ett längre kvarstannande vid Gamla Karleby
omöjligt, hvarför han under natten till den 14 juni utrymde staden och flyttade sina
hufvudkrafter till Lillkyro, där de inträffade den 17. I Ny Karleby kvarlämnades
generalmajor Jankovitsch med 4 bataljoner och några kosacker, och till Lappo sändes
generalmajor Kosatschovskij med 5 bataljoner, 1 skvadron, 50 kosacker och 9 kanoner.
Demidov kvarstod i Vasa och Vlastov i Saarijärvi.<footnote>Michailovskij-Danilevskij, sid. 58.</footnote>

I sin rapport af den 18 juni omtalar Klingspor, att han samlat så stor styrka
som fallet varit, vid Himanko för att bättre kunna försvara sig vid detta ställe och
för att öfver Nedervetil kunna trycka på högra flanken af sin fiende, hvars styrka han
uppskattade till 5,000 man. Då fienden själfmant utrymde sin ställning, beslöt han
att genast rycka fram, men som en större brödbakning var utsatt att äga rum den
15, kunde rörelsen anträdas först den 16 och 17. Sist nämnda dag inträffade Klingspor
själf jämte 3:e brigaden i Gamla Karleby, dit 2:a brigaden kom dagen därpå. Här
liksom öfverallt hälsade invånarna med jubel »svenskarnas återkomst»;
tacksägelsegudstjänst hölls, och ny tro- och huldhetsed åt konungen aflades i kyrkan af den
samlade menigheten. 4:e brigaden ryckte samtidigt härmed från Kalajoki fram till
Himanko, där ställning togs. 1:a brigaden fick kvarstå i Pyhäjoki för att i händelse
af behof kunna understödja den 5:e på Kuopiovägen. Vidare omförmälde
öfverbefälhafvaren, att ryssarna stannat med åtminstone hufvuddelen af sina krafter vid Ny
Karleby, att deras förposter påträffats vid Sundby, och att han, så snart det från
Savolaks och Västerbotten hämtade mjölet hunnit uppbakas, »med yttersta möjlighet»
skulle fortsätta marschen, förfölja fienden och samverka med de landstigna afdelningarna,
rörande hvilka han tydligen erhållit underrättelse<footnote>Bulletin af den 4 juli 
i Bulletiner under kriget imellan Sverige, Ryssland och Danmark Åren 1808 och 1809.</footnote>.

Rörelsen söderut fortsattes äfven men endast af 2:a och 3:e brigaderna, hvilka
den 23 inträffade vid Sundby, under det 4:e brigaden icke hann längre än till Gamla
Karleby och den 1:a kvarstod vid Pyhäjoki. Till skydd för vänstra flanken var ett
af 2 bataljoner ur 2:a och 3:e brigaderna bildadt detaschement under befäl af major
v. Otter öfver Strömby framskjutet till Sorvisto. Från 4:e brigaden afgingo 2
(half-)bataljoner och några dragoner att förena sig med Fieandts detaschement, hvilket
ryckte fram till Lintulaks för att skydda därvarande viktiga vägknut. Klingspor
flyttade sitt högkvarter till Jakobstad.

Öfverste Bergenstråhles landstigningskår var nu i annalkande, och för att vinna
samband med densamma beslöt Klingspor att den 24, själfva midsommardagen, drifva
ryssarna från Ny Karleby. Han beräknade deras därvarande styrka till 2,000 man
med 12 kanoner och hade minst dubbelt så stor styrka till förfogande. Såsom vanligt 
delades den sönder i så många olika kolonner, att öfverlägsenhet icke vanns på något
ställe, och då oframkomlig mark omöjliggjorde förbindelsen mellan de olika kolonnerna
och de först framkomna icke gåfvo sig tid att vänta på de öfriga, blef vinsten af
företaget mindre, än den kunnat blifva.

Planen var i korthet följande: Vid Sundby skulle 250 man af Nylands jägare
under kapten Langenskölds befäl inskeppas på båtar och långs kusten föras till
åmynningen, där de skulle landsättas på södra stranden och anfalla ett af ryssarna nedanför
staden uppfördt batteri. Med sina fyra återstående bataljoner och artilleriet skulle 3:e
brigaden rycka fram på landsvägen och anfalla staden norrifrån. Till vänster härom
skulle Döbeln med sina björneborgare (Österbottensbataljonen befann sig hos v. Otter)
från Soklot slå in på en skogsväg och följande denna närma sig staden från södra
sidan, medan v. Otter med sina båda bataljoner borde öfverskrida älfven längre upp
inom Ytter Jäppo by och alldeles afskära för ryssarna återtåget till Lappo. De olika
kolonnerna skulle uppbryta från Sundby och Sorvisto kl. 10 på midsommaraftonen
för att kl. 4 påföljande morgon utföra anfallet, hvarvid Döbelns kolonn borde göra
början. Adlercreutz, som under föregående månad blifvit generalmajor, följde själf
3:e brigaden. Fältmarskalken visade sig som hastigast vid denna men återvände snart
till sitt högkvarter.

Jankovitsch, som förde befälet öfver den till omkring 1,400 man med 12
kanoner uppgående styrkan i Ny Karleby, hade fått vetskap om det hotande anfallet,
och det påstås äfven, att han ägde kännedom om anfallsplanen, hvilken det i alla
händelser icke var svårt att utgrunda. Hans ställning var i alla fall mycket obehaglig.
Den lilla, trångt byggda staden var belägen på högra, östra älfstranden och med en
lång träbro förenad med motsatta stranden. Här framgick landsvägen till Lappo
utefter ån och utsände vid Juutas, 4 km. söder om staden, en västligare väg, hvilken
helt nära kusten sökte sig fram till Vasa. På den långa och smala landtungan mellan
älfven och kusten hotades han i båda flankerna och kunde lätteligen blifva afskuren,
så mycket hellre som den skogbevuxna högra stranden försvårade upptäckandet af
där anryckande fiender. På grund häraf drog han också alla sina trupper bakom älfven
med undantag af 400 man, som på högra stranden framskötos till i höjd med
åmynningen. Artilleriet delades i två batterier, det ena nedanför, det andra ofvanför staden,
och till Juutas sändes en mindre infanteriafdelning för att trygga Lappovägen.

3:e brigaden, öfver hvilken Adlercreutz själf tagit befälet, hade den bästa vägen
och kom därför också först fram. Ingen af de öfriga kolonnerna syntes, och väntan
blef Adlercreutz allt svårare och svårare. Efter en half timmes förlopp kunde han
icke längre styra sin otålighet utan befallde öfverstelöjtnant Wetterhoff att med sina
tavastländingar skrida till anfall. De mötande ryssarna kastades hufvudstupa in i
staden, där en kort gatustrid utspann sig, hvarefter ryssarna skyndsamligen drogo sig
tillbaka öfver bron. Deras norr om staden anlagda, väl dolda batteri — det som
Langensköld skulle taga — öppnade visserligen eld i de anfallandes flank, men kulorna
gingo för högt och elden tystades snart af svenskarnas kanoner.

När striden sålunda pågått en half timme, anlände Döbeln. Hans kolonn hade
blifvit uppehållen, emedan den använda gångstigen var ytterligt dålig och dubbelt så
lång som man hade beräknat. Han skyndade med sina främsta afdelningar mot bron,
men från densamma uppsteg en tjock, svart rök, och den var omöjlig att nalkas.
Innan ännu de sista ryssarna voro öfver, hade de brännbara ämnen blifvit antända,
som utbredts på bron, och det dröjde icke länge, förr än dess spann sviktade och
med väldigt brak störtade i forsen. Söderifrån hördes skottväxling, och man antog,
att v. Otters skara var i klämman. Döbeln brann af otålighet att komma öfver älfven
och störtade sig med några andra djärfva män i vattnet för att vada öfver, men de
bortfördes af strömmen, och den oförskräckta brigadchefen hade säkerligen satt lifvet
till, om icke någon fått fatt i hans rockskört och dragit honom till stranden. Det
lyckades emellertid adjutanten i högkvarteret, kapten Björnstjerna och några dragoner
att simmande bredvid hästarna nå andra stranden, där med stadsbors tillhjälp båtar
hopsamlades, på hvilka trupperna småningom öfverfördes. Men detta tog i alla fall
en ganska rundlig tid, och när trupperna nådde andra stranden, voro ryssarna redan
försvunna.

<img>Döbeln i striden vid Ny Karleby.</img>




Oaktadt v. Otters kolonn haft stora svårigheter att på sin väg öfvervinna, kom
den redan vid half 3-tiden fram till Ytter Jäppo by. Där höllo bönderna båtar och
färjor i beredskap, och medelst dessa nåddes snart andra stranden. De båda små
bataljonerna inslogo djärft vägen åt Ny Karleby och mötte snart ryssarna, hvilka
tydligen ämnade draga sig tillbaka till Lappo. De senare vände då hasteligen om
och slogo vid Juutas in på Vasavägen, utan att v. Otter med sin svaga styrka kunde
hindra dem att undkomma. Visserligen kastade sig Langenskölds kolonn, som nu
hunnit fram, och spridda hopar af björneborgare öfver dem, men det var för sent.
Förföljarna lyckades endast taga ett sjuttiotal fångar. Hade Adlercreutz gifvit sig till
tåls, till dess Döbeln hunnit fram, skulle hela den ryska afdelningen lätteligen kunnat
blifva tagen. Nu drog den sig helskinnad undan med förlust af de nyssnämnda
fångarna samt 20 döde och sårade. De anfallande kostade striden endast 3 man,
hvilket är ganska betecknande för dess obetydlighet.<footnote>Bulletin af den 
4 och 21 juli, Björnstjerna, I sid. 277, Anteckningar om Döbeln, I sid. 233 m. m. 
— Utom sin utförliga rapport om striden sände Klingspor major v. Otter till konungen
att afgifva muntlig berättelse om densamma.</footnote>

Efter obetydlig förföljning stannade 2:a brigaden i Juutas; 3:e brigaden förlades
i och invid staden, där bron så godt sig göra lät återställdes.

I stället för att genom en skyndsam och kraftig förföljning draga nytta af sin
seger och underlätta Bergenstråhles landstigning lät Klingspor hären förblifva
overksam vid Ny Karleby och lämnade denne i sticket, oaktadt han i sin rapport af den
26 omtalar, att landstigningen utförts en half mil från Vasa. Någon orsak till detta
besynnerliga handlingssätt anser öfverbefälhafvaren sig icke böra angifva; han endast
omförmäler Bergenstråhles nederlag. För öfrigt inträffade under sista juniveckan
ingenting annat, än att en bataljon (Österbottens) af 2:a brigaden framsköts till Oravais och
3:e brigaden till Ytter Jäppo med en bataljon till Neder Härmä, samt att 4:e brigaden
framflyttades till Sundby och 1:a brigaden till Gamla Karleby. Högkvarteret ryckte
fram till Ny Karleby. Den 28 besatte Fieandts detaschement Lintulaks.

*

På aftonen samma dag, hvars morgon bragt Ny Karleby i svenskarnas händer,
landsteg Bergenstråhles afdelning strax norr om Vasa.

Med närmare 1,100 man, nämligen en bataljon af Jämtlands regemente, en
bataljon af Västerbottens regemente, sistnämnda regementes vargeringsbataljon och 4
kanoner hade öfverste Bergenstråhle, en 52 års man och chef för Västerbottens
regemente, den 14 juni i Umeå stigit ombord på flera mindre fartyg. Vid Bredskär, ute
i hafsbandet, uppehöllos seglarna af motvind en hel vecka och kunde först den 23
sticka ut åt Qvarken. Löjtnant af Lund med 50 jämtländingar, som voro ombord 

på ett af fartygen, afskildes då med uppdrag att styra kurs in i Vasabukten, där
landstiga söder om staden och sätta sig i besittning af bron vid Toby för att därigenom
afskära vägen till Kristinestad. Hela återstoden af flottiljen styrde kurs mot Björkön
och Reploffjärden, norr om staden.

På aftonen den 24 kastade fartygen ankar vid Österhankmo by (se kartan
längre fram), 7 km. nordost om Qveflaks kyrka och omkring 25 km. från Vasa.
Sedan hästar anskaffats för artilleriet och trossen, marscherade afdelningen till
Qveflaks. Vid ankomsten dit hade befälhafvaren erfarit, att Vasa stad hölls besatt af
generalmajor Demidov med 1,500 man och två kanoner, att vid nya hamnen var
uppfördt ett batteri med sex kanoner, samt att 1,000 man stodo vid Toby, 50 vid
Klementsö, nordväst om Vasa, 200 vid Karperö och en grupp af okänd styrka vid
Iskmo, midt emot Replofs kyrka. Som man finner, voro uppgifterna om styrkan
öfverdrifna, ty den belöpte sig i allt icke till mera än 1,700 man, men dess fördelning var
i det hela taget riktig. Oaktadt fiendens betydliga öfverlägsenhet beslöt Bergenstråhle
att genast anfalla honom och att för detta ändamål bryta upp kl. 8 följande morgon.

Från Qveflaks ledde två vägar till Vasa, den ena öfver Martois ut på Lillkyrovägen, 
den andra Öfver Karperö och Smedsby. Den förstnämnda inslog
Bergenstråhle med hufvuddelen af sina krafter. På den andra vägen sändes kapten Sandman
med 128 man för att undandrifva den ryska styrkan vid Karperö, hvarefter denna
skulle tagas i ryggen af fänrik Qveckfeldt, som med 48 man på en skogsväg sändes
till Smedsby. Såsom vanligt misslyckades denna senare, såsom det syntes, fint
planlagda rörelse. Sandman rönte mycket häftigt motstånd i Karperö men lyckades
genom ett djärft anfall taga en rysk postering till fånga och drifva den öfverlägsna
fienden tillbaka mot Smedsby. Dit hade Qveckfeldt med sin afdelning i god tid anländt,
men sedan han lämnat en mindre del af sitt manskap att upprifva bron, fortsatte han
med återstoden västerut mot Klementsö. Snart mötte han emellertid den från detta
ställe i återtåg stadda ryska afdelningen, inför hvilken han nödgades vända. Nu
upptäckte han i sin flank de från Karperö flyende ryssarna och ansåg under slika
förhållanden rådligast att skyndsamt vika undan, hvarigenom återtågsvägen öppnades
för ryssarna. Sandman lät sig icke afhöra under den härefter följande striden.

På den östligare vägen framryckte under tiden hufvudkolonnen. Vid Veikars
togs en rysk postering till fånga och afdelades 100 man för att skydda vägen från
Lillkyro. I Martois by hade 18 ryssar inneslutit sig i en stuga, från hvilken de
underhöllo en liflig eld. För att bryta deras motstånd sköts huset i brand, och det
instörtande taket begrof alla utom fyra, hvilka gåfvo sig. Efter en timmes hvila
fortsattes marschen, och detaschementet ryckte in i Vasa utan att möta nämnvärdt
motstånd. Först sedan de anfallande hunnit in på de smala gatorna, mottogos de af
gevärseld fran fönsterna samt af eld från några gynnsamt ställda kanoner, hvilket
föranledde splittring af styrkan för att bryta motståndet i stadens olika delar.


<img>Öfverste Bergenstråhles tillfångatagande under striden i Vasa. 
Olle Hjortzberg.</img>

Det ringa motstånd svenskarna rönte i staden berodde på den omständigheten,
att Demidov vid underrättelsen om deras framryckning öfver Karperö skyndat dit med
större delen af sina trupper och endast lämnat två kompanier jämte kanonerna kvar
i staden. Så snart han märkte sitt misstag, vände han emellertid om, och kl. 5 e. m.
stormade ryssarna i sin ordning staden. Svenskarna voro underlägsna till antal,
uttröttade, i upplösning och nästan utan ammunition, till följd hvaraf de genast från
början lågo under. Upplösta i små hopar, kämpade svenskar och ryssar med 
hvarandra på gator och gårdar, men slutligen trängdes de förra ut ur staden. Utanför
östra tullen samlade Bergenstråhle ihop de spridda skarorna och ryckte ännu en gång
in i staden för att upptaga de därstädes kämpande. Hans närmaste man, öfverstelöjtnant 
v. Knorring, sjönk från hästen, träffad af en kula i hufvudet; själf trängdes
han tillika med några andra officerare in på en gård och måste där gifva sig fången.
De, som lyckades komma undan, slöto sig småningom tillsammans och drogo sig
tillbaka mot den plats, där man stigit i land, och under vägen dit tillstötte den på
Lillkyrovägen lämnade afdelningen, hvilken icke deltagit i striden. Under befäl af
major Ulfhjelm gingo öfverlefvorna af detaschementet följande morgon till sjös, och
ute på hafvet tillstötte Sandmans och Qveckfeldts afdelningar. Några kosacker och

ryska jägare sände seglarena en afskedshälsning utan att likväl kunna skada dem.
Den 29 gingo de i land strax norr om Ny Karleby och anmälde sig hos Klingspor.
De utgjorde den enda förstärkning, som bestods finska hären till det afgörande 
sommarfälttåget.

Det illa planlagda företaget kostade svenskarna omkring 150 döda och sårade
samt 200 fångar. Två officerare hade stupat, tolf råkat i fångenskap, och af desse
voro de fleste sårade. Ryssarnas förlust var äfven ganska betydlig.
<footnote>Bergenstråhles och Ulfhjelms rapporter i bulletinen af den 21 juli, 
Mankell, II sid. 111 efter en dagbok i krigsarkivet, Aspelin: Vasa stads historia, 
II sid. 650.</footnote>

<img l>Rådhuset i gamla Vasa.
Enda återstoden af staden efter branden 1852; användes nu 
såsom landskyrka; tornet från senare tid.</img>

Den närmaste följden af det misslyckade, hufvudsakligen med hänsyn till sina
anordningar misslyckade, företaget till Vasa blef stadens utplundring, ty Demidov lät
sin hämnd drabba invånarna under förebärande, att de gynnat och bistått svenskarna.
Om detta verkligen varit fallet,
skulle desse, stadens fredliga
invånare fått finna sig i, hvad som
kunnat vederfaras dem under
striden eller såsom en omedelbar
följd af densamma, men att
under flera dagars tid utan vidare
prisgifva invånarna och deras
hem för mord och fullständig
ödeläggelse, såsom om man lefvat
under medeltiden, kan icke
urskuldas, och de ryska författarnas 
försvar för åtgärden och för
den ryska befälhafvaren är
skäligen svagt. Ryssarnas grymheter 
sträckte sig ända ut på landsbygden och retade till motstånd, ett motstånd, som vann
stod i löjtnant Lunds söder om Vasa verkställda landstigning.

Denne styrde först kurs mot den stora ön Valgrund, där löjtnant Ridderhjerta
landsattes för att kalla bönderna under vapen, hvarefter denne i samma ändamål
begaf sig till den närbelägna ön Replof. Vid Sundom landsattes därefter hela styrkan
under löjtnant Jacobssons befäl. På hela kuststräckan ända ned till Närpes grepo
bönderna genast till vapen och tillfångatogo mera än 100 kosacker och ryska jägare,
hvilka i smärre posteringar voro utställda långs kusten och utefter vägen till
Björneborg. Vid Solvo kyrka förenade sig de båda löjtnanterna, och där ordnade de femtio
soldaterna i förening med väpnade bönder från fastlandet och öarna en befäst
ställning, hvilken bestyckades med tre små, från fartyget hämtade kanoner. Demidov
tog alldeles för gifvet, att denne fiende, som efter händelserna vid Vasa djärfdes 

kvarstå så nära honom, följdes af en betydligare styrka, hvilken utan svårighet skulle
kunna afskära hans förbindelseväg med Björneborg, och då han ytterligare på ett
betänkligt sätt oroades af den, visserligen orörliga svenska hufvudhären, bröt han den
30 juni upp från Vasa och begaf sig med hela sin afdelning till Lappo.

*

Få dagar före det olyckliga företaget till Vasa hade den andra af de båda
landstigningar, som afsågo Finlands räddning, blifvit utförd och misslyckats.

Genom förlusten af den i Åbo brända och den i Sveaborg åt ryssarna
öfverlämnade delen af skärgårdsflottan hade svenskarnas stridsmedel i skären högst
betydligt försvagats, under det ryssarnas däremot icke så litet ökats. Ryssarna kunde nu
också långs kusten föra sina skärgårdseskadrar ända till och med förbi Hangö, utan
att den svenska stora flottan, som behärskade hafvet, förmådde hindra detta.

Den 2 juni utlöpte den första flottafdelningen från Sveaborg och begaf sig till
Åbo skärgård. Under befäl af kaptenlöjtnant Mistrov, utgjordes den af 15
kanonslupar och några andra fartyg med närmare 1,000 man om bord. En följande dag
timad våldsam explosion af ett krutförråd, hvarvid en mängd människor dödades och
sårades samt en stor del af de återstående fartygen jämte annan materiel förstördes,
vållade uppskof med utsändandet af nästa afdelning. Först sedan fartyg och materiel
hämtats från Kronstadt, utgick den 9 juni den andra afdelningen, hvilken under löjtnant
Gravves befäl utgjordes af 13 kanonslupar och jollar med närmare 600 man ombord. <footnote>Michailovskij-Danilevskij, sid. 53.</footnote>

Innan någon svensk transportflotta kunde inlöpa i skärgården, var det
nödvändigt att rensa densamma från de ryska fartygen, om hvilkas närvaro därstädes
man ägde kännedom.

I början af juni utrustades också den del af svenska skärgårdsflottan, som var
förlagd i Stockholm. Den var dock hvarken stor eller väl försedd. Den 7 och 8
juni afgick emellertid den af 20 kanonslupar bestående flottan under befäl af amiral
Hjelmstjerna, som till närmaste man hade öfverstelöjtnant Jönsson. Under flottans
skydd följde transportflottan, på hvilken landstigningskåren fördes. Denna var delad
i tre brigader, af hvilka den 1:a under befäl af major Tornerhjelm utgjordes af 200
man af hvartdera Lifgardet till fots, Svenska gardet och Finska gardet, af 70 man
oberidne af Lifgardet till häst och 12 trepundiga kanoner. De båda öfriga brigaderna,
under de båda äldsta bataljonscheferna, öfverstelöjtnanterna Reutercrona och Wrangel,
utgjordes hvardera af två bataljoner Upplands landtvärn, illa väpnadt och utrustadt
samt utan krigiskt värde. Detaschementets hela styrka uppgick till närmare 3,000
man, inberäknadt sjuke. Befälhafvare var generalmajoren v. Vegesack.



Friherre Eberhard Ernst Gotthard von Vegesack tillhörde en från Östersjöprovinserna 
härstammande släkt. Hans fader var kapten i holländsk tjänst. Född i
Rostock den 29 mars 1763, blef Vegesack 1779 page hos Gustaf III men ådrog sig
konungens misshag. Genom hertig Karls ingripande blef han 1784 kornett vid
Lifregementsbrigadens kyrassierer. Såsom sådan gick han ut i finska kriget. Uppmanad 
att underteckna Anjalaförbundsakten, svarade han: »Jag underskrifver ingen annan
förbindelse än att tillintetgöra fienden, och samma öde drabbar en hvar, som till
något annat söker öfvertala eller tvinga mig.» Detta hans uppförande blidkade
konungen, som gjorde honom till kapten vid en nyuppsatt jägarbataljon. I striden
vid Elgsö hejdade han sitt manskaps flykt genom att nedskjuta en och med sin sabel
sträcka en annan död till marken, hvarefter han befallde »höger om vänd eder» och
stormade det ryska batteriet. Flera andra drag af hans okufliga vilja och ständiga
tapperhet omtalades äfven. Redan under kriget major, blef Vegesack 1796 öfverste
och generaladjutant, hvarefter han undan för undan innehade chefsplatsen vid flera
regementen. 1805 afgick han till Pommern såsom chef för 4:e brigaden men blef
svårt sårad i halsen under återtåget från Ferdinandshof. Generalmajor 1808, började
han detta år sin verksamhet vid norska gränsen, såsom vi redan erfarit. Hans resliga
växt och krigiska hållning, hans skarpa anletsdrag och genomträngande blick förrådde
mod och kraft. Hans med vänlighet parade stränghet bjöd tillgifvenhet och aktning.
Endast hans ytterliga häftighet och stundom till lättsinne gränsande öfverdåd grumlade
bilden af den fulländade truppföraren.

Under betäckning af en mindre del af kanonsluparna nådde transportflottan
den 11 juni Berghamns holme, söder om Korpo, under det en annan del kryssade i
fjärden norr om Korpo och Jönsson med hufvudstyrkan befann sig längre tillbaka
vid Såttunga (se längre fram kartan öfver Åbo skärgård). Man fick reda på, att den
ryska flottiljen löpt in i Jungfrusund. När Jönsson den 16 på morgonen anlände,
styrde hela flottan norrut mellan de båda Naguöarna i förhoppning att på den stora
Erstafjärden utanför Åbo påträffa ryska flottan och söka strid med densamma. Men
då man följande dag fick klart för sig, att ryska flottan gått fram till Åbo, ändrades
kursen rakt österut mot sunden kring Pargas, i hvilka fartygen på grund af stiltje
kunde inlöpa först den 19. Då man nu fick bestämd underrättelse om, att ryska
flottan låg i sunden utanför Åbo, beslöt generalen att redan samma afton landsätta 
trupperna vid Lemo, en af sten och låg skog betäckt udde, 7 km. söder om Åbo.

Denna förrättning började kl. 7 på aftonen den 19, hvarvid först 3:e brigadens
båda bataljoner besatte de båda utanför landstigningspunkten belägna stora öarna
Kustö och Kakskerta. 1:a brigaden landsattes därefter, och lifgardet till häst jämte de
öfriga gardenas jägare utbredde sig på kedja rundt om landningsplatsen. En där i
närheten befintlig kosackpatrull tog till flykten med kvarlämnande af en pik och tre
sablar. Redan före landstigningen hade Vegesack uppbådat allmogen, och från de

närmaste socknarna infunno sig genast 107 bönder, hvilkas antal snart växte till 200.
Likaledes kommo 66 från Sveaborg hemsända soldater tillstädes. De förenades till
ett kompani frivilliga skarpskyttar under befäl af stabsadjutanten, löjtnant v. Vegesack,
och deras antal ökades småningom till 108. Med böndernas tillhjälp uppkastade
de först landstigna trupperna en jordvall framför landstigningsplatsen för att tjäna
till stöd i händelse af motgång. Kl. 1/2 9 voro hela 1:a och 2:a brigaderna
landsatta, och med kvarlämnande af endast 100 man på hvar och en af de förut
omnämnda öarna, landsattes strax därefter
äfven återstoden af 3:e brigaden. Flottan
skyddade de landsatta trupperna och
landstigningspunkten för anfall från
sjösidan.

<img r>Generalmajor E. E. G. v. Vegesack.
Efter en litografi af <sp>J. Cardon</sp>.</img>

Ryssarna blefvo fullkomligt öfverraskade af landstigningen.
Generallöjtnant Baggehufvud, som i Bagrations
ställe tillfälligtvis förde befälet öfver de
i sydvästra Finland förlagda trupperna,
sände vid första underrättelsen om den
hotande faran en bataljon med en kanon
mot svenskarna, men det dröjde icke
länge, förr än han själf begaf sig till
stridsplatsen med ytterligare två
bataljoner och en skvadron, som han lyckats
samla ihop. Innan dessa senare anlände
och utvecklade sig på Kupisslätten strax
söder om staden, där de äfven förde
upp artilleri, hade de svenska
gardesjägarna, hästgardisterna och de frivilliga
skarpskyttarna i förening med
Reutercronas landtvärnsbataljon trängt de först
mötande ryssarna tillbaka och genom
en snårig och stenig skogsmark arbetat
sig fram till Åbolandsvägen, som de nådde vid Yli Lemo gård. De trängde ytterligare
ett stycke framåt men nådde snart ett skogsbryn, från hvilket de skådade ut öfver
slätten, där ryssarna utbredde sig. Bakom träden vid dess bortre kant reste sig
domkyrkans ärevördiga torn, och det gällde endast att kasta ryssarna baklänges för att
efter dem utför den branta ådalen tränga in i staden. Ryssarna hade dock blifvit för
många, för att det skulle låta sig göra att utan ytterligare förstärkning öfver det
öppna fältet nalkas dem i deras i höjd med Törpälä belägna ställning. Striden 

afstannade därför vid pass kl. 1/2 1 på natten. Trupperna ordnades, och ny ammunition
framfördes.

Sommarnattens korta skymning hade redan förbytts till klar dag, när ryssarna 
kl. 2 å sin sida gingo till anfall. Buxhöwden, som själf befann sig i Åbo, hade gifvit
generalmajor Konovnitzin i uppdrag att samla ihop alla från trakten anryckande
trupper och att af dem bilda en reserv. Då han nu anryckte med sex kompanier
och en skvadron, satte Baggehufvud in hela sin styrka och förde den fram i samma
ögonblick, som Vegesack ämnade återupptaga framryckningen. Stöten var våldsam,
och under dess tryck måste svenskarna långsamt vika. Ytterligare två ryska bataljoner
kastades in i stridsvimlet, och med fällda bajonetter sleto de den långa, redan
oordnade linien med sig framåt. Ingen möjlighet fanns att hålla stånd mot öfvermakten,
och Vegesack befallde återtåg.

Detta utfördes i god ordning. »Tvänne gånger afslogs fienden,» säger 
Vegesack i sin rapport, »och aldrig kunde han bringa Svenska tropparna att vika. Eders
Maj:ts Garde slogs som ett Garde bör strida, och de frivilliga Skarpskyttar hafva slagits
som redeliga Finnar. Landtvärns-Brigaderna gjorde hvad man af dem kunde sig
förvänta.» Sedan ryssarna skjutit gården Ala Lemo (strax söder om Yli Lemo) i brand
och ingen utsikt fanns att kunna bibehålla ställningen på stranden, befallde Vegesack
inskeppning, hvilken utan egentlig oordning utfördes under skydd af mindre afdelningar 
och några kanoner från förskansningen samt af fartygens kanoner, som behärskade
stranden. Vid middagstiden var hela styrkan inskeppad, hvarefter transportflottan
lade sig i ett sund ett litet stycke från land. Som det var att förmoda, att ryska
flottan skulle söka afskära återtåget — den hade redan under natten fått befallning
därom —, lyfte alla fartygen ankar kl. 7 på aftonen (den 20) och gingo ut i stora
farleden till Åbo, där skärgårdsflottan gjorde sig klar till strid.

Detta landstigningsförsök hade misslyckats af samma anledning som det några
dagar senare följande. Den landsatta styrkan var alldeles för liten för att kunna
bibehålla sig i land och vinna tid att ordna en för fienden verkligen farlig resning.
Dess enda följd var förlusten af 16 officerare och 200 man. Ryssarna erkänna en
förlust af 300 man.<footnote>Bulletin från södra finska arméen af den 25 juni, 
Michailovskij-Danilevskij, sid. 61.</footnote>

Transportflottan afgick till Åland, där trupperna landsattes. Skärgårdsflottan
stannade vid Korpo Berghamn, där flera galerer stötte till densamma och amiral
Hjelmstjerna öfvertog befälet, hvarefter flottan gick att uppsöka den ryska flottan och 
det skärgårdskrig började, som lämpligen förtäljes i ett sammanhang.

*


<img>Landstigningen vid Lemo. 
J. Hägg.</img>



Medan tillfället försummades att i västra Finland återtaga det förlorade och
draga fördel af Sandels' snabba framgångar i östra delarna af landet, sammandrogo
sig hotande moln öfver honom. Lämnad utan undsättning, kunde han med sin ringa
skara icke hålla stånd mot den nedtryckande öfvermakt, som nu började visa sig;
men Sandels var icke den man, som utan vidare lät drifva bort sig, och hans
ihärdiga försvar af Savolaks utgör en af glanspunkterna bland detta krigs dystra minnen.

<img l>Generallöjtnant M. B. Barclay de Tolly.</img>

Med knappa 1,500 man hade Sandels kommit till Kuopio, utkastad midt i
denna väldiga skärgård, där tusentals vikar och sund medgåfvo djärfva roddare
tillfälle att oförmodadt öfverfalla hvarje 
från hufvuddelen af trupperna utsänd
afdelning, där vägarna slingrade sig fram
mellan smala sjöar och väldiga, med
uråldriga furor och ogenomträngliga snår 
täckta höjder, där hvarje aldrig så liten
trupp utan svårighet kunde spärra vägen
eller plötsligt skynda fram ur ett bakhåll.
Det gällde här att hafva ögon så väl 
bak som fram, att hindra fienden på de
liksom spindelben förrädiskt kring 
hvarandra snärjande vägarna taga någon
afdelning i ryggen. Hade Sandels i detta 
landskap ägt tillräcklig styrka, lider
det intet tvifvel, att han icke satt en fast
damm för ryssarnas vidare
framträngande, att han icke dragit deras
uppmärksamhet och kanske äfven en del af 
deras krafter västerifrån, ja möjligen
flyttat kriget inom ryska gränsen. Nu
gjorde han allt, hvad göras kunde med 
hans inskränkta tillgångar.

Hufvuddelen af sin styrka hade Sandels, såsom naturligt var, lämnat vid
Kuopio, och han träffade anstalter för att vid Toivala, bakom det breda sundet,
motsätta sig fiendens framryckning. Dit fördes kanoner och förråd från alla
framför belägna punkter, där hopsamlades och bestyckades båtar, och där arbetades på
förskansningar. Först i sista hand skulle denna ställning emellertid upptaga samtliga
trupper; så länge det var möjligt, skulle de hålla sig på samma strand som fienden,
och för att där bereda dem en tryggad samlingsplats uppkastades förskansningar tvärs
öfver näset vid Jynkkä, samma plats, där Duncker så kraftigt motsatte sig ryssarnas
påträngande, förra gången Kuopio lämnades i deras händer.




Vid juni månads ingång lämnade vi den sandelsska brigaden med knappa 500
man framskjutna på den söderut ledande hufvudvägen. Sedan en del af dessa under
major Schildts befäl blifvit lämnad vid Varkaus, hade återstoden fortsatt till Jorois,
där major Grotenfelt var den befallande. Härifrån hade slutligen en liten
spaningstrupp ryckt fram mot Rantasalmi och major Malm med en större hop på vägen till
S:t Michel stannat vid Turikkala. På den stora väg, som från Kuopio leder västerut
tvärs igenom Finland, hade öfverstelöjtnant Fahlander med 150 man fattat posto vid
Kivisalmi, och den 4 juni anlände major v. Essen med 100 man till hans
förstärkning. För att iakttaga vägen öfver Pieksämäki hade en afdelning besatt vägkorset
mellan Suonijoki och Kuutumäki. För att i någon mån öka sin ringa styrka hade
Sandels sändt bud till sina i Uleåborg kvarlämnade trupper, nämligen Vasa regemente,
Uleåborgs bataljon (såsom Österbottens nya rotering vanligen kallades) samt återstoden
af Kajana bataljon, dragonskvadronen och batteriet att komma efter till Kuopio.
Dessa afdelningar räknade tillsammans 1,200 man, och med deras tillhjälp borde
Sandels' styrka sålunda kunna uppgå till något mera än 2,500 man. Fiendens skulle
han snart uppskatta till tre gånger så mycket.

Den man, som nu i egenskap af Sandels' motståndare uppträdde på
krigsskådeplatsen, var ingen nybörjare i krigets konst. Härstammande från en skotsk
släkt, som inflyttat till Lifland, föddes Mikael Bogdanovitsch Barclay de Tolly år 1761
och hade under upprepade fälttåg i Turkiet, Finland 1790 och Polen förvärfvat
erfarenhet och en snabb befordran. Såsom generallöjtnant hade han deltagit i
vinterfälttåget i Polen och Västpreussen 1806-7 och blifvit svårt sårad i den blodiga
drabbningen vid Eylau. Mångahanda ansvarsfulla uppdrag väntade honom ännu under de
kommande krigen. Barclay de Tolly skildras såsom en saktmodig, tystlåten, något
svårtillgänglig, beräknande man, som med omsorg vårdade sig om sina underlydande,
som med rikedom på erfarenhet och kunskaper, med förtänksamhet och kallblodighet
förenade en okuflig personlig tapperhet.

I början af juni satte Barclay de Tolly sina trupper i rörelse på vägarna från
Nyslott och Villmanstrand—S:t Michel med Jokkas såsom gemensamt mål. Under
denna framryckning oroades ryssarna ständigt af svenskarnas spejare och partigängare, 
så att de hade mycket svårt att få några tillförlitliga underrättelser om sina
motståndare och sannolikt öfverskattade deras styrka. Före samlingen vid Jokkas
sändes en del af den vänstra kolonnen norrut på Pieksämäkivägen, och sedan
återstoden kommit tillsammans, slog denna in riktningen mot Jorois, där man visste, att
svenskarna tagit ställning.

Tidigt på morgonen den 12 juni, medan en fuktig dimma bredde sin slöja
öfver trakten, skyndade en lång rysk skyttekedja fram till stranden af den strax söder
om Jorois kyrka framrinnande ån, bakom hvilken svenskarna hade sina bevakningsposter 
utsatta. Så snart dimman höjde sig, öppnade ryssarne en liflig eld, i hvilken

fem kanoner utgjorde basen, riktande sina skott förnämligast mot en förskansning,
som svenskarna anlagt såsom stödpunkt helt nära vägen. Oaktadt desse icke voro
flera än 300 under Grotenfelts befäl — Malm hade gått tillbaka hit —, och oaktadt
de icke hade mera än en nästan oduglig sexpundig kanon, gjorde de tappert
motstånd, och ryssarna utförde under dagens lopp icke något anfall. Följande dagen
utsträckte de senare sin tunna linie, så att den nådde bortåt 5 km:s längd, och under
hela natten till den 14 arbetade de på flottor och broar samt uppförde de ett bröstvärn 
för sitt artilleri. Grotenfelt utsträckte sin ringa styrka, så långt möjligt var,
men meddelade sina underbefälhafvare, att ringning med båda kyrkklockorna skulle
vara tecken till allmänt återtåg, hvarefter återsamling skulle ske på kyrkplanen.

Den 14 på morgonen börjades åter skjutningen och fortsattes ännu lifligare
än förut till kl. 3 e. m., då ryska afdelningar på flottor togo sig öfver älfven utanför
svenskarnas vänstra flygel, samtidigt med att kavallerigrupper simmade öfver älfven
vid deras högra flygel. Mången välriktad kula sänkte visserligen en moskovit i djupet,
och andra åstadkommo villrådighet på flottorna, men de anfallande voro dock för
många, och snart ljödo kyrkklockorna. Den lilla skaran samlades hastigt och med
ordning och anträdde återtåg till Varkaus utan annan förlust än kanonen, som af
brist på hästar måste kvarlämnas. Vid Kuvansi hvilade den tappra skaran, medan
bron brändes.

Den 15 på morgonen anmälde Grotenfelt sig hos Schildt, som fortfarande
förde befälet vid Varkaus. Denne ansåg sig icke kunna försvara härvarande ställning
mot en betydande öfverlägsenhet utan uppbröt med alla sina trupper och drog sig
tillbaka till Paukarlaks, där han utbad sig bestämmelser af brigadchefen. Ryssarna
förföljde icke.

Den ryska afdelning, som ryckte fram på Pieksämäkivägen, inträffade vid
Pieksämäki kyrka den 12 och fortsatte marschen dagen därpå, hvarvid ryssarna vid
Surnumäki by mötte väpnadt motstånd. Kapten Söderhjelm, som med 100
österbottningar, 40 dragoner och två trepundiga kanoner stod vid Kutumäki, hade
nämligen gått sin fiende till mötes. Så snart han märkte dennes betydliga öfverlägsenhet,
drog han sig emellertid genast tillbaka till sin förra ställning, hvilken han borde
hålla, åtminstone till dess Fahlander, som fortfarande stod vid Kivisalmi, hunnit undan,
ty eljes vore denne förlorad. Ryssarna anföllo emellertid kl. 9 på morgonen följande
dag med sådan häftighet, att Söderhjelm efter sex timmars strid såg sig hotas med
fullständig inneslutning och icke hade annat val än att draga sig tillbaka till Suonijoki,
där han upptogs af major Roos, som just anländt dit med 200 man af det till
Vehmasmäki framförda Vasa regemente och två kanoner. Återtåget skedde emellertid
steg för steg under oafbruten strid med den förföljande fienden. Fahlander, som
föregående dag fått befallning att draga sig tillbaka och förena sig med Söderhjelm,
fann vid närheten af korsvägen fienden framför sig och var sålunda afskuren, ty
<img><b>Fahlanders återtåg.</b>
<i>BRUNO LILJEFORS.</i></img>
<img><b>Fahlanders återtåg.</b>
<i>BRUNO LILJEFORS.</i></img>
annan återtågsväg fanns icke. Fahlander var dock icke den, som erkände sig för
besegrad.

Den 15 inträffade Sandels själf vid Suonijoki och ämnade där med all kraft
motsätta sig fiendens vidare påträngande, men då han fick meddelande om Schildts
återtåg ända till Paukarlaks, insåg han nödvändigheten att draga alla sina krafter
tillbaka till Vehmasmäki vägskäl. Han styrktes i sin åsikt ännu mera, då han fick se
ryssarna börja öfvervada de vattendrag, som bildade Suonijoki pass. För Fahlander
behöfde han icke sörja, ty denne sände honom på omvägar försäkran, att han nog
skulle draga sig ur spelet. Under natten till den 16 gingo de vid Suonijoki samlade
trupperna, ostörda af fienden, tillbaka till Vehmasmäki. Där inträffade äfven Schildts
afdelning, hvarefter alltsammans drog sig bakom förskansningarna vid Jynkkä eller
Henriksnäs. Där inträffade äfven Fahlander dagen därpå, den 17.

När dennes tappra skara såg sitt återtåg afskuret, voro dessa eljes oförfärade
män icke långt ifrån att förlora besinningen, ty begreppet »kringgången» eller
»afskuren» hade en magisk kraft på dessa kämpar, hvilka aldrig ryggade för den fara,
de sågo framför sig. Någon tanke på att gifva sig kom dock aldrig i fråga. Den
44 år gamle befälhafvaren, som sedan elfva år stått i spetsen för Kajana bataljon och
nyss mottagit underrättelsen om sin utnämning till öfverste med anledning af
Pulkkila-striden, öfverlade ett ögonblick med sina närmaste, om man skulle söka
undkomma sjövägen eller slå sig igenom. Den förra utvägen valdes, och med hastiga
steg återvände man till en början till Kivisalmi. Här brändes alla persedlar, som icke
kunde medtagas, och båtar anskaffades, och dessa fylldes snart af väpnade män.
Under ledning af länsman Stenqvist, som kände alla vikar och näs på den villande
Konnivesi, gick färden öfver vida fjärdar och smala vikar, och där ett näs mötte,
drogos båtarna däröfver. Efter nära ett och ett halft dygns färd landsteg man i viken
nordväst om Suonijoki, där Fahlander hoppades träffa sina landsmän. Stranden var
tom. Truppen fick stiga i land, och de flesta öfverlämnade sig åt en kort stunds
vederkvickande sömn.

Huru försiktigt färden än utförts, hade ryssarna dock fått nys om densamma,
och i aftonens skymning, när suset i de mörka furorna gjorde sinnet mottagligt för
intryck, kom en bonde springande och utropade med full hals, att ryssarna voro i
antågande. En plötslig förvirring inträffade, skott föllo, och en man blef sårad, dock
icke svårare, än att han kunde medföras. Snart voro lugn och ordning återställda,
och snabbt rörde sig skaran i riktning mot båtarna. Men, o ve! Budskap kom, att
ryssarna voro vid stranden, och att båtbetäckningen nödgats lägga ut med båtarna.
Nu var intet ögonblick att förlora; hvarje tvekan, hvarje öfverläggning kunde
medföra ett vådligt dröjsmål, hvarje ljud kunde förråda den lilla skarans tillflyktsort.
Befälhafvaren förlorade dock icke besinningen. Enligt sin vägvisares anvisning satte
han sitt folk i rörelse genom den täta, oländiga skogen, där ryssarna snart förlorade
<img>Trakten kring Kuopio och Toivala.</img>


spåren af sitt villebråd, och öfver kärr och mossar, genom skog och snår, utan ett
ljud af knot eller trötthet, utan att någon lämnade sig efter, skred tåget oafbrutet
framåt in på andra dygnet, när vandrarna utmattade och uthungrade nådde Karttula
by, där båtarna äfven inträffat. Invånarna sökte genast fram allt ätbart, som kunde
finnas kvar i deras visthus, och tröttheten krökte mången vand skogsvandrare, men
tid fanns ännu icke att fylla kroppens kraf. En budbärare från Sandels meddelade,
att tiden brådskade, om man före fienden skulle hinna vägskälet vid Jynkkä. En
klunk dricka i halsen och en brödbit i handen, och så i väg, och nästan i språng
tillryggalades den nära 50 km. långa vägen till Jynkkä, dit ankomsten skedde den 17
på aftonen.

Sandels uppskattade ryssarnas mot honom stående krafter till mera än 5,000
man af Rysslands bästa trupper. Hans förposter hade redan den 17 på aftonen haft
känning af dem, och de gjorde tydligen försök att både till lands och sjös kringgå
hans flyglar, hvarjämte han dagligen och stundligen fruktade att få se deras i
Nyslott och Villmanstrand utrustade kanonbåtar. Som dessutom alla försvarsmedel
och förråd voro öfverförda till Toivala och återtåget dit under strid med en
öfverlägsen motståndare skulle kunna blifva liktydigt med brigadens undergång, beslöt han
att frivilligt utföra detsamma. Kl. 10 på förmiddagen började det också, utan att
ryssarna märkte något, och bataljon efter bataljon marscherade till Kuopio, steg där
om bord på förut iordningställda båtar och fördes den nära 10 km. långa vägen till
Toivalastranden. 350 man af Vasa regemente och Savolaks jägare med två kanoner
kvarstodo efter de andra i den utrymda ställningen, hvilken de lämnade först kl. 5
på eftermiddagen. Sedan äfven denna styrka inskeppat sig med undantag af 50 man,
anföllos dessa af jägare och kavalleri men förstärktes af löjtnant Colliander med 100
vasagossar, hvilka under fortsatt strid drogo sig tillbaka till Kelloniemi udde och där
lyckligen inskeppades.

På aftonen hade Sandels hela sin brigad samlad bakom det vördnadsbjudande
sundet. De föregående striderna hade kostat den några och sextio man; huru många
de ansträngande marscherna satt ur stridbart skick, känner man icke. Sandels
uppgifver själf sin styrka till 1,657 man, en utan tvifvel skäligen låg beräkning. Häri
inberäknas emellertid icke Uleåborgs bataljon, som då ännu icke var framkommen.

Styrkan i Toivalaställningen var hufvudsakligen att söka i den breda våta graf,
som utgjorde dess fronthinder, och som nödgade fienden sjöledes utföra sitt anfall.
Framför fastlandets strand utbredde sig en rad öar, i midten de båda smärre,
långsträckta Potkusaari och Karhusaari, på högra flygeln den stora Sorsasalo, på vänstra
Vaajasalo (se vidstående karta). Sunden på båda sidor om sistnämnda ö spärrades
medels pålverk, under det de båda nordligare sunden höllos öppna för att utsläppa
vakt- och spejarbåtar, och bakom de både mindre öarna samlades alla de båtar, som
man hopfört från vattendragen söder om Kuopio. En del af dessa båtar anordnades
för truppförflyttning vid egna utfall, medan de största och starkaste försågos med
träbröstvärn, så att de skulle kunna anordnas till kanonbåtar. Så länge ryssarna icke
ägde öfverlägsenhet på sjön, var ingen fara för kringgående, men lyckades de skaffa 
sig sådan — och ryktet löpte omkring, att de i Villmanstrand voro i färd med att
utrusta kanonbåtar —, kunde de förbi Kuopio gå in i Ruokovesi och från hela stranden
ända till Ruokovirta ström åtkomma brigadens återtågsväg. Landvägen från Karelen 
kunde de nalkas ställningens vänstra flygel vid Jännevirta breda sund eller öfver
Kaavi och Nilsia komma rakt in på återtågsvägen, men någon fara hotade ännu icke
från det hållet.

Med hänsyn till alla dessa omständigheter utsträcktes en bevakningslinie utefter
stranden norr och söder om Toivala och framskötos posteringar på öarna. Kanonerna
ställdes i förskansningar nere vid stranden. På alla viktigare punkter vid stranden
ända upp till Ruokovirta utsattes med båtar försedda posteringar. Bakom vänstra
flygeln bevakades särskildt passet vid Jännevirta. Återstoden af trupperna hvilade ett
stycke norr om Toivala; brigadchefens kvarter uppslogs i Vartiala.

<img l>Dunckers namnteckning.<footnote>Något porträtt af Duncker har icke kunnat anträffas.</footnote></img>

Åt alla håll utsände Sandels kunskapare; söderut 
färdades de sjövägen ända till Leppävirta. Dessutom medförde 
han all kronobetjäning från det utrymda området för att
på detta sätt beröfva fienden upplysningar.

Det var emellertid icke Sandels' afsikt att förhålla sig uteslutande afvärjande;
detta skulle för mycket stridt mot hans natur. Genom sina kunskapare fick han
underrättelse om, att ryssarna ännu icke visat några kanonbåtar, men att de förde
sina lifsmedel sjöledes till Varkaus, hvarifrån de landvägen fortskaffades vidare, 
äfvensom att en stor fora nyligen afgått från Varkaus. Han beslöt genast att söka
borttaga densamma och gaf Duncker i uppdrag att med 240 man vid Paukarlaks utföra
denna bedrift och därvid tillika undersöka, om ryssarna förehade några flott- eller
färjbyggnader. Han skulle afgå dit sjövägen den 24 juni, och för att underlätta
företaget samt utforska ryssarnas styrka och ställning vid Kuopio ämnade Sandels själf
dagen därefter göra en landstigning vid Kuopio.

Med 120 österbottningar och lika många savolaksjägare, inrymda på 24
båtar, lade Duncker ut midsommardagen på aftonen och styrde kosan söderut.
Följande afton lågo 60 båtar åter färdiga vid stranden, där de fingo 600 man om
bord, hvarjämte fyra kanoner inlastades på särskilda båtar. Med den större hälften
af denna styrka, hvilken Sandels själf åtföljde, styrde major Schildt mot stranden 
mellan Likolaks och Ilkoniemi udde öster om staden, under det major Arnkihl med
den andra, den mindre hälften begaf sig i väg norrut för att gå in i viken vid
Julkulanniemi och från denna sidan utföra anfallet, hvarigenom man skulle dela

fiendens uppmärksamhet. Kl. 11 utförde Schildts afdelning landstigningen, oaktadt
ryssarna underhöllo en liflig eld med gevär och sju bakom bröstvärn ställda kanoner.
Småningom veko de synbarligen öfverlägsna ryssarna till en skog, och då Arnkihl icke
hördes af och Sandels ansåg ändamålet med landstigningen vunnet, lät han truppen
åter stiga om bord och draga sig utom skotthåll från fienden. När detta skett, hördes
skottväxling norrifrån. Arnkihl hade landsatt sin styrka vid Julkulanniemi och drifvit
tillbaka en 150 man stark, med en kanon försedd fientlig postering, från hvilken han
till och med tagit några fångar. Ända till Fagernäs förföljdes de vikande, men där
erhöllo de betydlig förstärkning och gingo i sin ordning framåt. Arnkihl måste då
vika och inskeppade åter sina trupper, hela tiden häftigt förföljd af ryssarna. Vid
ljudet af skottväxlingen hade Sandels låtit Schildts afdelning närma sig stranden och
åter öppna eld, men då ljudet af skott norrifrån vid fyratiden dog ut, aflägsnade
fartygen sig åter. Båda afdelningarna vände om till Toivala, dit de utan att hafva
lidit stora förluster — Schildts afdelning hade förlorat 6 man, Arnkihls 1 officer och
21 man — ankommo vid pass kl. 6 f. m. Om företaget icke tycktes medföra annat
omedelbart ändamål, ådagalade det i alla fall, att ryssarna hade en ganska betydlig
styrka vid Kuopio.

<img>Öfverfallet vid Paukarlaks. 
Larsson-Palm.</img>




Samtidigt härmed utförde Duncker med vanlig skicklighet det honom gifna
uppdraget. Skyld från stranden af de talrika, i sommarens fägring stående täta
löfdungar, som täckte de talrika holmarna, styrde han i den fullkomlige ljusa 
midsommarnatten kurs mot Paukarlaks. Af sina spejare fick han veta, att ryssarna icke 
förehade någon flott- eller båtbyggnad, men att en större afdelning var lägrad vid
Vehmasmäki. Vid tretiden på eftermiddagen satte han sin styrka i land helt nära Paukarlaks
gästgifvaregård och dolde den väl i en björkskog. Han erfor äfven, att den stora
foran var på väg, hvarför han antog, att den skulle hvila öfver natten vid
gästgifvaregården. Med anledning häraf afdelade han löjtnant Castrén med 50 man att
lägga sig i bakhåll ett stycke norr om gästgifvaregården och löjtnant Roos med lika
stor styrka söder om densamma. De skulle hålla sig väl dolda och samtidigt gå
till anfall, hvarvid Duncker själf med återstoden af styrkan skulle anfalla österifrån.
Aftonen kom, och den långa kolonnen syntes ganska riktigt, men den stannade, 
innan den uppnått Roos' gömställe; hästarna spändes ur, och man ordnade sig för
natten. Då sände Duncker löjtnant Weber med ytterligare 50 man genom skogen
att gripa kolonnen söderifrån, medan Roos anföll norrifrån och Duncker själf från
sidan. Castrén fick svara för skyddet från Vehmasmäkihållet. Planen lyckades öfver
all förväntan; en del af betäckningen stupade eller blef fången; återstoden undkom i
skogen; hela foran blef segrarnas byte, men endast en mindre del af dess innehåll
kunde tagas om bord på båtarna; återstoden brändes tillika med 200 nya vagnar;
mellan 400 och 500 hästar dödades. Efter väl förrättadt värf gick den modiga skaran
åter till sjös och landsteg vid Toivaia den 26 på aftonen utan att hafva förlorat
en enda man.

Sandels' anfallsrörelser medförde en helt annan och mycket mera betydande
verkan, än deras planläggare tänkt sig. Barclay de Tolly afbröt den rörelse västerut,
som han var på väg att utföra, och återvände till Kuopio.

I enlighet med öfverbefälhafvarens anordningar hade han nämligen efter
Kuopios intagande och sin närmaste motståndares återtåg bakom vattendragen i
nämnda stad kvarlämnat generalmajor Rachmanov med 5 bataljoner, 1 skvadron, 20
kosacker och ett artillerikompani samt med återstoden tågat västerut för att öfver
Koivisto hota svenska hufvudhärens vänstra flank. Den 22 juni anlände han med
hufvuddelen af sina krafter till Rautalampi, under det avantgardet, som på båtar
färdats öfver Konnevesi, hann fram till Koivisto och därifrån trädde i förbindelse med
Rajevskijs yttersta afdelningar, hvilka stodo vid Saarijärvi. Alla broar voro emellertid
så grundligt förstörda, att det dröjde en vecka, innan marschen kunde fortsättas. Då
nu underrättelse kom från Rachmanov, att denne långt ifrån att kunna drifva Sandels
från Toivaia och knyta förbindelse med den ryska kavalleristvrka, som skulle afsändas
från Sordavala genom Karelen, tvärtom fruktade att blifva kastad öfver ända af dennes,
såsom han trodde, öfverlägsna skara, beslöt Barclay de Tolly den 29 att helt och hållet

uppgifva det företag, vid hvilket hans öfverbefälhafvare fäste så stor betydelse, och
återvända till Kuopio. Han lät endast 2 bataljoner och 100 kosacker fortsätta vägen
till Saarijärvi. Här finna vi betydelsen af ställningen på Savolaksvägen, hvilken
varit alldeles främmande för Cronstedt, och vi ledas äfven till tanken på, huru
förhållandena kunnat gestalta sig, om konungen af Sverige lyssnat till den insiktsfulle
Tibells råd.

Själf reste Barclay de Tolly före sina trupper och hann redan samma dag till
Kuopio, tids nog för att få skåda svenskarnas nästa anfall.

I sin sträfvan att draga fiendens uppmärksamhet på sig leddes Sandels jämväl
af önskan att hindra fienden sända trupper västerut. Då han fått veta, att Barclay
de Tolly aftågat med 2,000 man, beslöt han att genom ett nytt anfall locka honom
tillbaka, hvarjämte han ville begagna tillfället att taga till fånga den till 500 man
uppskattade styrka, som höll Kelloniemi udde besatt, samt bemäktiga sig dess kanoner
och båtar. För att skaffa sig kunskap om ställningen på den fientliga stranden använde
han ryssarnas vanliga medel att ditsända en parlamentär. Fältmätningsofficeren, kapten
Burman reste sålunda iväg, åtföljd af några andra officerare, och fick i uppdrag att
öfverlämna några enskilda bref. Samtidigt härmed undersökte han stranden och
utsatte på en medförd karta alla ryska batterier och posteringar. På grund af dessa
upplysningar uppgjordes planen för anfallet, hvilken såsom vanligt kom att lida af
den olägenheten, att anfallsstyrkan splittrades sönder i för många delar, hvarigenom,
då missförstånd tillika uppstod, erforderlig samverkan mellan de olika afdelningarna
uteblef (se kartan sid. 210).

Dolda af en stark dimma, skötos kl. 11 på aftonen den 30 juni ett hundratal
båtar ut från Toivala strand och ordnade sig i fyra olika afdelningar, hvilka med någon
tidsskillnad ilade ut åt fjärden. Främst färdades 150 man med två kanoner under
Grotenfelts befäl, och hade dessa till uppgift att beskjuta de fientliga batterierna vid
och söder om staden för att draga fiendens uppmärksamhet ditåt. Det egentliga anfallet
skulle utföras af 240 österbottningar, som under kapten Söderhjelms befäl skulle landstiga
vid Kettulanlaks, norr om Kelloniemi udde, samt af 500 man med två kanoner,
hvilka under Dunckers befäl skulle landsättas på en udde söder om Likolaks. Under
det en tredje, 100 man stark grupp med två kanoner under kapten Burmans ledning
löpte rakt på Kelloniemi udde och därigenom drog fiendens uppmärksamhet på sig,
borde de båda öfriga grupperna sluta ihop på ryssarnas återtågsväg, hvarefter alla
deras på Kelloniemi udde stående trupper och kanoner skulle blifva segrarens byte.
Så enkelt skulle saken emellertid icke aflöpa.

Grotenfelt anföll på utsatt tid, kl. 1 på natten, men mottogs af så häftig eld,
att hans båda kanonbåtar togo läck och han måste draga sig tillbaka. Söderhjelm
landsteg äfven i rätt tid och dref fiendens på stranden utbredda jägare tillbaka, men
någon Duncker hördes icke af. Ryssarna, som anade, hvad som förehades, utrymde
hastigt Kelloniemi udde, där Burman med sin styrka steg i land och förstörde
kanonerna. Men Duncker hördes fortfarande icke af. Han ansåg sig före
landstigningen böra rensa stranden från fientliga jägare och dröjde därmed så länge, att
ryssarna hunno kasta alla sina anlända förstärkningar mot Söderhjelms och Burmans
afdelningar, hvilka under häftig strid, här och där man mot man, trängdes tillbaka
till stranden och med knapp nöd hunno om bord på sina båtar. Duncker, som icke
hade kännedom om händelsernas förlopp bakom den skog, som begränsade hans
synfält, hade nu fått sina trupper i land, men möttes snart af från alla håll anryckande
fiender, särskildt af starka, från staden kommande reserver — möjligen deltogo häri
några af de från Kivisalmi återkommande trupperna — och nödgades äfven söka sin
tillflykt till båtarna. Sandels, som själf åtföljde Burmans afdelning, såg med grämelse
företagets misslyckande och sände till sina underbefälhafvare befallning om återtåg
till Toivala, där alla voro tillbaka kl. 8 på morgonen förutom en officer och 20 man,
som stupat, jämte en officer och 10 man, som blifvit fångna. Sårade voro dessutom
en officer och 49 man.

Utan inflytande på händelserna blef denna strid likväl icke, ty den ingaf
ryssarna en öfverdrifven föreställning om sandelsska brigadens styrka och
företagsamhet och höll den ryska afdelningen fjättrad vid Kuopio.

Barclay de Tollys närmaste önskemål var nu mera än någonsin att få
kanonbåtar upp i Kallavesi för att komma åt sin motståndare. Mot midten af juli månad
anmäldes sex dylika vara i antågande, och underrättelse härom ingick äfven till
Sandels. Denne afsände då major Arnkihl såsom särskildt förfaren i sjömanövern
med 500 man och två kanoner för att söka förstöra båtarna, när de skulle dragas
upp för Konnus fors vid Leppävirta. Under pågående rodd den 17 mötte finnarna
emellertid i närheten af Leppävirta de redan i sjön satta båtarna, och en liten strid
utspann sig, hvarefter den svenska flottiljen återvände till Toivala. De ryska fartygen
fingo säkert skydd vid Kuopio. Här började ryssarna genast bygga nya båtar, och
allt, som kunde uppletas af farkoster, fördes tillsammans.

Denna omständighet försvårade i hög grad Sandels' ställning. Mest fruktade
han för sin högra flygel och sände därför Österbottens, visserligen icke mera än 300
man starka bataljon med två kanoner att försvara passen vid Mustavirta och
Ruokovirta, hvarjämte det senare sundet spärrades med pålar. För högra flygeln utsattes
en särskild beredskap vid Hamula by. Alla de öfriga posteringarna förstärktes, så
att närmare 1,000 man åtgick till främsta liniens skydd. Då underrättelse ingick om
den ryska kavalleriafdelningens inryckning i Karelen, sände Sandels, som icke ansåg
sig kunna afdela trupper till denna vidsträckta landsdels skydd, kornetten v.
Brandenburg och fältväbeln Brunov vid Karelska dragonerna att uppbåda allmogen och
sätta sig i spetsen för densamma i afsikt att försvåra ryssarnas framträngande. Som
han emellertid var öfvertygad om nödvändigheten att en vacker dag nödgas lämna
<img><b>Svenskarnas återinskeppning vid Kuopio den 1 juli.</b>
<i>J. HÄGG.</i></img>

<img><b>Svenskarnas återinskeppning vid Kuopio den 1 juli.</b>
<i>J. HÄGG.</i></img>

Toivalaställningen, lät han undersöka och med befästningar förstärka en
upptagsställning vid Palois, söder om Iisalmi. Vid Toivala skulle endast finnas på lager
lifsmedel för åtta dagar.

I det stora hela blef emellertid ställningen vid Toivala oförändrad under hela
juli månad, oaktadt ryssarnas ställning bättrades med hvarje ny båt, som tillkom för
dem, och båtarnas antal växte hastigt, ty det arbetades utan ro under ledning af en
från Petersburg hämtad båtbyggmästare. Krigsskådeplatsen flyttades från land ut på
sjön; ströftåg och strandhugg utfördes af båda parterna, hvarvid svenskarna särskildt
hade godt öga till ryssarnas bagerier och mjölupplag. Stundom utkämpades äfven
små sjöslag. Den ovisshet, som detta krigföringssätt väckte och underhöll, verkade
emellertid tröttande på båda sidorna, allra helst som underhållet var förenadt med
stora svårigheter, i synnerhet för ryssarna, och bostäderna på svenska sidan lämnade
mycket öfrigt att önska. Dock buros alla besvärligheter lätt, hos ryssarna af tvång
och vana, hos svenskarna af hängifvenhet och fosterlandskärlek, och mycket skulle
här ännu uträttas af den långt från sina landsmän skilda, af konungen och
fältmarskalken bortglömda 5:e brigaden.<footnote>Sammandrag af femte brigadens 
operationer, bulletiner af den 13 och 21 juli samt 10 augusti, Burman, II sid. 44, 
Montgomery, I sid. 169, Michailovskij-Danilevskij, sid 63.</footnote>

<img></img>
</chapter>

<chapter name="Lappo. Nerpes.">
<h1>LAPPO. NERPES.</h1>

JULI.

<img l>Urskog.</img>

Betraktar man händelserna på krigsskådeplatsen
i norra Finland under juni månad, så kan
man svårligen undgå att erfara en förkänning
af fälttågets snöpliga utgång. När det nu tydligen
visade sig, att någon verklig förstärkning af
stridskrafterna från Sverige icke kunde påräknas — och
det var ju för att möta denna, som finska hären
i enlighet med den kungliga instruktionen dragit
sig upp till Österbotten —, så är det frågan, hvad
öfverbefälhafvaren skulle företaga. Hans åtgärder
föreskrefvos nu icke uppifrån, utan han
öfverlämnades att handla efter bästa förstånd; han endast
borde understödja de enstaka strandhugg af mindre
afdelningar, hvilka konungen inbillade sig skulle
bringa bönderna till öppet deltagande i kriget. När
Klingspor tydligt och klart märkte, att den mot honom stående fienden var hans
trupper betydligt underlägsen och hasteligen drog sig undan, så snart ställningen blef
på minsta sätt farlig, så borde väl den ringaste smula af krigsmannaingifvelse sagt
honom, att det här gällde att kasta fienden öfver ända, innan denne finge förstärkning,
att sätta sig i besittning af tvärvägen Vasa—Lappo—Lintulaks—Kuopio och att
sedermera så mycket som möjligt försvåra fiendens framträngande på de söderifrån
kommande vägarna, hvilka i själfva verket voro långa pass. Hvilka framgångar 
handlingskraften födde, visade Sandels' bedrifter allt för tydligt, och Klingspor underlåter
icke heller att med alla möjliga loford omtala dem för konungen, men han känner
sig aldrig manad att för egen del söka förvärfva liknande loford. Visserligen skrifver
han från Ny Karleby, när han slutligen kommit dit, att han med »yttersta möjlighet»
skulle fortsätta marschen, förfölja fienden och samverka med de landstigna
afdelningarna. Men så ser han lugnt på, huru den närmaste af dessa blir söndersliten få
dagsmarscher från honom.





Stor ansträngning kunde icke heller behöfvas för att drifva bort de ryska
afdelningarna, utkastade som de voro långt bort i ett ogästvänligt land. Ena dagen
borttogos deras lifsmedelsforor, som med stor ansträngning blifvit framsläpade på de
backiga vägarna, af en snabbt undanflyende krigarskara eller af en väpnad bondhop;
andra dagen var deras förbindelse med de högre befälhafvarna afbruten; tredje dagen
bragte underrättelsen, att fienden stod på deras återtågsväg. Under allt detta skulle
Klingspor haft norra Finlands bördigaste trakter med deras rika vägnät bakom sig
och dessutom öfver Vasa, Ny Karleby och andra sjöstäder stått i omedelbar
förbindelse med Sverige.

Det var ju alldeles tydligt, att utan en verklig förstärkning af den svenska
hären denna icke skulle blifva i stånd att vinna någon för krigets utgång afgörande
seger, att återeröfra Finland, och att ryssarna, endast de tillräckligt ökade sina
stridskrafter, följaktligen till slut skulle afgå med seger, skulle drifva svenskarna ur Finland
eller upprifva deras här. Ja detta är nog sant, men denna utgång var det konungens
sak att förebygga, eljest borde han icke låta kriget fortsättas och prisgifva sina tappra
kämpar åt en säker undergång. Öfverbefälhafvaren tillkom det endast att göra, hvad
han kunde, med de stridskrafter, hvilka stodo honom till buds. Icke lärer Sandels
någonsin hyst en så djärf tanke som att vinna en afgörande framgång; han hade
tvärt om ständigt klar för sig nödvändigheten att nödgas utrymma Toivalaställningen,
men till följd af hans skickliga tillvägagående och ryssarnas för ändamålet otillräckliga
stridskrafter kunde han bibehålla sin ställning i Savolaks ända till sena hösten. Om
Klingspor endast gjort på samma sätt! Då hade intet grundadt missnöje kunnat
uttalas öfver honom. Då hade ryssarna, som voro i förlägenhet med afseende på
trupper, nödgats göra ännu större ansträngningar för att eröfra Finland. Då hade
konungen möjligen kommit till besinning, medan tid ännu fanns att vända
krigslyckan, eller kunnat erhålla fred på mindre förödmjukande villkor, än hvad fallet
blef ett år senare.

I bref till konungen af den 28 juni uttalar Klingspor sig om nödvändigheten
af hjälp från Sverige och säger därefter: »Så blifver ingen annan utväg öfrig än att
försvara sig så länge någon af Arméen är qvar, så framt ej mitt underdåniga hopp
kan uppfyllas och denna dess tappre och trogne armée kan genom Eders K. Maij:ts
nådiga försorg och ömma behjertande blifva undsatt eller ock siövägen frälsad att af
Eders K. Maij:te annorstädes blifva användbar till dess höga afsigters utförande». I
ungefär samma anda uttalar sig Adlercreutz i ett bref till den i Uleåborg kvarlämnade
Klercker, hvari han säger: »Änteligen hafva vi krånglat oss fram hit (till Ny Karleby),
men sedan Ryssarne nu samlat en ansenlig styrka af 8-9,000 man vid Lappo, lära
våra offensiva operationer vara afslutade, vi kunna väl gå till Vasa, men som sagt är
när Ryssarne occupera Lappo kunna vi ej gerna stadna vid Vasa, än mindre gå
längre fram, sedan vi ej hafva någre fästningar att operera på, och från Sverige ej

heller göras några kraftiga diversioner. Armén är äfven så naken att de rätt nu ej
kunna skyla sig, således ser det svårt ut huru det skall gå på längden om ej särdeles 
omständigheter mellankomma. Emedlertid få vi göra hvad vi kunna och slåss till 
sista man». Däremot yrkar Aminoff den 22 juni skriftligen hos öfverbefälhafvaren,
att hären snarligen skall föras till södra Finland, där vi skulle hafva »sjön och
flottan bakom oss, som äfven i nödens stund, då hoppet vore förloradt, gaf oss en 
säkrare tillflyktsort än den i sådant fall oss här väntar», d. v. s. han önskar en
fullkomlig omkastning af baseringen, på sjön och flottan i stället för på norra Finland.
Och den 29 juni råder han att sända
hela 1:a brigaden från Gamla Karleby
till Lintulaks att möta Barclay de Tolly
samt att begära fartyg för härens förande
till södra Finland eller för landsättning
af en undsättningskår.<footnote>Danielson sid. 346, 350 och 352.</footnote>

<img l>Generalmajor Vlastov.</img>

Under juni månad hade svenska
hufvudhären utan öfverdrifven 
skyndsamhet flyttat sig från Uleåborgstrakten
till Ny Karleby, där den trots ryssarnas
plötsliga aftåg stod kvar vid juli månads
ingång. Döbeln stod med 2:a brigaden
vid Juutas, med Österbottens bataljon
och två små skvadroner under befäl af
major v. Otter framskjutna till Oravais,
hvarifrån de fortsatte till Värå;
Gripenberg hade med 3:e brigaden ryckt fram
på Lappovägen till Ytter Jäppo och
skjutit en bataljon såsom förpost fram
till Neder Härmä (Alahärmä). Med 4:e
brigaden stod Cronstedt vid Sundby,
och 1:a brigaden, Palmfelts, kvarhölls ännu vid Gamla Karleby men flyttades den 2 juli
fram till Soklot. De därstädes landsatta spillrorna af Bergenstråhles kår ställdes under
befäl af öfverste v. Essen (vid Tavastehus regemente) och bildade 6:e eller svenska 
brigaden. Med sina båda Savolaks (half-)bataljoner, sina 200 tavastehusare, sin karelska
skvadron och två kanoner, tillsammans 650 man, hade Fieandt tagit det i egenskap
af föreningspunkt mellan västra och östra Finlands vägnät viktiga Lintulaksvägskälet
i besittning. Utan öfverskattning torde hufvudhärens närvarande styrka kunna
beräknas till 10,000 man.<footnote>Mankell, II sid. 113.</footnote>




Vid juli månads ingång sändes generalmajor Aminoff och artilleriregementschefen 
öfverste Åkerstein till Vasa för att ordna förhållandena därstädes och befordra
allmogens resning. Till Vasa anlände äfven under major Sjömans befäl tolf
kanonslupar, som blifvit utrustade i Uleåborg och voro bestämda att understödja allmogen.

Icke ens vid Lappo, dit Rajevskij under sitt återtåg från Lillkyro anländt på
juni månads sista dag, kände han sig säker, utan för att undgå svenskarnas fruktade
anfall, för att vara närmare den från Kuopio kommande Barclay de Tolly och för
att hafva sin återtågsväg till Tammerfors väl tryggad fortsatte han sin bakåtgående
rörelse ända till vägskälet vid Salmi. Underrättelsen om, att Fieandt spärrat den väg,
på hvilken öfverste Vlastov blifvit ställd med sina båda bataljoner — vid Saarijärvi —,
och på hvilken Barclay de Tolly skulle framrycka, kom för honom mycket olägligt,
hvarför han sände Kulnev med två bataljoner och några husarer att söka i förening
med Vlastov åter öppna den viktiga förbindelsevägen. Innan Kulnev hann fram, var
detta uppdrag emellertid redan utfördt af Vlastov ensam.

<img>Striden vid Lintulaks.  
O. Hjortzberg.</img>


Så snart denne med sig förenat de båda bataljoner och 100 kosacker, som
Barclay de Tolly sändt till hans förstärkning, när han själf med återstoden vände
om till Kuopio, satte Vlastov sig med hela sin till bortåt 2,000 man uppgående styrka
i marsch för att drifva den ovälkomna fienden bort från Lintulaks. Den 2 juli stötte
hans förtrupp på Fieandts vid Nitasilta bro (10 km. sydost om Lintulaks) stående
förpost och blef där hejdad med icke ringa förlust i sårade och fångar. Följande
dagen trängde ryssarna på med betydligare styrka och intogo efter fem timmars strid
med stormning Lintulaks' by, som är belägen på södra stranden af Kyyjärvi. Byn
återtogs inom kort af den ena
Savolaksbataljonen, under det de öfriga trupperna
afskuro för de tillbakadrifna ryssarna
återtåget och gjorde en hel mängd till
fångar. Men nu blefvo finnarna i sin
ordning tagna i ryggen af en rysk
bataljon, som långs stranden oförmärkt
gått omkring dem, och samtidigt
anföllos de i fronten af den ryska reserven.
Här fanns ingen annan utväg än att slå
sig igenom med bajonetten, allra helst
som ett ihållande regn gjorde
skjutvapnen oanvändbara, och med en förlust af
2 officerare och 139 man, af hvilka en
stor del blifvit tillfångatagna, förenade
Fieandt på aftonen sin tappra skara vid
Perho, där många under striden
bortkomna anmälde sig. De segrande
ryssarna stannade vid Lintulaks, där Kulnev
och hans skara slöt sig till dem. <footnote>Bulletin af den 13 juli, 
Fieandts Relation, Michailovskij-Danilevskij sid. 66.</footnote>

<img l>Generalmajor Rajevskij.</img>

Vid underrättelsen om Fieandts
nederlag fruktade Klingspor, att ryssarna skulle fortsätta framryckningen till Gamla
Karleby och sålunda afskära hans återtågsväg. Han sände därför genast Åboläns och
Nylands regementens lifbataljoner, 25 dragoner och 2 kanoner, hvilka några dagar
senare följdes af ytterligare två, från den vid Soklot stående 1:a brigaden till Fieandts
understöd, hvarigenom dennes styrka skulle ökas till omkring 1,300 
man<footnote>Uppgifterna växla mellan 1,100 och 1,500 man. Fieandt uppgifver sin 
styrka i striden vid Kotkasaari till 1,100 man.</footnote> med
6 kanoner. Som Fieandt fann ställningen vid Perho ofördelaktig, drog han sig med
kvarlämnande af två 100 man starka förposter 8 km. längre tillbaka till Kotkasaari,

där han lät sina trupper taga ställning i ett skogsbryn med en stor mosse framför
fronten, och i denna ställning inväntade han förstärkningarnas ankomst.

Den 4 juli gick 4:e brigaden öfver den iståndsatta bron vid Ny Karleby och
sändes fram till Neder Härmä, där den aflöste den därstädes stående Tavastehusbataljonen,
hvilken återvände till sin vid Öfver Jäppo stående brigad. Två dagar senare
framskötos en (half-)bataljon, 12 dragoner och 2 kanoner under major Ehrenroths
befäl till Lappo för att skaffa underrättelser om fienden och för att uppbringa en fora,
som man förmodade vara på väg från Ilmola till Kuortane. Till stöd för denna
afdelning sändes en annan (half-)bataljon till Kauhava (12 km. norr om Lappo). För
att upptaga förbindelsen med v. Otters Österbottensbataljon, som den 6 gick till
Lillkyro och den 7 till Storkyro, sändes kapten v. Born till Ylistaro med 60 såsom
infanteri tjänstgörande artillerister.

Så snart Buxhöwden fick underrättelse om Rajevskijs återtåg till Lappo och
Barclay de Tollys beslut att återvända till Kuopio, insåg han, i hvilken farlig
belägenhet den förre måste råka. Det var likväl i högsta grad nödvändigt att hindra
svenska hären utbreda sig i mellersta Finland, och med kännedom om sin motståndares
skaplynne tillgrep han en åtgärd, som kunde försvaras endast genom denna
omständighet. Han befallde nämligen sin underbefälhafvare att »samla hela sin styrka samt
därefter, för att vinna tid och något förbättra vår bekymmersamma ställning, försöka
den sista utvägen, nämligen anfalla fienden men likväl dölja denna afsikt genom en
förut tillställd reträtt». På grund af det brydsamma i läget anmodades emellertid
Rajevskij »att strängt öfverväga omständigheterna». <footnote>Michailovskij-Danilevskij sid. 66.</footnote>

Rajevskij hade redan gått tillbaka till Salmi, när han mottog sin öfverbefälhafvares 
nyssnämnda bestämmelser och tillika fick vetskap om, att ingen hjälp var att
vänta från Barclay de Tolly. Han beslöt att dela sin styrka i två olika stora delar
och framsända den ena på Perhovägen, medan han själf med den andra ämnade
rycka fram öfver Lappo. Befälet öfver den förra delen anförtroddes åt generalmajor
Jankovitsch som medförde ytterligare 2 bataljoner, hvarigenom hans styrka steg till
8 bataljoner, 2 skvadroner och 100 kosacker. Under sitt eget befäl behöll Rajevskij
12 bataljoner, 2 skvadroner och 150 kosacker. Svårligen kan man uppskatta
Jankovitschs grupp till mera än 3,000, Rajevskijs egen till 4,000 man. Tvungen att gå
till anfall mot en öfverlägsen fiende, var hans belägenhet allt annat än afundsvärd,
men härvid torde man näppeligen kunna gilla hans åtgärd att splittra sin styrka i stället
för att sammanhålla den hufvudsakliga delen däraf. Genom okunnighet om fiendens
gruppering afhöllos svenskarna lyckligtvis från en liknande åtgärd. Klingspor
uppskattade ryssarnas större grupp till 6,000, deras mindre grupp till 2,000 man.

Den 8 juli ryckte Rajevskij fram mot Lappo. Vid underrättelsen härom 
skyndade bataljonen från Kauhava dit, och de båda (half-)bataljonerna mottogo anfallet.
Det utfördes mycket häftigt, och då ingen anledning fanns att utsätta den ringa
skaran för tillintetgörelse, drog den sig skyndsamt tillbaka med obetydlig förlust. I
Kauhava upptogos de vikande af en tredje, dit framsänd (half-)bataljon, hvarefter 
återtåget fortsattes mot Neder Härmä. Ryssarnas främsta afdelningar, som voro mycket
medtagna af den rådande starka hettan, stannade och bivackerade i skogen mellan
Lappo och Kauhava. Detta bestyrktes vid en spaning, som dagen därefter utfördes
af en (half-)bataljon Savolaks jägare.

Den 10 eller 11 juli ryckte Jankovitsch fram öfver Perho och anföll Fieandt
vid Kotkasaari. Efter en häftig strid under åtta timmar, hvilken i det hela taget
syntes arta sig väl för finnarna, som afvisade flera anfall, kringgingo ryssarna deras
vänstra flank, då Fieandt nödgades anträda återtåg, hvilket utfördes i god ordning
och fortsattes ända till Dunkars bro, nära Öfvervetil. Om stridens häftighet kan man
döma däraf, att finnarnas förlust uppgick till 7 officerare och 161 man döde och
sårade. Ryssarna uppskattade sina motståndare till 4,500 man. Ryssarna följde efter
och sökte dagen därpå kringgå Fieandts ställning men uppgåfvo snart försöket och
drogo sig i stället långsamt tillbaka till Lintulaks, därtill föranledda af en befallning
från Rajevskij, hvilken emottagit underrättelse om, att svenskarna redde sig till anfall
mot Lappo. Där hade Rajevskij själf inställt sin framryckning, och dit befallde han
nu Jankovitsch återsända det infanteriregemente och den skvadron, han nyligen fått
med sig till Lintulaks.

Antagligen hade ryssarnas framryckning till Lappo och striden den 8 gjort
Klingspor rädd för sin förbindelse med Vasa och väckt hos honom önskan att genom
ett samladt anfall drifva fienden tillbaka och därigenom komma i okvald besittning
af vägen mellan Lappo och Vasa. Sannolikt meddelade han Adlercreutz denna tanke
och fann denne alldeles riktigt att genom ett anfall mot Lappo krossa motståndet i
dess kärna och därigenom äfven hindra fienden tränga fram från Lintulaks mot Gamla
Karleby<footnote>Den 12 juli kl. 1 (e. m.?) skrifver Klingspor från Ny Karleby till 
Adlercreutz: »Min Generals projekt approberar jag helt och hållit fienden bör forceras 
från Kauhafva, och jag förklarar härmed at Herr Generalen äger fria händer och mina 
ordres at giöra det han för konungens tienst finner bäst vara» o. s. v. (Meddelanden 
från Kongl. Krigsarkivet, I sid. 59.)</footnote>. Hvilket inflytande Jankovitschs framträngande på denna väg utöfvade på
planens verkställande må lämnas därhän — att gifva sig ut på gissningarnas område 
är vanskligt —, men så väl i Klingspors som i Adlercreutz' berättelser öfver slaget
vid Lappo angifves denna omständighet såsom anledning till anfallet. Då emellertid
redan den 10 3:e brigaden gick till Neder Härmä och 2:a brigaden till Öfver Jäppo,
hvarifrån den senare dagen därpå fortsatte till Neder Härmä, samtidigt med att 1:a
brigaden framflyttades till Öfver Jäppo, är det alldeles tydligt, att anfallet var 
beslutadt, förr än underrättelsen om striden vid Kotkasaari och Fieandts återtåg kunnat
ingå, något som svårligen varit möjligt förr än den 11 eller 12. Den 12 var hären
<img >Drömmen före Lapposlaget.</img>


med hufvuddelen af sina krafter samlad vid Neder Härmä, och då lät det sig svårligen
göra att ändra det en gång fattade beslutet. Till Fieandts understöd sändes den i
Soklot kvarstående svaga 6:e eller svenska brigaden, och öfverste v. Essen öfvertog
befälet öfver det brokigt sammansatta detaschementet, när det slöts samman vid
Dunkars bro.
<footnote>Detaschementet utgjordes af lifbataljonerna af Åboläns och Nylands regementen
tillhörande 1:a brigaden, 4 (half-)bataljoner af Savolaks infanteri- och 3 af Savolaks 
jägarregemente ur 4:e brigaden, halfva 2:a Tavastehusbataljon af 3:e brigaden, 6;e 
brigaden med ett Jämtlands, 1 Västerbottens och 1 Västerbottens vargerings-bataljoner, 
en liten afdelning dragoner och 6 kanoner. Efter de förluster, dessa olika afdelningar 
lidit, uppgick detaschementets stridbara styrka sannolikt till knappa 2,000 man.</footnote>

*

Den 12 juli på aftonen var hufvuddelen af svenska hären samlad vid Neder
Härmä. Den utgjordes af:

<table o>
<td 3 c><sp>1:a brigaden:</sp>
<td>2 <td c>batalj. <td>Åboläns regemente.
<td 3 c><sp>2:a brigaden:</sp> 
<td>3 <td c>batalj. <td>Björneborgs regemente. 
<td 3 c><sp>3:e brigaden:</sp>
<td>1 1/2<td c>batalj. <td>Tavastehus regemente,
<td>1 <td c>»<td>Tavastehus jägare,
<td>1 <td c>»<td>Nylands regemente,
<td>1 <td c>»<td>Nylands jägare.
<td 3 c><sp>4:e brigaden:</sp> 
<td>3 <td c>(half-)batalj. <td>Savolaks inf.-reg., 
<td>2 <td c>»<td>Savolaks jägare, 
<td>2 <td c>»<td>Karelens jägare.
</table>

Härtill kommo några små skvadroner och 16 kanoner.

I trakten af Storkyro stod fortfarande major v. Otter med 1 1/4 bataljoner af
Österbottens regemente (2:a brigaden) och 2 skvadroner, hvilka senares samfällda
styrka dock uppgifves till endast 50 man.

Adlercreutz upptager i sin berättelse öfver striden den svenska styrkan till
endast 3,300 man, hvarmed torde förstås den i striden deltagande styrkan. Om än
sålunda måste frånräknas 1 1/2 bataljoner (en af Åboläns regemente och en halfbataljon
af Karelens jägare), hvilka af oförklarlig anledning vid afmarschen kvarlämnades i
Neder Härmä, och de bataljoner, som icke kommo till användande i striden, så torde
likväl styrkan såsom ofta under detta krig blifvit för lågt beräknad. Sannolikt
uppgick den på slagfältet till minst 5,000 man med 16 kanoner. 
<footnote>Mankell, II sid. 137.</footnote>

Adlercreutz fick befälet öfver de vid Neder Härmä samlade trupperna jämte
befallning att efter omständigheterna företaga anfallet, hvilket denne icke försummade
att ofördröjligen sätta i gång. Själf kvarstannade fältmarskalken i sitt högkvarter i
Ny Karleby.





Sedan en flottbro blifvit slagen öfver älfven vid färjstället, anträddes marschen
den 13 på morgonen, hvarefter hela hären på en kolonn med 4:e brigaden främst
tillryggalade den 20 km. långa vägen till Kauhava, där bivack intogs norr om ån.
1:a (half-)bataljonen af Karelens jägare och en skvadron karelska dragoner, hvilka
under öfverstelöjtnant Gustaf Aminoffs befäl under marschen utgjort avantgarde,
öfvergingo ån och intogo bevakningsställning en dryg kilometer söder om densamma. Det
var nu första gången sedan krigets början, som den finska hären ryckte fram för att
söka strid med sin fiende. Den värderade och afhållne Adlercreutz förde hären an
och hälsade uppmuntrande trupperna under marschen. Förtroendefullt slöt den finske
soldaten sina ögon under den ljusa sommarnatten och drömde om seger och
återvändande till sin hembygd, hvilken han
lämnat nedbäddad i ett tjockt snölager.

<img r>Öfverstelöjtnant Gustaf Aminoff.</img>

Karelarna, finnarnas säkre
utposter mot östern, vakade för de öfrigas
säkerhet, och kl. 3 på morgonen den
14 juli fingo de tillfälle att afvisa ett
ryskt försök att utröna, hvilka trupper
Kauhavaån kunde dölja. Småningom
blef det lif och rörelse i bivackerna, och
kl. 7, då solen redan kastade sina vänliga
strålar på kämparna, stod hären redo
att rycka fram. En närmare 10 km.
bred skogstrakt skilde den från sin
motståndare.

Som endast en väg nämligen
landsvägen ledde genom denna
skogsbygd, måste framryckningen ske på en
enda kolonn och utfördes af brigaderna
i samma ordning som föregående dag,
nämligen främst 4:e brigaden och sedan 
2:a, 3:e och 1:a, hvarvid kavalleriet och
artilleriet, hvilka båda vapenslag funnos till ganska ringa antal, följde sina brigader.
Karelska jägarna och dragonerna utgjorde fortfarande avantgarde, och, såsom det var
tidens sed, utbredde de förra sig i en lång och tät kedja i skogen på båda sidor om
landsvägen, på hvilken en liten sluten afdelning tillika med två trepundiga kanoner
utgjorde stödet för det hela. En stabsofficer, åtföljd af några dragoner, trafvade vägen
fram för att söka upptäcka fienden.

Efter några kilometers ridt träffade desse ryttare på en rysk fältvakt, som drog
sig tillbaka. Ett skott föll; snart skallade flera i skogen, och inom en kort stund

var striden i full gång. Ryssarna utvecklade äfven å sin sida en lång kedja och gingo
oförtrutet till anfall. Karelarna, som voro medtagna af nattvak och den ansträngande
framryckningen genom skogen, trängdes efter någon stund bakåt. Just då anlände
Adlercreutz till platsen. Vredgad vände han sig till major Tujulin vid Savolaks jägare
och befallde denne att, så snart desse hunno fram, förstärka karelarna. Snart skedde
detta, och de båda Savolaksjägarbataljonerna under Tujulins och kapten Brunows
befäl utvecklade sig i en tät kedja i skogen. Brigadchefen Cronstedt förde själf
densamma framåt, och nu måste ryssarna vika. Svår var emellertid framryckningen i
den täta, snåriga och steniga skogen, envist var fiendens motstånd, och endast
långsamt kom man framåt, hvarvid bajonetten många gånger måste tagas till hjälp.

<img>Savolaksarnas framryckning.</img>

Savolaks infanteri hade snart upphunnit kedjan, och Adlercreutz stod i begrepp att
sätta in detsamma, men trots sina bristfälliga skodon och sargade fötter ville jägarna
icke dela med sig en uppgift, hvilken de ansågo såsom sin företrädesrätt. Döbeln,
som slutligen fann de ständiga uppehållen i framryckningen allt för pinsamma, anhöll
att få aflösa savolaksarna men fick från desse ett afvisande svar. »När vi vika tillbaka,»
svarade de Adlercreutz, »må herr generalen aflösa oss.» Denne log och lät hälsa
Döbeln, att det nog snart skulle blifva björneborgarnas tur. Slutligen blef motståndet
dock så häftigt, att två Savolaks infanteri-(half-)bataljoner måste sättas in. I en dubbel
kedja kastade majorerna Ehrenroth och v. Törne sina trupper in i stridsvimlet.
Bredbent och trygg skrattade den gamle Törne — han skulle snart fylla 56 år — åt de
fientliga kulorna, men så sleto de sönder hans nya rockskört, och då upptändes

gubbens vrede. Nu gick det undan med sådan fart, att kanonerna, som afbröstat
på själfva landsvägen, och därvarande hufvudtrupp knappast kunde följa med. Skogen
glesnade, och snart nåddes brynet, men så häftig hade striden varit, att
framryckningen genom skogen kräft hela nio timmar; klockan var nu 4 på eftermiddagen.
Endast obetydliga förluster hade striden
hittills kräft i de svenska leden.

<img r>Generalmajor C. J. Adlercreutz.
Efter en oljemålning tillhörig grefvinnan Z. von Homeyer.</img>

Adlercreutz red, åtföljd af sin
stab, fram till skogsbrynet för att taga
i skärskådande den öppna slätt, som
utbredde sig där framför (se kartan sid.
233 och bilden sid. 232). Skogsbrynet,
som nästan vinkelrätt skars af vägen till
Lappo, svängde ett litet stycke åt vänster
fram och fortsatte sedan i nästan sydlig
riktning, tills det böjde sig undan strax
bortom den från Lappo rakt österut mot
Kuortane ledande vägen. Längs
skogsbrynet föll sluttningen ganska brant för
att sedermera efterträdas af en svagt
sluttande, något vågformig yta, hvilken,
betäckt med bördiga rågfält och för
tillfället torra ängsmarker, sträckte sig ända
fram till Lappo-ån (Ny-Karleby-älf), som
utbredde sitt blåa band i söder och väster,
innefattadt af gula åkerfält och 
mörkgröna furuskogar, hvilka senare utgjorde
taflans bakgrund. Vägen, på hvilken generalen satt, gjorde en krök åt vänster och
förlorade sig på knappa 2,000 m:s afstånd i den af en mängd låga, gråa, tätt
sammanpackade trähus bestående Storbyn, hvilken sträckte sig ända ned till åstranden vid
själfva åkröken, midt emot kyrkan och Nurmiåns tillflöde. Omkring 1,200 m. till
höger (nordväst) om byn, äfvenledes nere vid åstranden, visade sig Alapää gård, och
till höger om den dit gående synlinien uppenbarade sig djupa mossar. Lika långt
på andra sidan, rakt öster om Storbyn, vid vägen åt Kuortane och strax intill ån
upptäcktes den lilla Liuhtari by, belägen knappt 500 m. utanför skogsbrynet. Bakom
Storbyn reste sig den på andra sidan ån belägna kyrkan, och från denna utgick åt
väster vägen till Vasa och söderut vägen till Kristinestad. Från Liuhtari by och
halfvägs till Storbyn syntes utefter vägen en linie af ryskt infanteri, framför hvilken
man kunde upptäcka fyra små kanoner. Framför vägknuten vid Storbyn syntes två
sexpundiga kanoner och två haubitser, och, säger Adlercreutz, »hela öppningen mellan

högra och vänstra flygeln långs landsvägen var uppfylld med kavalleri.» Till höger
om Storbyn syntes ryssarnas vänstra flygel, hvilken sålunda bildade vinkel mot den
öfriga linien. Ett stycke framför Storbyn låg tätt intill vägen en liten grupp af små,
gråa torpstugor, invid hvilka två kanoner afbröstats, en på hvardera sidan om vägen.

Adlercreutz gjorde sig en fullkomligt riktig bild af den ryska ställningen, men
han uppfattade icke, hvari dess svaghet låg. Denna låg i nödvändigheten, åtminstone
sådan Rajevskij uppfattat densamma, att täcka både vägen till Kristinestad och den
till Kuortane ledande, och då dessa gingo åt alldeles motsatta håll, nödgades han till 
följd häraf utsträcka sig på en otillbörligt lång linie och ställa sig med ån i ryggen.
Men detta var dock icke det värsta. Återtågsvägen till Kuortane utgick ur hans
flank och kunde sålunda afklippas af fienden, i hvilket fall ett nederlag eller ett återtåg
kunnat blifva ödesdigra. För att minska vådorna af ett sådant hade Rajevskij medelst
risknippor åstadkommit en äfven för artilleriet användbar förbindelseväg öfver Liuhtari
fors, strax intill byn, och brokaren på Lappobron hade blifvit fyllda med brännbara
ämnen för att efter verkställdt återtåg hastigt kunna antändas. För öfrigt var
truppernas fördelning i ställningen sådan, som Adlercreutz uppfattat den. Infanteriet var
ungefär lika fördeladt mellan båda flyglarna och sökte skydd nere vid stranden. En
tät kedja af jägare, d. v. s. skyttar eller tiraljörer enligt senare tids benämning, var
utsträckt framför fronten men doldes af den höga säden, och likaså visade sig icke
den infanteriafdelning, som blifvit framsänd till torpet vid landsvägen. Den stora
mängden kavalleri, som Adlercreutz upptäckt, utgjordes i verkligheten endast af
2 husarskvadroner och 150 kosacker.

Ett gynnsammare tillfälle till ansättning af en strid än det, som här stod
Adlercreutz till buds, torde sällan erbjuda sig. Han hade hela sin här samlad, redo
att insättas, huru han än behagade, och fiendens afdelningar visade sig liksom utlagda
på en bricka. De blå och grå linierna, som i julisolens glans aftecknade sig mot
den gula bottnen för att sedan förlora sig i den mörkgröna massan, visade honom
tydligt, huru landet låg, för att begagna ett kändt uttryck. Fienden kunde icke vika
undan utan att blottställa hela sin ställning på krigsskådeplatsen; han kunde icke
heller gärna förekomma honom, utan han, Adlercreutz, hade valet fritt att börja
striden, när och huru han behagade.

Den öfvade fältherreblicken skulle här genast upptäckt, att ryssarnas svaga
punkt var att finna på Kuortanevägen, på hvilken de stodo i förbindelse med den
öfver Lintulaks framryckta afdelningen, och på hvilken de hade sin förbindelse med
utgångspunkten för rörelserna nämligen Tammerfors. Under det en mindre styrka
fasthållit ryssarnas vänstra flygel, skulle hela återstoden långs skogsbrynet eller genom
framryckning rakt mot Liuhtari kunnat kasta sig öfver deras högra flygel och
densamma, hvarigenom deras nederlag sannolikt blifvit fullständigt. Som Adlercreutz
dessutom uppskattade ryssarnas styrka till 6,000 man eller till vida mera än hans
egen, skulle han genom att välja denna anfallsriktning tvungit dem att dela sina
krafter, hvarigenom det blifvit lätt för honom att göra upp saken med en del af dem
i sänder. Under den af Adlercreutz gjorda förutsättningen hade detta sätt att
upptaga striden utan tvifvel varit enda medlet att vinna en afgörande framgång, och en
sådan sökte man ju här. Men man må icke klandra den svenska generalen för, att
denna tanke icke uppstod hos honom. Detta sätt att se sakerna var då ännu endast
förbehållet Napoleon och några få, hvilka lyckats upptäcka dennes hemlighet; det
skulle trots beröringen med den stora världen ännu dröja många årtionden, innan
det skulle blifva kändt i norden. <footnote>Döbeln uppgifver (anteckningarna, 
II sid. 14), att major Ehrenroth, som genom sin föregående vistelse i Lappo väl kände 
trakten, fäste Adlercreutz' uppmärksamhet vid önskvärdheten att snabbt sätta sig i besittning af Kuortanevägen, och att denne också ämnat det, om icke underrättelsen om 
ryssarnas framträngande vid Alapää kommit emellan.</footnote>

Medan Adlercreutz tog en öfverblick öfver det blifvande slagfältet, anryckte
svenska hären till teten. Sannolikt hade marschen utförts i troppkolonn, hvarvid
det manskap, som icke rymdes på vägen, fick affalla bakom tropparna. Nu ökades
bataljonernas bredd genom intagande af plutons- eller divisionskolonn<footnote>Hvart och 
ett af bataljonens fyra kompanier kallades, när man stod under gevär, en division och 
delades i två plutoner, hvilka i sin ordning tudelades i troppar. Dessutom bildades en 
femte, jägardivision af manskap, till lika antal uttaget ur alla kompanier. Denna 
division, som skulle hafva det yngsta och raskaste manskapet samt utvalda officerare, 
afsågs för tjänsten i spridd ordning. Uppställningen var på två led.</footnote>, och de olika
afdelningarna slöto nära intill hvarandra för att hastigt kunna framföras i striden.
Adlercreutz lät två sexpundiga kanoner rycka fram och öppna eld mot ryssarnas
mellersta batteri, men som de ryska kanonerna icke förmådde drifva fram sina
rundkulor till svenskarnas nu allt mera blottade trupper och de svenska kanonerna icke
heller gjorde någon verkan, upphörde elden snart på ömse håll. Adlercreutz befallde
då Döbeln, som själf var till städes, att med sina tre bataljoner björneborgare och
fyra sexpundiga kanoner långs landsvägen anfalla ryssarnas vänstra flygel, hvarefter
det var hans afsikt att låta 3:e brigaden genom skogen anfalla deras högra flygel
(sålunda återigen en fullständig delning af krafterna). Men innan befallning därom
hann utgifvas, kom en adjutant framsprängande till generalen med förmälan, att en
fientlig kolonn syntes rycka fram vid Alapää gård. Utan att taga närmare reda på
sanningsenligheten i denna högst förunderliga anmälan, befallde generalen öfverste
Gripenberg att med två bataljoner gå emot denna nya fiende för att hindra honom
falla Döbeln i ryggen. I stället anbefalldes Cronstedt att med två (half-)bataljoner
rycka fram i skogen mot ryssarnas högra flygel för att iakttaga dess rörelse.
Återstoden af 3:e och 4:e brigaderna samt 1:a brigadens enda närvarande bataljon
lämnades såsom reserv under Palmfelts befäl. Till Döbeln sändes befallning att tills
vidare inställa framryckningen.


<img>Slagfältet vid Lappo.
Efter ett gammalt träsnitt.</img>

Denna var redan i full gång, när befallningen anlände. I tätt ansluten kolonn,
såsom brigaden stod, ryckte den fram öfver rågåkern, tätt intill vägen. Det dröjde
icke länge, förr än de ryska kanonerna sände sina kulor och karteschskrot in bland
de tätt sammanpackade leden, och de ryska jägarna stucko nu upp i rågen och
afsköto sina skott, hvilka svårligen kunde undgå att träffa. Främsta bataljonens
jägardivision utvecklades i kedja och lyckades drifva de ryska jägarna tillbaka. Just då
kom en adjutant framsprängande i galopp med befallning att stanna. Främsta
bataljonen befann sig 1,500 steg från fiendens hufvudställning, och hans artilleri blef 
alltmera obehagligt, oaktadt manskapet sökte skydd i landsvägsdikena och i säden.
Batteriet fördes fram och lyckades visserligen något dämpa ryssarnas artillerield, men
det sysslolösa uthärdandet i denna blef dock allt mera outhärdligt. Döbeln, som
högeligen vredgades öfver det tvungna uppehållet, hade själf ridit ut åt höger och
övertygat sig om grundlösheten i det fruktade anfallet. Då han ytterligare såg,
huru ryssarna ökade sin styrka vid torpen och från dessa afgaf en allt mera obehaglig
eld, släppte han slutligen på eget bevåg anfallet lös<footnote>Enligt några uppgifter 
skulle anfallet blivit satt i gång af några lägre befälhavare utan brigadchefens 
åtgörande. Detta gör dock föga till saken.</footnote>, och såsom en stormvind
kastade björneborgarna sig öfver torpen och från dessa vidare mot Storbyn. Anfallet
utfördes ur den fortfarande bibehållna kolonnformeringen. Främst gick löjtnant

Blume med 2:a bataljonens jägardivision och efter denna återstoden af bataljonen under
major Grönhagen med kapten v. Konow främst. I dess spår framryckte major Eek
med lifbataljonen, äfvenledes föregången af jägardivisionen, öfver hvilken Döbelns
adjutant, löjtnant Ramsay, kommit att taga befälet. Mindre afdelningar af denna
bataljon sändes ut på sidorna för att drifva bort ryska jägare, om sådana skulle dölja
sig i säden. Sist följde rusthållsbataljonen under öfverstelöjtnant Furuhjelms befäl.

<img>Slaget vid Lappo.</img>




»Hade striden förut varit liflig, blef hon nu förfärlig vid bestormandet af de
första torpen,» säger Adlercreutz, och i Döbelns anteckningar skildras dess förlopp
ungefär sålunda: Vid torpen mottogos de stormande af gevärs- och kanoneld, och
dessutom beskötos de fortfarande i båda sidorna af de i säden dolda ryska jägarna.
Striden blef svår och blodig men afgjordes genom den hastighet och ordning,
med hvilken anfallet utfördes. Efter torpens tagande fördes kanonerna fram dit
och ställdes på en liten kulle söder om torpen, hvarifrån de med synbarligen god
verkan togo det ryska artilleriet vid Storbyn under beskjutning. I rask fart gick
anfallet vidare mot Storbyn, dit större delen af ryssarnas vänstra flygel dragit sig.
Allt gick nu oafbrutet framåt trots ryssarnas eld, hvilken sträckte de tappra 
jägarcheferna Blume och Ramsay dödsskjutna till marken och sopade stora luckor i de
stormandes led. Efter ett kort försvar utrymde ryssarna Storbyn, hvars högra del
besattes af v. Konow och den vänstra af kapten v. Kothen med hans kompani.
Någon mindre afdelning följde flyende ryssar öfver bron och besatte kyrkbacken.

Under tiden hade striden med häftighet pågått inuti skogen längre österut.
På grund af Adlercreutz' ofvan meddelade befallning hade major Ehrenroth med en
division af 1:a Savolaks infanteribataljonen ryckt fram genom skogen men rönte här
kraftigt motstånd af en till högra flankens skydd utställd rysk infanteriafdelning.
Oaktadt en division af 2:a infanteribataljonen snart anlände till förstärkning, trängde
ryssarna så långt fram, att deras gevärskulor började falla ned i det svenska i
skogsbrynet uppställda batteriet. Då ilade återstoden af de båda redan i striden invecklade
bataljonerna sina nödställda kamrater till hjälp, och 2:a jägar-(half-)bataljonen var icke
sen att äfvenledes ingripa, och nu kom ordningen till ryssarna att vika. Långsamt
och under alltjämt fortsatt strid drogo de sig genom skogen söderut i riktning
mot Kuortanevägen, följda af savolaksarna.

Från sin alltjämt bibehållna plats på vägen i skogsbrynet följde Adlercreutz
stridens gång. När han såg de båda skjutande kanonernas ringa verkan, lät han
hämta fram de båda vid Revolaks tagna ryska haubitserna, och dessa bragte snart
det ryska kavalleriet att draga sig undan åt Liuhtari. Då han iakttog Döbelns
framryckning mot Storbyn och misstaget med afseende på det fruktade anfallet från
Alapää, befallde han först »den gamle» Lode att med 3:e Savolaks 
infanteri-(half-)bataljonen rycka fram till Döbelns understöd — han marscherade genast fram till
torpen — och strax därefter Gripenberg att med de båda mot Alapää sända
bataljonerna slå in riktningen mot Storbyn. För att i någon mån fylla den stora luckan
mellan Döbelns brigad och de i skogen kämpande trupperna framsändes ytterligare
de båda återstående (half-)bataljonerna af 4:e brigaden, nämligen den 1:a af Savolaks
jägare och 1:a af Karelens jägare, utanför skogsbrynet i riktning mot Liuhtari.
Slutligen framsändes äfven den till reserven hörande Åbolänsbataljonen i skogen till de
där kämpande truppernas understöd, men när den upphann dessa, var striden redan

slut. I reserv återstodo nu endast 2 1/2 bataljoner af 3:e brigaden, och dessa kommo
icke till användande.

Efter förlusten af Storbyn drog Rajevskij hela sin vänstra flygel tillbaka till
Liuhtari, sedan den högra blifvit skjuten norrut. Han lät därefter sitt infanteri
uppställa sig på linie med fronten nästan mot väster, med vänstra flygeln vid Liuhtari
och med den högra mot skogsbrynet, innanför hvilket den stöddes af den i skogen
kämpande afdelningen. Den öfver ån anordnade förbindelsen antändes för att hindra
de från kyrkan framryckande svenskarna att åtkomma ryssarnas vänstra flank.
Kavalleriet och sannolikt äfven artilleriet hade dragit sig bakom infanterilinien.

Mot den ryska linien gick nu det svenska infanteriet, åtföljdt af Döbelns
kanoner, från alla håll till anfall. Som anmarschriktningarna allt mera löpte samman,
sträfvade de framryckande afdelningarna att småningom sluta ihop till en
sammanhängande linie, en linie, som dock företedde åtskilliga afbrott, enär de olika
bataljonerna icke inväntade hvarandra. Allt gick dock framåt mot ett gemensamt mål,
den gröna linien, hvars vänstra flygel skymdes af byns gråa hus, och hvars högra
flöt ihop med de gröna furorna på backsluttningen. De framför fronten spridda
jägarna drogo sig undan i luckorna mellan de på linie utvecklade bataljonerna. Med
geväret »i armen» skredo dessa framåt genom den höga säden och på de något
tufviga ängarna för att på 120 stegs afstånd afgifva den första salvan. Därhän kom
man emellertid icke, ty Rajevskij, som noga följt händelsernas förlopp och hörde den
i skogen allt närmare kommande skottväxlingen, var en allt för erfaren general för
att under slika förhållanden invänta det afgörande anfallet. Lika skickligt som hans
infanteri flyttat sig till denna andra ställning, lika skickligt utrymde det densamma
och drog sig utan särskild förlust tillbaka dels på stora landsvägen till Kuortane, dels
på en mindre utefter ån ledande väg. För att uppehålla svenskarnas förföljning
antände ryssarna Liuhtari by, där åtskilliga af deras sårade ömkligen omkommo i
lågorna. De anfallande, som fingo i ansiktet röken från de många brinnande trähusen,
nödgades taga en rätt stor omväg kring byn. Gripenbergs bataljoner, som icke
fått tillfälle deltaga i striden, upptogo förföljningen och fortsatte den till Nykojola
gårdar (2,5 km. från Liuhtari), där ryssarnas eftertrupp besatt det smala passet mellan
skogshöjden och ån.

När solen sänkte sig bakom skogstopparna bortom Alapää, var det dryga
dagsarbetet slutadt, den första stora segern vunnen, och »med mer än vanligt upprörda
hjärtan», berättar Aminoff i sin relation om f. d. Savolaksbrigaden, »frambars till
härarnas gud tacksägelse för det beskydd, han denna dag lämnat de bedjande». Desse
gingo till hvila, 2:a brigaden i Storbyn, 3:e vid Lappo, 4:e i bivack på slagfältet. 1:a
brigaden öfvertog förposttjänsten, och med dess enda närvarande bataljon förenade
sig efter stridens slut den vid framryckningen i Neder Härmä kvarlämnade
Åbolänsbataljonen. Ryssarna stannade vid Tiistenjoki, något mera än 10 km. från slagfältet.



Adlercreutz nedskref genast efter slaget en till öfverbefälhafvaren ställd rapport
om detsamma, hvars i krigsarkivet förvarade koncept har följande utseende:
<img></img>
med mycken öfverlägsenhet attaquerade och repousserade en avancerad postering
nära Kauhawa» o. s. v.

I slutet af rapporten finner Adlercreutz knappast ord för att berömma sina
truppers tapperhet och skicklighet. Så säger han: »Att beskrifva den entusiasm och
den tapperhet, hvarmed arméen utmärkt sig denna dag, är för mig omöjeligt. Ingen
ville vara sist i Colonn under marchen, och de som overksamme måste qvarstanna
som Corps de Reserve under attaquen, ansågo sig på det högsta förfördelade. De
som mest hade tillfälle få träffa med fienden voro Savolax Jägare, som under 

frammarchen under 3/4:dels mil underhöllo en jemn attaque, och andra Brigaden, hvilken
under hela marchen var otålig att få komma i handgemäng med fienden, och fick
den ärofulla men dyrköpta lott att hufvudsakligen afgöra segern. De störtade på
fienden med en oförvägenhet, som denna fiende kanske aldrig förr erfarit, som den
säkert icke lätt skall glömma.» Och Döbeln tillägger om sina officerare och sitt
manskap: »De hade ådagalagt det Nit och den tapperhet, som i detta krig åtföljt

<img>Björneborgarnas anfall.</img>

finska trouppen och gör den förtjent af Konung och Fädernesland.» Officerare och
soldater fingo äfven väl förtjänt belöning, och månget bröst pryddes med anledning
af Lappodagen med den af Gustaf III instiftade medaljen för »tapperhet i fält».<footnote>De med Gustaf IV Adolfs namnskiffer försedda medaljerna infordrades 
efter konungens afsättning och utbyttes mot medaljer, å hvilka namnskiffret blifvit ersatt med en afbildning af Svärdsordens riddarstjärna.</footnote>
Däremot säger den ryske historieskrifvaren om svenskarna: »Det tappra men uti
manövrer och sättet att föra krig oerfarna folket var länge vankelmodigt vid valet
af den punkt, dit det borde vända sin styrka, och beslöt slutligen att agera emot

våra begge flanker.» Här vänder sig författaren tydligen i första hand mot den
svenska ledningen.

Svenskarnas förlust upptages till omkring 15 officerare och 120 man (hufvudsakligen 
vid Björneborgs regemente), ryssarnas uppskattades af svenskarna till omkring
400 man, af deras egen historieskrifvare till 150. <footnote>Bulletin af den 27 juli 
(Adlercreutz' rapport). Montgomery, I sid. 228. Anteckningar om Döbeln, II sid. 4, 
Aminoff sid. 41, Michailovskij-Danilevskij sid. 67, Suchtelen sid. 101.</footnote>

»Den sköna dagen på Lappos fält var ändad», och om segern också icke
medförde det storartade utslag, som kunnat framgå ur en lämpligare ansättning af
trupperna, så blefvo dess följder likväl i högsta grad betydande. Den viktiga tvärvägen
genom Finland föll i hela sin utsträckning i svenskarnas händer, ty Jankovitschs 
detaschement måste nu gifva sig af åt Saarijärvi utan förbindelse med hufvudhären,
och de i kustlandet stående ryska afdelningarna hänvisades också att reda sig fullkomligt
på egen hand. Rajevskij fortsatte återtåget till Salmi i förhoppning att kunna
hålla stånd därstädes och anmälde till sin öfverbefälhafvare, att han långt ifrån att
kunna gå anfallsvis till väga knappast såg sig i stånd att försvara sig. Vid blotta
ryktet om, att svenskarna på en sidoväg skulle kunna afskära hans återtågsväg, 
utrymde han den 18 sin ställning vid Salmi och inträffade följande dag vid Alavo. 
Mycket skulle icke behöfts att att drifva honom äfven därifrån.

Mycket klander har vid detta liksom vid föregående liknande tillfallen blifvit
spildt öfver Klingspor, för det han icke genast ryckte framåt och återtog Finland.
Delvis är detta, såsom redan blifvit framhållet, orättvist, ty de medel, hvilka konungen
ställde till hans förfogande, voro ingalunda tillräckliga för ett slikt företag, och om 
han ryckt fram öfveriladt, skulle ett bakslag liknande ryssarnas vid Siikajoki förr eller
senare inträffat. För en afgörande framryckning behöfde han vida starkare krafter,
och på dessa väntade han alltjämt, oaktadt hoppet att någonsin få dem, borde varit
skäligen svagt. Hvad Klingspor dock under alla förhållanden bort göra, hade naturligtvis 
varit att insamla alla frukterna af sin seger genom att oförtöfvadt kasta sig
öfver sin slagne fiende, drifva honom in i skogspassen och genom den allmänna 
hänförelse, som segern väckte inom hans trupper och inom befolkningen, söka
blottställa hans förbindelser med södra Finland. »Om svenske öfverbefälhafvaren,» säger 
Suchtelen i sitt arbete om detta krig, »nu anfallit dem (ryssarna), hade han gått
en säker seger till mötes.» Ja, utan tvifvel skulle han kunnat upprifva Rajevskijs
här, kasta den splittrad in i skogsbygden och sedan med mindre afdelningar förfölja
den, under det den samlade hären varit redo att i sammanhang med de utlofvade
landstigningskårerna rensa hela kustlandet från fiender <footnote>Aminoff yrkade allt 
fortfarande på, att härens hufvuddel öfver Lappfjärd skulle rycka till Kumo-älf och 
där draga till sig de utlofvade förstärkningarna (Danielson sid. 376 o. f.). Detta 
förutsatte emellertid, utom att dessa förstärkningar verkligen kommo, att hären kunde 
basera sig på flottan.</footnote> eller bringa Sandels 
understöd. Men den gamle fältmarskalken var alldeles främmande för slika afgörande
företag. Liksom en af sjuttonhundratalets medelmåttiga fältherrar tyckte han det vara
ära nog att hafva vunnit en seger, hvars förmånliga följder att hafva gjort härens
rygg säker han icke underlät att framställa för konungen; att på den bygga några
vidare planer öfversteg måttet af hans inbillningskraft. Själf satt han kvar i Ny
Karleby och lät sin generaladjutant sköta hären, men denne hade ingen annan
föreskrift än att anfalla ryssarna vid Lappo och kunde naturligtvis icke med hären löpa
ifrån högste befälhafvaren. Så kom det sig, att segern vid Lappo icke begagnades,
att modet och tillförsikten småningom sjönko inom svenska hären, just när de voro
på väg att gå i motsatt riktning,
att fältmarskalken af samtid och
eftervärld blifvit anklagad för rädsla
och för mycket annat. <footnote>Det långa uppehållet begagnades till brefskrifning. 
Bord och bänkar utställdes på gårdar och fält, och litet hvar skyndade att för de sina 
tolka sina känslor efter segern. En smed förklarade sig villig att framföra brefven mot 
en ersättning af 2 riksdaler banko för en officers, 1 riksdaler för en underofficers och 
12 skilling för en soldats. Han lyckades personligen träffa adressaterna och återvände 
efter åtskilliga äfventyr med svar, när hären stod vid Alavo. För mången var detta 
utbyte af underrättelser med hemmet det enda under hela kriget (Rancken: Döbeln och 
björneborgarna, sid 111).</footnote>

<img r>Lappomonumentet.</img>

I stället för att slå till med
kraft på den för fienden känsligaste
punkten inskränkte man sig till
att med smärre företag oroa honom
för att hålla honom i ovisshet
om, hvad man verkligen ämnade
företaga.

När Klingspor fick veta, att
ryssarna alldeles lämnat Salmi,
tilläts 1:a brigaden den 12 juli att
rycka fram dit, och under de 
följande dagarna sköts den ytterligare fram till Ruona och följdes till Salmi af 4:e
brigaden. Den 25 sändes en bataljon med två kanoner och några dragoner på spaning
halfvägs till Alavo, och samma dag flyttades högkvarteret till Lappo, sedan Klingspor
fått fullständig visshet om, att ryssarna på vägen till Gamla Karleby dragit sig
bakom Lintulaks. Återstoden af Tavastehus regementes 2:a bataljon sändes till Fieandts
detaschement, där dess andra del befann sig, och i dess ställe kallades 6:e brigaden
till hufvudhären och framfördes till Ruona. Dit sändes äfven 2 (half-)bataljoner och
2 kanoner af 4:e brigaden, hvarefter den till generalmajor befordrade Cronstedt fick
befälet öfver alla vid Ruona samlade trupper. 3:e brigaden framsköts från Lappo till

Tiistenjoki, och Döbeln med 2:a brigaden sändes åt Kauhajoki. Fieandt hade med
sitt detaschement återigen ryckt fram till Lintulaks och iakttog sin vid Saarijärvi
stående motståndare. Sådan var i stora drag ställningen vid juli månads utgång. <footnote>Bulletinen af den 3 och 10 augusti, Montgomery, I sid. 230, 
Mankell, II sid. 143, Michailovskij-Danilevskij sid. 68, Suchtelen sid. 104.</footnote>

<img></img>

Strax efter slaget vid Lappo hade major Eek vid Björneborgs regemente 
framkastat planen att genom ett djärft anfall af en om trakten väl kunnig skara söka
tränga fram på fiendens förbindelseväg till närheten af Ruovesi och där borttaga eller
bränna hans förråd, förstöra broar och vägar samt uppsnappa hans budbärare och
mindre afdelningar för att genom allt detta göra hans ställning ohållbar. Till ledare
af detta företag utsågs fältväbeln<footnote>Motsvarar nutidens fanjunkare.</footnote> Roth vid Rautalampi kompani af Björneborgs
regemente, en djärf och förslagen och om landet väl kunnig man. Till följeslagare
utsåg han fältväbeln Spof och 40 man.

Dagen efter Lapposlaget begaf sig den lilla skaran i väg. På obanade stigar,
genom skogar och öfver mossar sökte den sig fram förbi de ryska afdelningarna och
höll sig genom befolkningens medverkan väl underrättad om deras ställning och
styrka. Redan den 18 nåddes trakten af Virtois, där ryssarna skulle hafva sitt största
lifsmedelsförråd upplagdt. Detta utgjorde naturligtvis ett lockande mål, men då
besättningen därstädes var allt för stark, måste man afstå från att anfalla det. I stället
lät Roth samla ihop farkoster och begaf sig sjövägen till Viuvesi bro, en mycket lång
träbro, hvilken brändes den 19, hvarefter färden fortsattes till Ruovesi, där den
äfvenledes långa träbron följande dag delade samma öde. Samtidigt härmed borttogs en
stor sändning mjöl och bröd, som var på väg till Virtois, samt några och sjuttio
hästar, hvilkas förare dels nedgjordes, dels tillfångatogos. Den 21 rodde de djärfva
partigängarna in i Ruovesi och lade beslag på en med mjöl lastad skuta, som
äfvenledes var på väg till Virtois. Roth förstärkte under tiden sin styrka med väpnade
bönder och från Sveaborg hemkomna soldater och slog sig ned på en holme i Ruovesi,
där han inrättade åt sig en befäst ställning. Från denna företog han ströftåg både
till lands och sjös, bortsnappade budbärare och gjorde trakten fullkomligt osäker.
Rädda för öfverrumpling brände de i Virtois stående ryssarna sitt förråd och begåfvo

sig till Alavo. För att riktigt trygga sitt välde på ryssarnas förbindelseväg företog
Roth den 23 ett anfall mot Tammerfors, hvilket dock afvisades af den två kompanier
starka besättningen men efterlämnade ett sådant intryck, att den ryske befälhafvaren
anmälde sig vara hårdt ansatt »till lands af general Spuff och till sjös af amiral Roth».
Sedan ryssarna hämtat sig från sin bestörtning, utrustade de några bevärade fartyg
och drefvo Roth och hans skara från deras vikingaborg. I skogsbygden fortsattes
sedermera det småkrig, som redan förorsakat ryssarna stor oro och kännbara lidanden.

<img>Roth och Spof öfverfallande en rysk fora.  
G. Berndtson.</img>

Under det Rajevskij såg sin förbindelselinie alldeles afbruten, fruktade han 
dagligen och stundligen att blifva anfallen i fronten af Klingspors hufvudhär. Från de
på sidan om honom stående härafdelningarna fick han inga underrättelser, och att
meddela sig med högste befälhafvaren var lönlöst. Värst var dock den allt mera
hotande bristen på lifsmedel, sedan all tillförsel blifvit omöjliggjord, ty den fattiga

och af kriget utsugna trakt, han hade närmast bakom sig, förmådde ingenting lämna.
I sin nöd sammankallade han då den 23 generalerna och öfverstarna till ett krigsråd, och
ganska betecknande för ställningen är det anförande han därvid afgaf. Det lydde sålunda:

»Då jag sammankallat eder till krigsråd, bör jag före inhämtandet af eder
mening utveckla orsakerna, som bevekt mig till detta steg, äfvensom våra 
förhållanden, så vidt de äro mig bekanta.

»Den 2 (14) i denna månad blefvo vi anfallna af en i styrka öfverlägsen fiende.
Den inträffade eldsvådan<footnote>Ryssarna uppgifva, att invånarna — som dock till allra 
största delen begifvit sig bort — påtände Liuhtari by, hvarigenom ryssarna, som skulle 
tagit ställning med sin vänstra flygel framför byn, nödgades draga sig 
tillbaka.</footnote> och själfva klokheten nödgade oss att åt fienden lämna
platsen. Genom eder tapperhet och edra anordningar ledo vi ingen förlust (?). Eder
äro likaledes de omständigheter bekanta, som förmådde mig att retirera till Alavo;
jag är öfvertygad, det I skolen intyga, att icke fruktan för fienden utan försiktigheten
nödgade mig därtill. Underrättelsen, som ingick om broarnas uppbrännande af fienden
på vägen till Tavastehus, rättfärdigar detta mitt förfarande, och nu framställer jag för
eder alla de punkter, rörande hvilka jag fordrar edert utlåtande:

»1) I insen, att den närmaste vägen till Tavastehus är för oss afskuren, äfven
om vi kunde uppbygga de på densamma förstörda broarna, ty oss återstår icke 
tillräcklig proviant att därmed, i anseende till de uppgifna hindren, kunna framtåga
ända till Tavastehus.

»2) Om ock transporter hade blifvit enligt General en chefs befallning afsända
sjöledes till Virtois, kan jag väl vara öfvertygad, att de fientliga partier, som på sjöarna
där kringströfva, tillåta dem framkomma till mig?

»3) Den sista underrättelse, som jag erhållit från General en chef, var den 3
(15) i denna månad. Samma dag, dagen efter striden vid Lappo, affärdade jag en
kurir, med hvilken jag anhöll om föreskrift, huruvida jag borde gå till Tavastehus,
emedan min styrka icke tillåter mig att i händelse af anfall emotstå fienden och ännu
mindre att enligt den förra planen agera anfallsvis. Redan vore tid, att svaret på min
hemställan ankommit hit, men jag förmodar, att den från General en chef afsände 
kuriren antingen fallit i fiendens händer, eller att den, då den kommit till de förstörda
broarna, återvändt till Tavastehus. Ifall jag ännu inväntar densamma i Alavo, använder
jag en proviant, med hvilken man knappast kan framkomma till de magasiner, som
finnas i Jyväskylä.

»4) Vore jag försäkrad om proviant, skulle jag genom min närvaro hindra
fienden att med hela sin styrka agera mot Tammerfors; men om jag retirerar, lämnar
jag honom frihet att utbreda sig i landet och föröka sin styrka.

»5) I det vi kvarstanna här, beröfva vi Tavastehus och Tammerfors en kraftig
undsättning, och lätt kan det hända, att fienden, om han blott i Lappo kvarlämnar
en mindre styrka, kan dölja sina hufvudrörelser mot Tammerfors. I insen likaså väl
som jag, att, då i detta land folket är flenden tillgifvet, det icke någonsin meddelar
oss sanningsenliga underrättelser om honom, och att de upplysningar, hvilka jag af
därtill begagnade personer inhämtat, icke varit tillförlitliga, ehuruväl de icke bort helt
och hållet föraktas. I följd däraf anhåller jag, att I öfvervägen alla af mig för eder
framställda omständigheter och såsom fäderneslandets trogne söner öfver dem yttrar
hvar och en sin tanke.»

<img r>Landskap från Tavastland.</img>

Svaret på frågorna afgafs enhälligt och lydde sålunda: »Vi undertecknade
generaler och öfverstar hafva, i det vi under öfvervägande tagit alla de skäl, som till
vårt bepröfvande blifvit framställda, enhälligt beslutit, att det är nödvändigt för
den härstädes varande
korpsen att genom
Jyväskylä tåga till Tavastehus,
så framt icke nya
föreskrifter oss under
marschen från General en chef
tillsändas.» Liksom en
ytterligare öfvertygande
påminnelse om tillförselns
vansklighet kom under
själfva öfverläggningen
underrättelse om, att en rysk
fora om 25 vagnar blifvit
i Keuru anfallen af från
Sveaborg hemsända
soldater och bönder samt
fullständigt tagen.

Redan dagen efter
detta besluts fattande anträdde Rajevskij återtåget i riktning mot Keuru och Jyväskylä.
Knappast hade han satt sig i marsch, förr än han mötte generallöjtnant Kamenskij,
hvilken Buxhöwden utsett till befälhafvare för alla i mellersta och nordvästra Finland
stående trupper. Kamenskij hade med nöd undgått att blifva tagen af Roths skara
och gillade återtåget, hvilket, doldt af några smärre anfallsstötar, ostördt fortsattes till
Kumois och Kuhmalaks, mellan Päijäne och Längelmävesi, rakt öster om Tammerfors.

Allt detta var Roths verk. Med länsman Bergström sände han till Cronstedt
i Ruona begäran om 200 mans förstärkning för att kunna fortsätta sina företag mot
Kamenskijs nya återtågsväg, och Cronstedt befordrade hans ansökan vidare till högste
befälhafvaren, men denne ansåg, att till Roths uppgift icke hörde att göra allvarsamt
motstånd mot en öfverlägsen fiende, att det var synd om befolkningen, som kunde

blifva lidande genom dessa företag, och att han själf icke borde »rubba den en gång
fattade operationsplan och flytta krigsteatern på ett däremot stridande ställe». Roth
blef utan understöd och återvände till hären, som fortfarande låg stilla. <footnote>Bulletin af den 10 augusti, Michailovskij-Danilevskij sid. 69 
(det anförda är hämtadt därur), Suchtelen sid. 105, Montgomery, I sid. 232, 
Anteckningar om Döbeln, 11 sid. 22.</footnote>

Major v. Otter, som med sina fem österbottenskompanier och 50 dragoner
den 18 juli framkom till Storkyro, bibehöll sin uppgift att skydda hufvudhärens
högra flank för hot från Kristinestadshållet. För att kunna lösa densamma och,
såsom Klingspor säger i sin berättelse till konungen, »poussera fram på Ilmolavägen
för att gifva jalousie åt fiendens i Lappfjärd varande styrka», sändes den 24 till hans
förstärkning major Eeks bataljon af Björneborgs regemente, hvilken den 27 vid
Kauhajoki uppnådde v. Otter. Sedan denne afsändt 100 man till nerpesböndernas
förstärkning, hade han den 22 afgått till Ylistaro och därifrån öfver Ilmola och
Kurikka fortsatt till Kauhajoki, dit han anlände den 26, sedan hans dragoner vid
Aro drifvit öfverlägset ryskt kavalleri på flykten och funnit på ett vad i närheten af
den af ryssarna förstörda bron. Den 28 fortsattes framryckningen vidare, men innan
vi följa densamma, måste vi se till, hvad under tiden inträffat i kustlandet.

*

I slutet af juni lämnade vi (sid. 200) kapten Ridderhjerta och löjtnant Jakobsson
med 50 jämtländingar och en hop väpnade bönder i deras nödtorftligen förskansade
och med tre små från fartyget landsatta partikanoner bestyckade ställning vid Solvo,
sydväst om Vasa. När Bergenstråhles misslyckade företag mot Vasa omöjliggjorde
den tillämnade framryckningen till Toby bro, aftågade en stor del af bönderna söderut
för att bringa kustlandet till resning. Detta gick utan svårighet, ty det hade länge
jäst i sinnena på de stolta och frihetsälskande samt trätlystna och slagfärdiga österbottningarna, 
och underrättelserna om ryssarnas framfart i Vasa gaf ökad näring åt deras
begär att resa sig. När dessutom kapten Ridderhjerta lofvade förstärkning från
Sverige och några örlogsfartyg dessutom visade sig, behöfdes icke mera, för att
resningen hastigt skulle utbreda sig utefter hela kusten ända ned till Kristinestad.
Vid Pörtom öfverföllo bönderna den 25 juni en rysk fora, lastad med korn, och
förde dess innehåll om bord på de svenska fartygen. Vid Öfvermark anfölls morgonen
därpå en af 100 man åtföljd penningesändning af en hop delvis med lodbössor och
delvis med hvässade störar väpnade bönder, hvarvid en het strid utspann sig. Den
bättre beväpningen och krigsbildningen bestämde visserligen till slut utgången, men
ryssarna återvände till Lappfjärd, hvarifrån de kommit. Utefter hela kusten mellan
Vasa och Nerpes tillfångatogo bönderna de af lifkosacker och jägare bestående ryska
posteringarna, som voro utsatta till kustens iakttagande och förbindelsevägens till
<img>Strid mellan bönder och kosacker. 
N. Kreuger.</img>


Björneborg skydd. Vid den s. k. Långbron, några kilometer nordväst om Nerpes
kyrka, stannade de på strandvägen anryckande bönderna och beredde sig att på en
höjd bakom den upprifna bron motsätta sig ett befaradt anfall af ryssarna, men när
detta uteblef, framflyttade bönderna sin ställning till Finby bro, strax öster om Nerpes
kyrka, där de tills vidare lämnades i ro. De fångna ryssarna och de tagna
kosackhästarna fördes i högtidligt tåg till svenska högkvarteret, hvarvid de eskorterande
bönderna redo, iklädda lifkosackernas röda rockar och behängda med deras sablar.
Till och med fältmarskalken ägnade dem mer än vanlig uppmärksamhet.

Så snart Aminoff och Åkerstein anländt till Vasa, sökte de bringa ordning i
folkresningen genom att bestämma, att af hvarje rote skulle lämnas och utrustas två
landtvärnsmän. Vidare afstyrde de en del oordningar och våldsamheter, som bönderna
tillåtit sig. Aminoff begaf sig härefter till Nerpes, där en från Sveaborg hemkommen
sergeant Vikström öfvertagit befälet, och förehöll honom att icke gå öfver Finby bro
utan hålla ställningen bakom densamma. Aminoff återvände därefter till Vasa, och
synes liksom äfven Åkerstein icke ingripit vidare i händelserna.

Den 3 juli inlöpte löjtnant Thornton med en örlogsbrigg i Kaskö hamn.
Dagen därpå besökte han böndernas ställning vid Finby bro och lämnade dem två
från fartyget hämtade nickor. Följande dagen, den 5, utförde han med sina egna
båtar och en del med bönder bemannade fiskarbåtar ett låtsadt anfall mot Kristinestad, 
hvilket hade den oväntade följden, att ryssarna icke allenast utrymde staden,
utan att Orlov-Denisov vid den oriktiga underrättelsen, att bönderna rest sig äfven
åt Björneborgshållet, med sin hufvudstyrka lämnade Lappfjärd och öfver Storå och
Honkajoki drog sig tillbaka till Tammerforsvägen, hvarifrån han emellertid vek af
norrut till Kauhajoki och den 11 juli återkom till Lappfjärd. Hela hans samfällda
styrka uppgick före resningens början icke till mera än fem kompanier, en
dragonskvadron, en skvadron lifkosacker, 200 liniekosacker och två kanoner, så att mycket
kunde han i hvarje fall icke uträtta.

Under tiden hade Thornton med sin brigg lämnat Kaskö, men i hans ställe
inlöpte därstädes major Martin med en korvett, och då den ryske befälhafvaren efter
sin återkomst var på väg med att utkräfva hämnd af Kristinestad, lyckades Martin
genom att landsätta manskap och några kanoner frälsa staden och bortdrifva ryssarna.
Han lämnade därefter tre kanoner till de vid Finby bro stående bönderna.

Trots den erhållna varningen lät Vikström af de bönder, som bodde på östra
sidan Finby ån, och som åstundade skydd för sina gårdar, förmå sig att
öfverskrida ån och att framskjuta sin ställning till Pielaks, 8 km. söderut. Detta skedde
den 13, men hunna halfvägs till det föresatta målet, anföllos bönderna af från
Lappfjärd komna kosacker, hvilka dödade en del och drefvo de öfriga på flykten med
förlust af fyra kanoner. Vikström fattades af en sådan skräck, att han icke stannade
förr än i Vasa. Bönderna hejdade sig emellertid vid Finby bro, bakom hvilken de
öster om ån boende i största hast undanförde sin värdefullaste egendom. Ryssarna
förföljde icke utan inskränkte sig till att såsom straff plundra och bränna alla de
gårdar, för hvilkas skull det obetänksamma företaget blifvit satt i gång.

Den 15 lämnade Martin Kristinestad och seglade tillbaka till Kaskö. Samma
dag verkställde major Sjöman, som med sina kanonslupar anländt till denna del af
kusten, en landstigning i viken vid Pielaks, men blef genast anfallen af en öfverlägsen
fiende och råkade själf jämte en del af sitt folk i fångenskap. De öfriga räddade sig
på sluparna, hvilka under kapten Muncks befäl afgingo till Kaskö.

Den 18 anlände kapten Ridderhjerta till Nerpes och tog befälet öfver den nu
till 3,000 man ökade bondehären. Denna innehade ställning på den västra, ganska
höga dalsidan mellan kyrkan och kyrkbyns talrika hus. Ån var här framför så djup,
att den icke kunde öfvervadas, hvadan hela försvarskraften riktades på själfva bron,
som beströks af den enda i behåll varande och bakom en vedtrafve ställda kanonen.
Längre ned utplattades dalgången och blef ån mindre djup, så att den till och med
kunde öfvervadas. Till följd af det lugn, som nu rådt flera dagar, ägnades icke allt
för stor omsorg åt bevakningen annat än vid själfva vägen.

Julinattens skymning hade den 20 nätt och jämt gifvit vika för daggryningen, 
när skott hördes på ryska sidan af bron, där en allt tätare linie af skyttar
snart utvecklade sig. Elden besvarades oförtöfvadt af bönderna, och den på en vanlig
bondkärra fastbundna kanonen, som sköttes af en gammal afskedad soldat med ett
brinnande vedträ i handen, utkastade sina skrot öfver dem, som vågade sig för långt
fram. Modet steg på de försvarande, i samma mån anfallet tycktes afmattas. Men,
o ve! Hvad kom där för ett buller från höger? Jo, kosacker och jägare hade utan
att röna något motstånd vadat öfver ån i närheten af dess mynning och drifvit undan
en bondhop, som satt sig till motvärn i ett skogsbryn, och nu bar det af vidare. De
i flank och rygg tagna försvararna af bron råkade i en gränslös förvirring, och snart
var hela försvarsstyrkan i vild flykt på väg norrut. Endast enstaka grupper och
främst af dessa en kring gubben med kanonen ansluten hop bibehöllo lugn och
fattning samt hejdade den påträngande fienden. Ryssarna förföljde emellertid icke
utan inskränkte sig till att utkräfva hämnd af de kvarblifna invånarna, att plundra
och bränna. Kyrkan utplundrades, och prästgården jämte flera andra gårdar brändes.

Men när nöden är störst, är hjälpen närmast. Vid Öfvermarks kyrka mötte
Ridderhjerta, som dragit sig tillbaka dit, Nerpes kompani af Österbottens regemente,
hvilket af v. Otter blifvit sändt till nerpesboarnas undsättning, och kring detta slöt
sig ett tusental bönder. I en lång kedja utvecklades den nybildade truppen, och
under trumslag ryckte den hasteligen söderut. Ryssarna, som råkat i oordning,
trängdes efter en kort strid tillbaka öfver bron och fortsatte återtåget till Lappfjärd.

Finnarna återtogo ställningen vid Finby bro. Sedan 100 man Västerbottens
vargering tillkommit, behöll Ridderhjerta af bönderna endast landtvärnsmännen och
<img>Bondestriden vid Finby bro.
O. Hjortzberg.</img>


skickade hem de öfriga för att bärga sitt hö. Då han den 28 juli erfor, att v. Otter
från Kauhajoki ryckte fram mot Keturi, framgick han å sin sida mot Lappfjärd, men
hans anfall afvisades af den där ännu kvarvarande Orlov-Denisov. Två dagar
därefter landsteg vid Kaskö en omkring 1,000 man stark afdelning under befäl af kapten
Gyllenbögel. Den utgjordes af åländskt landtvärn och från Finlands fastland flyktade
vargeringsmän och bönder, hade blifvit sammandragen vid Godby på Åland och
sedermera på fartyg öfverförd till Kaskö, hvarifrån den skyndade till Nerpes att söka
förening med Ridderhjertas trupper. <footnote>Bladh: Minnen från finska kriget, sid. 74, 
Mankell, II sid. 148. Skildringen af dessa händelser i Michailovskij-Danilevskij sid. 70 
och Suchtelen sid. 112 afviker högst betydligt från de svenska uppgifterna.</footnote>

Härmed var det egentliga bondekriget i Nerpes slut. Det hade haft samma
skaplynne, som folkresningar pläga uppvisa; en öfversvallande hänförelse och
själfuppoffring i förening med otymplighet, ohörsamhet och modlöshet vid hvarje oväntad
fara. Utan allt för stor svårighet hade den fåtaliga ryska styrkan, hvilken i hafvet
hade en kanske svårare fiende än i bönderna och dessutom i ryggen hotades af
v. Otter, kunnat hålla resningen nere, och när den icke understöddes af tillräckliga
ordentliga trupper, dunstade dess verkningar bort, och enda följden af böndernas
ansträngningar blef ödeläggelse och förstöring, mord och skändligheter, de oundvikliga
följderna af hvarje lättsinnigt framkalladt folkkrig.

Major v. Otter hade den 28 fortsatt sin framryckning till Keturi, öster om
Bötom, dit en fältvakt om 200 man med två kanoner framskjutits. Sedan
Orlov-Denisov afvisat Ridderhjertas anfall, vände han sig mot denna nya fiende, hvilken
han häftigt anföll strax efter midnatt (den 29) och dref tillbaka efter två timmars
strid. v. Otters hufvudstyrka skyndade vid underrättelsen härom framåt och utbredde
sig tvärs öfver vägen med Paljakka mosse i sin vänstra flank och de fyra medförda
kanonerna i midten på landsvägen. På eftermiddagen gingo ryssarna till anfall, och
när de lyckades omfatta svenskarnas högra flygel och med sitt öfverlägsna artilleri
tysta de svenska kanonerna, ansåg v. Otter rådligast att gå tillbaka, hvarvid han
under natten fortsatte ända till Kurikka; fienden följde efter till Kauhajoki.

Redan den 29 mottog Klingspor underrättelse om den samma dag utkämpade
striden och förleddes däraf att minska sina hufvudkrafter genom att sända Döbeln
med återstoden af 2:a brigaden (2 bataljoner m. m.) att upptaga v. Otter.
Afmarschen skedde redan på aftonen, och tåget fortsattes genom hela natten, så att de
båda bataljonerna efter något mera än 50 km:s marsch under loppet af den 30
framkommo till Kurikka och i sig upptogo v. Otters båda bataljoner m. m. <footnote>Bulletin af den 10 augusti m. m.</footnote>
</chapter>
<chapter name="Konungen på Åland. Sjökriget i Åbo skärgård">
<h1>KONUNGEN PÅ ÅLAND. 
SJÖKRIGET I ÅBO SKÄRGÅRD.</h1>

JULI OCH AUGUSTI.

I midten af maj månad hade konungen öfvergifvit planen på Norges eröfring och
i stället fäst sina blickar på Seland, där han ville göra en landstigning i
förhoppning om att utan svårighet kunna eröfra ön. Härtill ville han äfven använda den
10,000 man starka engelska hjälpkår, som under generallöjtnant Moores befäl vid
denna tid anlände till Göteborg, och hvars utrustning konungen ansåg bättre lämpa
sig för Selands släta mark än för Norges berg. Förgäfves sökte engelska kårens
generaladjutant, öfverstelöjtnant Murray, som genast reste till konungen för att
inhämta hans föreskrifter, att afråda från en dylikt företag, enär det på grund af
anfallsstyrkans otillräcklighet (16,000 svenskar och 10,000 engelsmän mot 26,000 danskar
förutom landtvärn, stödda på starka befästningar) erbjöd mycket ringa utsikt att lyckas.
Han gaf konungen i stället det förståndiga rådet att i söder och väster hålla sig till
försvaret. Härmed afkyldes emellertid icke konungens anfallslust. Han tänkte nu 
börja företaget uteslutande med egna medel, drog trupper från västra arméen till
Skåne, lät den kringirrande lifgrenadierbrigaden begifva sig dit och gaf general Toll
i uppdrag att samla underhållsmedel i Skåne för 16,000 man, hvarjämte
belägringsartilleri äfven sändes dit.

Med generallöjtnant Moore, som själf begaf sig till Stockholm, kunde
emellertid ingen öfverenskommelse träffas, enär han hvarken ansåg sig kunna deltaga i ett
å nyo påtänkt företag mot Norge eller på egen hand göra en landstigning i Viborgstrakten,
utan, sedan hans trupper icke ens fått stiga i land, återvände de i början af
juli till England; och därmed var den hjälpen lättsinnigt bortkastad.

Utan att hafva uppgifvit planen på Seland beslöt konungen i slutet af juni att
begifva sig till skärgårdsflottan i de åländska farvattnen för att skaffa sig närmare
inblick i förhållandena både till sjös och lands och därigenom stadga sitt beslut om
sättet för den finska härens understödjande, hvarom begäran oupphörligt gjordes.
Sedan han till hertig Karl uppdragit befälet öfver alla i Sverige varande trupper, gick
<img><b>Konungen på Amadis.</b> 
<i>J. HÄGG.</i></img>




han den 30 juni ombord på jakten Amadis och anlände tidigt på morgonen den 4
juli till den vid Fårskinnsholmarna, i Åbo skärgård, liggande skärgårdseskadern.
<footnote>Tibells ämbetsberättelse, sid. 120.</footnote>

Sedan konteramiral Hjelmstjerna vid Berghamn tagit befälet öfver denna (se
kartan på följande sida), hade han sändt kapten Sölfverarm med åtta kanonslupar till
Jungfrusund för att i förening med de därstädes sig uppehållande örlogsfartygen hindra
ryska fartygs annalkande från Sveaborg. Snart fick han underrättelse om, att båda de
förenade ryska flottafdelningarna, som trädt under gemensamt befäl af kapten Selivanov,
med ungefär halfva sin styrka ryckte fram från Bockholmssund. Själf hade han
mottagit förstärkning, och den 28 juni afgick han med 4 galerer och 15 kanonslupar
för att tillfoga fienden skada. Den 30 vid middagstiden påträffade han ryska flottan
med 12 kanonslupar och 2 jollar i bakhåll i en djup vik, bildad af udden Rimito
Kramp, som gifvit striden dess namn, och Hanga-landet. Mottagen af ryssarnas
häftiga eld och öfverfallen af en stormby, nödgades Hjelmstjerna med förlust af en
slup draga sig tillbaka till Skälö, där han ända till följande dagen kvarhölls af
motvind. Ryska flottan drog sig härvid tillbaka in i Bockholmssund, och Hjelmstjerna
lade sig där utanför vid Fårskinnsholmarna och blockerade Åbo.

Så snart konungen anlände till flottan, befallde han, att en rekognosering
skulle företagas mot Bockholmssundet för att utröna den fientliga ställningens styrka.
Detta skedde äfven, och med 18 kanonslupar, följda af 6 galerer, ryckte svenska
flottan fram och påträffade på eftermiddagen den till 26 fartyg uppgående ryska
flottan, som utbredt sig på linie tvärs öfver sundet med flankerna skyddade af på
båda stränderna utsatta skyttar — generalmajor Konovnitzin hade nämligen skyndat
från Åbo med 150 man infanteri — och iordningställda batterier. Efter flera timmars
föga förlustrik strid återvände svenska flottan till sin förra ankarplats. 
<footnote>Bulletin från södra finska arméen af den 5 juli (Hjelmstjernas rapport), 
(Mankell:) Studier öfver Svenska skärgårdsflottans historia, sid. 145 (med karta), 
Michailovskij-Danilevskij, sid. 72 (med karta).</footnote>

Den 8 reste konungen till Jungfrusund för att taga Sölfverarms kanonbåtafdelning 
och äfven den i närheten befintliga delen af örlogsflottan i skärskådande.
Ankomsten till Jungfrusund skedde redan samma dag. Här fick man sikte på en
stor rysk eskader, men den försvann lika fort, som den visat sig.

Händelsen var, att den tredje afdelningen af ryska skärgårdsflottan den 25
juni seglat från Sveaborg och den 6 juli följdes af den fjärde afdelningen. Under
befäl af kapten Hayden utgjordes den förenade eskadern af 13 kanonslupar och större
fartyg, 44 jollar och en mängd transportfartyg med något mera än 2,000 mans
besättning. Hangöudd, som var besatt af ryssarna, löpte flottan utan fara förbi. Men
värre var det, när man kom till Jungfrusund. Här vågade Hayden icke försöket att
med våld tränga sig fram utan föredrog att, sedan några fartyg blifvit lämnade
<img><b>Karta öfver Åbo skärgård.</b></img>

vid Jungfrusund, med större delen söka trassla sig fram omkring Kimito-ön, hvars
förbindelse med fastlandet, som gick öfver en af zar Peter I anlagd fördämning,
visserligen med strängt arbete genombröts. Svenskarna upptäckte emellertid ryssarnas
förehafvande, och konungen befallde Sölfverarm att med sina fartyg afgå till
Sandöström och där tilltäppa mynningen af den vik, som på norra sidan omgifver
Kimito-ön. Där skulle Hjelmstjerna ytterligare sända honom förstärkning.

Efter vidtagande af denna åtgärd reste konungen den 14 till Åland, där han den 18
efter en mycket stormig natt ankrade vid Kastelholm och sedan tog sitt kvarter i Grälsby.

<img r>I hafsbandet.</img>

I Sandöström började Sölfverarm genast försänka det visserligen nära 500
meter breda sundet vid Tallholmarna, så att endast en smal ränna lämnades vid norra
stranden. Från
Hjelmstjerna fick han fyra
kanonslupar till förstärkning.
Men ryssarna utvecklade
äfven stor verksamhet,
förnämligast genom att
besätta stränderna med
infanteri och artilleri, hvilka
högeligen oroade
svenskarna under deras arbete.
Den 21 juli kl. 3 på natten
framryckte Hayden från
Rölaks med sina fartyg
för att bana sig väg ut
genom sundet, men
svenskarna voro på sin vakt,
och efter tre timmars häftig
strid måste ryssarna draga
sig något tillbaka, hvarefter båda motståndarna stannade omkring 1500 meter från
hvarandra. Hjelmstjerna, som fortfarande blockerade den äldre på platsen varande
delen af ryska flottan, den s. k. Åboeskadern, hade erhållit sådana förstärkningar
från Sverige, att, sedan han sändt den nyss nämnda förstärkningen till Sölfverarm
och 4 kanonslupar under löjtnant Cronstedts befäl till Lemo udde, ägde han likvisst
kvar 8 galerer och 23 kanonslupar. Med anledning af ryssarnas försök att både till
lands och sjös understödja Hayden flyttade Hjelmstjerna sin flotta till sundet mellan
Ålön och Kakskerta och seglade därifrån till Sölfverarms förstärkning men hann den
23 endast till Holmön, 10 km. från Sandöström, dit Jönsson med 10 kanonslupar
fortsatte, och där han öfvertog befälet. <footnote>Bulletin af den 31 juli 
(Hjelmstjernas och Sölfverarms rapporter), Skärgårdsflottans historia sid. 150 (med 
karta), Mankell, II sid. 156, Michailovskij-Danilevskij sid. 73 (med karta).</footnote>


Strax därefter lät Hjelmstjerna löjtnant Klercker med 4 kanonslupar vända
om till Tervö sund för att iakttaga den ryska Åboeskadern samt löjtnant Itumeus
med 4 andra betäcka en i hemlighet planlagd landstigning på Kimitolandet. Sedan
Cronstedt återkommit från sitt uppdrag, återstod såsom reserv under amiralens eget
befäl de 8 galererna och 9 kanonslupar, med hvilka han kvarlåg vid Holmön för att
kunna understödja så väl Jönsson vid Sandöström som Klercker i Tervö sund.

Från båda sidor riktades uppmärksamheten nu på den viktiga punkten
Sandöström. Lyckades ryssarna här bryta sig igenom, skulle deras i Åbo skärgård förenade 
eskadrar få fullständig öfvervikt
öfver svenska skärgårdsflottan
och ensamma, nästan utan
biträde af landtrupper kunna
skydda kusten för svenskarnas
hotande landstigningar. Ja 
kanske skulle de till och med kunna
uppsöka Alandsskären och
instänga de svenska trupperna på
Åland. Det gällde därför att
tilltäppa utloppet för ryssarna
eller ännu bättre att förstöra
hela den nykomna eskadern.

<img l>Striden vid Sandöström.</img>

Bakom det knappa 200
meter breda sundet lade Jönsson
20 af sina slupar i en inåtböjd
linie, så att de med samlad eld
kunde beskjuta sundet (se
vidstående skizz); på den midt i
linien belägna Röfvarholmen
uppfördes ett batteri med fyra
12-pundiga kanoner, och ett stycke bakom liniens högra flygel lades de två återstående
kanonsluparna för att beskjuta de batterier och de trupper, som ryssarna framfört på
Kimitolandet. Midt emot detta, på Sandön, hade 60 jägare dessutom blifvit utsatta.

Till ryssarnas förfogande stodo emellertid vida större krafter både till sjös
och lands. De senare hade ökats till 1,000 man infanteri, som besatte stränderna på
båda sidor sundet, där kanoner placerades i fem batterier, så att de kunde långs
efter bestryka den svenska linien. Efter den i den förra striden sårade Hayden hade
kapten Dodt öfvertagit befälet öfver flottan. För att åse den väntade striden hade
Buxhöwden tillika med Suchtelen och Konovnitzin från Åbo begifvit sig till Vestankärr
och där förskaffat sig en fördelaktig utsiktspunkt.




<img><b>Striden vid Sandöström.</b>
<i>J. HÄGG.</i></img>


<img><b>Striden vid Sandöström.</b>
<i>J. HÄGG.</i></img>



Kl. 3 på morgonen den 2 augusti skulle ryska flottan bryta sig väg. Under
verksamt bistånd från kanonerna och artilleriet på land sökte flottan två gånger
förgäfves tränga genom sundet, men slutligen lyckades den arbeta sig fram långs
södra landet, så att den kunde anfalla den redan illa medfarna svenska flottan i dess
högra flank. Sölfverarm, som öfvertagit befälet efter den dödligt sårade Jönsson,
måste kl. 8 f. m. anträda återtåget, hvarefter batteriet på Röfvarholmen togs af
ryssarna med stormande hand. Ryska jägare vadade öfver till Sandön och fördrefvo
svenskarna därifrån. I höjd med Hinstholmen upptogs Sölfverarm af Hjelmstjerna,
som med 6 galerer och 9 kanonslupar skyndat till hans hjälp men blifvit
uppehållen af motvind. Båda flottorna ordnade sig på linie mot hvarandra och besköto
hvarandra till kl. half 12, då svenska flottan drog sig tillbaka till Holmön efter att
hafva förlorat 173 man i döde och sårade samt fått 12 kanonslupar obrukbara och
de öfriga mer eller mindre skadade. Ryssarna, som förlorat 330 man och fått 22
fartyg otjänstbara, stannade på platsen.<footnote>Bulletin af den 5 augusti 
(Hjelmstjernas rapport), Skärgårdsflottans historia sid. 152 (med karta), Mankell, II 
sid. 161, Michailovskij-Danilevskij sid. 75 (med karta), Suchtelen sid. 130.</footnote>

Denna strid skulle få ett egendomligt men för den svenska krigsledningen
mycket betecknande efterspel. I konungens högkvarter insåg man önskvärdheten af
att till flottans understöd landsätta trupper på Kimitolandet. Men i stället för att
härtill använda fullt krigsdugliga trupper, hvarpå tillgång fanns, uttogs för ändamålet
omkring 900 man alldeles outbildadt Upplands landtvärn med underbefäl från de
pommerska regementena och med odugliga officerare. Under befäl af öfversten vid
finska gardet af Palén togs denna styrka jämte sex trepundiga kanoner om bord på
aderton ålandsskutor och landsattes följande morgon vid Skogby i Norra Långviken.
Sedan manskap och kanoner efter många svårigheter kommit i ordning, skedde
framryckningen i riktning på kanondånet, men snart upphörde detta, och man fick
veta, att striden var slut och svenska flottan på återtåg. Men strax därefter
inberättades af befolkningen, att Buxhöwden och hans följe i Vestankärrs herrgård vid en
festmåltid firade dagens seger. Han skulle hafva knappast femtio mans betäckning.
Beslutet att öfverrumpla den ryske öfverbefälhafvaren var snart fattadt, och i tre
afdelningar sattes truppen i gång för att från olika sidor nalkas gården. Nära denna
mottogos svenskarna af eld från fönstren. Förbluffade stannade landtvärnsynglingarna,
afsköto sina gevär i luften och kunde icke förmås att gå ett steg längre. Hånande
de djärfva krigarna aftågade den ryske generalen med sitt följe. Men nu kastade sig
landtvärnshopen öfver de lämnade borden och var nära att blifva tagen af ryssarna,
som kommo manstarkare tillbaka. Med knapp nöd kunde den under ryssarnas lifliga
eld föras till stranden och i båtarna, af hvilka två fastnade på grund och blefvo
tagna. Efter att hafva kvarlämnat 219 man och dragit löje öfver svenska hären
återkom den tappra skaran följande dag till Åland.<footnote>Bulletin af den 5 augusti 
(Paléns rapport), Björnstjernas anteckningar, I sid. 295 m. m.</footnote>




Genom utgången af denna strid nödgades Hjelmstjerna lämna vägen fri för
de båda ryska eskadrarna, hvilkas förening han icke längre mäktade hindra. Den 3
på morgonen drog han sig tillbaka till Korpo och vidare till Såttunga dit han anlände
den 9. Utan att förfölja svenskarna förenade sig de ryska eskadrarna, hvarefter
Åboeskadern under Selivanovs befäl afgick till trakten af Nystad för att skydda norra
delen af Åbo skärgård, under det den andra delen under Haydens ledning stannade
vid Rimoto Kramp för att täcka samma skärgårds mellersta del.

<img>Svenska skärgårdsfartyg.
Kanonslup under segel. Kanonslup under rodd. Galer. Kanonjoll.</img>

<img>Ryska skärgårdsfartyg.
Kanonjoll. Kanonslup.<footnote>Äfven svenska fartyg af denna typ förekommo.</footnote> </img>

Den 11 juli hade en femte afdelning af ryska skärgårdsflottan under befäl af
kaptenlöjtnant Novoktschenov afgått från Sveaborg och den 3 augusti anländt till
Jungfrusund, där den förenade sig med de därstädes lämnade fartygen af tredje
afdelningen, så att hela styrkan uppgick till 18 kanonslupar och andra fartyg samt 8
jollar. Mot sig hade den en afdelning af svenska örlogsflottan, hvars hufvuddel
befann sig vid Örö.<footnote>Skärgårdsflottans historia sid. 158, 
Michailovskij-Danilevskij sid. 76.</footnote>




<img>Svenska örlogsfartyg.
16 kanonbrigg. 74 kanonskepp (linieskepp). 40 kanonfregatt.</img>

<img>Ryska örlogsfartyg.
16 kanonbrigg. 74 kanonskepp (linieskepp). 40 kanonfregatt.</img>

I midten af maj hade de första engelska linieskeppen visat sig i Östersjön
och lagt sig utanför Rigabukten. Den 3 juni löpte svenska örlogsflottan med 10
linieskepp och 6 fregatter under befäl af konteramiral Cederström ut från Karlskrona
och styrde kurs på Hangö udd, hvarifrån en mindre del afgick till Jungfrusund för
att hindra ryska fartyg passera därigenom. Hufvuddelen af flottan kryssade därefter
någon tid i Finska viken och lade sig sedan vid Örö, utanför Jungfrusund. Ryska 

örlogsflottan vågade sig icke ut, enär den var betydligt underlägsen den förenade
svenska och engelska. Så förgick större delen af juli månad. I norra delen af
Bottniska viken kryssade några bevärade handelsfartyg, men här ägde ryssarna inga
medel att bestrida dem herraväldet. 
<footnote>Mankell, II sid. 93, Michailovskij-Danilevskij sid. 76.</footnote>

Först den 26 juli utgick ryska örlogsflottan under amiral Chaninovs befäl
från Cronstadt, och räknade den 9 linieskepp, 7 fregatter och 13 mindre fartyg.
Den 6 augusti nådde flottan Hangö, hvarest den overksam kvarlåg fjorton dagar.

Kaptenlöjtnant Novoktschenov, som med sin afdelning af skärgårdsflottan kvarlåg
i Jungfrusund, lät ett flytande batteri och flera kanonslupar natten till den 17 augusti
anfalla svenska linieskeppet Fäderneslandet, hvilket försök dock med rätt stor förlust
misslyckades. Följande natt ämnade han upprepa anfallet men blef förekommen.
Konteramiral Nauckhoff, som förde befälet på svenska sidan, hade nämligen gifvit
flaggkaptenen, öfverstelöjtnant v. Krusenstjerna i uppdrag att eröfra ryssarnas största
fartyg hemmenma Styrbjörn och Hjalmar samt 3 briggar, som lågo i Löföfjärden,
något aflägsnade från de öfriga fartygen. Under natten afsändes för ändamålet 132
man på 24 båtar. Efter en häftig strid eröfrades Styrbjörn och en brigg. Vid ljudet
af skottväxlingen vände Novoktschenov om från sitt företag och uppsökte de svenska
båtarna samt besköt dem så häftigt, att de måste draga sig undan, hvadan endast
briggen kunde medföras. Den korta striden kostade båda parterna icke obetydliga
förluster. <footnote>Bulletin från stora flottan af den 28 augusti, 
Montgomery, I sid. 254, Michailovskij-Danilevskij sid. 113.</footnote>

Svenska örlogsflottan låg kvar till den 25, då den, förstärkt med två engelska
linieskepp, afseglade från Örö för att angripa ryska flottan. Denna undvek
emellertid strid och drog sig tillbaka till Baltischport, utanför hvilken fästning de båda
snabbseglande engelska skeppen upphunno det ryska linieskeppet Vsevolod, som efter
en ursinnig strid blef taget. Härefter blockerade svenska och engelska flottan den
ryska i Baltischport.

Efter svenska flottans afsegling gick konteramiral Mesojedov, som öfvertagit
befälet öfver hela ryska örlogsflottan, med Novoktschenovs afdelning genom
Jungfrusund och förenade sig med den vid Rimito Kramp förlagda eskadern. 
<footnote>Bulletin af den 3 september, Montgomery, I sid. 259, Michailovskij-Danilevskij sid. 116.</footnote>

*

Under öfverresan till finska skärgården och vistelsen därstädes ändrade konungen
på intet sätt sitt beslut att genom landstigningsföretag på kusten af södra Finland
underlätta finska härens framåtrörelse, och för detta ändamål beslöt han att 
<img><b>Styrbjörns äntring.</b>
<i>J. HÄGG</i>.</img>




sammandraga en här på Åland, öfver hvilken han själf skulle taga befälet. Planerna mot
Seland skötos tills vidare åt sidan. Styrkan och sammansättningen af denna här
bestämdes emellertid icke på en gång eller under förutsättning af någon viss krigsplan,
utan ena dagen ditkallades en truppdel, andra dagen en annan och så vidare,
till dess åtskilliga, som icke fått återbud, där voro samlade, och samtidigt sändes
andra afdelningar omedelbart till finska kusten. Emellertid kan man hänföra
anordningarna för sagda truppsammandragning till två hufvudskeden. Det första inföll
under tiden mellan den 1 och 10 juli och föranleddes af underrättelserna om
klingsporska härens framryckning söderut; det senare är att hänföra till slutet af juli,
vid underrättelsen om den hotande riktning, som händelserna i Finland syntes taga.
Förutom de trupper, hvilka deltagit i landstigningen vid Lemo, sattes icke obetydligt
med trupper i rörelse för bildandet af denna här, trupper, som kunnat bättre
användas för vinnande af målet, Finlands återeröfring.

Den 1 augusti bestämde konungen, att den nya hären skulle antaga
benämningen »södra finska arméen», hvaremot klingsporska hären skulle kallas »norra
finska arméen». Den förra erhöll följande sammansättning och styrka: 
<footnote>Mankell, II sid. 167.</footnote>

<table o>
<td 4 c><sp>1:a eller vänstra flygelfördelningen.</sp>
<td 4 c>Generalmajor v. Vegesack.
<td 4 c><sp>1:a brigaden.</sp>
<td>2 batalj.   <td>Upplands    reg:te.. <td r>1,057 <td>man.
<td>2     »     <td>Västmanlands  »   .. <td r>1,031 <td> »
<td>2     »     <td>Helsinge      »   .. <td r>  884 <td> »
<td>            <td>Skarpskyttar m. fl.  <td r>   56 <td> »
<td>1 skvadr.   <td>Lifgardet till häst  <td r>  101 <td> »
<td>8 kanoner   <td>ur Svea art.-reg:te  <td r>  101 <td> »
<td><tab>
<td 4 c><sp>2:a, Östgöta, brigaden</sp> (Sköldebrand).
<td>3  batalj.  <td>Östgöta   landtvärn <td r>1,463 <td>man.
<td>2     »     <td>Upplands      »     <td r>  990 <td> »
<td>            <td>Underbefäl ........ <td r>   68 <td> »
<td> <td r>Tillsammans <td r>5,751 <td>man.
<td><tab>
<td 4 c><sp>2:a fördelningen.</sp>
<td 4 c>Generalmajor v. Lantingshausen.
<td 4 c><sp>1:a brigaden</sp> (Fleetwood).
<td>1 batalj. <td>Lifgardet till fots .. <td r>350 <td>man.
<td>1   »     <td>Svenska gardet........ <td r>350 <td> »
<td>1   »     <td>Finska gardet ........ <td r>350 <td> »
<td>1 skvadr. <td>Lifgardet till häst .. <td r> 51 <td> »
<td>5 kanoner, <td>betjänade af landtvärn ...... <td r> 61 <td> »
<td><tab>
<td 4 c><sp>2:a brigaden.</sp>
<td>2 batalj.   <td>Kronobergs   reg:te     <td r> 950 <td>man.
<td>1   »       <td>sammansatt tysk....     <td r> 557 <td> »
<td><td r>Tillsammans  <td r>2,668 <td>man.
</table>

Härtill kom ytterligare Ålands landstorm med 3,107 man, hvaraf 1,163
tjänstbara, 1 bataljon Västmanlands vargering med 651 man, ett sexpundigt och ett
haubits-batteri. Tillsammans med dessa trupper borde hela hären uppgå till 12,177 man,
af hvilka en mindre del tjänstgjorde på skärgårdsflottan. Den skulle dock aldrig
komma tillsammans eller ens utveckla någon enhetlig verksamhet.




Den 2 augusti bestämdes ytterligare, att lifgrenadierbrigaden med sina fyra
bataljoner och två vargeringsbataljoner jämte ett 6-pundigt batteri skulle afgå från södra 
arméen och på fartyg föras till Hangö udd, där ytterligare bestämmelser skulle möta. 
<footnote>Tibells ämbetsberättelse sid. 130.</footnote>

Generalmajor v. Vegesack hade först varit utsedd till generaladjutant vid den
nybildade hären, men då han fick ett truppbefäl, kom öfverstelöjtnant af Melin att
intaga hans plats. När denne i juli anmälde sig hos konungen, ansåg han sig på
grund af sin befattning böra förfråga sig om den allmänna plan för krigsrörelserna,
som konungen uppgjort, på det han i enlighet härmed skulle kunna vidtaga anstalter
för upprättande af förråd o. a. Konungen, som icke låtsade förstå hela frågan, afbröt
honom tvärt och frågade högeligen öfverraskad: »Hvarom talar ni med mig?» —
»Jag talar, sire, om en operationsplan,» svarade Melin. — »En sådan,» genmälde
konungen, »har jag ej uppgjort och bryr mig ej om. Min herre bör veta, att det
var general Macks<footnote>Österrikiske generalen Mack blef såsom bekant i oktober 1805 
genom sitt envisa kvarstannande vid Ulm omfattad af Napoleon I och måste med hela sin här 
gifva sig fången.</footnote> olycka att på förhand hafva uppgjort planer. För egen del
tänker jag att rätta mina mått och steg efter omständigheterna och skall nog veta att
taga mitt parti, allt eftersom tillfället kräfver.» 
<footnote>Bergman-Schinkel, IV sid. 291.</footnote>

Den 27 juli inträffade stabsadjutanten i norra finska arméens högkvarter, kapten
Björnstjerna, som af Klingspor blifvit sänd till konungen att öfverlämna berättelsen
om segern vid Lappo. »Jag insläpptes,» berättar Björnstjerna, 
<footnote>Björnstjernas anteckningar, I sid. 295.</footnote> »i ett litet oansenligt
rum, hvarest Hans Majestät ensam emottog mig. Stel och frånstötande som vanligt
stod han där, klädd i den namnkunniga Carolinska dräkten, handskar och allt. Med
handen på värjan, med utskjuten underläpp och stirrande på mig med sina stora,
uttryckslösa ögon, ansåg han sig troligen vara mycket vördnadsbjudande; men 
lyckades blott att synas något löjlig. Sedan han kastat en mönstrande blick på min
klädsel, nickade han nådigt, emottog depescherna och började läsa. När detta var
slut nickade han åter, och dermed var äfven mitt företräde förbi. Jag bockade
mig ut ur rummet, utan att hafva fått, jag vill ej säga ett ord af beröm eller
uppmuntran, men ej ens en enda fråga om kriget, om hären eller fienden. Härom
trodde Hans Majestät sig allt för väl underrättad, att behöfva de upplysningar en
stackars stabsadjutant kunde lemna.» Vidare, sedan han omtalat sin utnämning till 
major i arméen (han var då 28 år gammal), fortsätter Björnstjerna: »Det är således
ej af missbelåtenhet jag omnämnt mitt emottagande; blott för att därmed gifva ett
begrepp om det besynnerliga sätt, hvarigenom den olycklige monarken slutligen
lyckades stöta ifrån sig äfven sina mest tillgifna vänner.»

I Grälsby dröjde konungen ända till långt fram i september, »sysselsatt med
syftesvidriga, föga ordnade landstigningsplaner, onödigt stränga bevakningar och 

vaktparader, hvilka jämte hans korsande och hvarandra motsägande befallningar tillika
med obilliga anspråk och domslut uttröttade, utledsnade och afkylde alla, som lydde
mer eller mindre omedelbart under honom.»<footnote>Montgomery, I sid. 217.</footnote> 
Både på Åland, i hufvudstaden och
i hela landet växte nedslagenheten och tröstlösheten, i samma mån som den politiska
och ekonomiska ställningen blef allt mörkare och de vidtagna åtgärderna allt mindre
syftade på en lycklig utgång ur den bekymmersamma ställningen.

<img>Paraden vid Grälsby den 31 juli.<footnote>Efter en samtida bild, införd i 
»Konung Gustaf IV Adolf på Åland 1808» af R. Hausen.</footnote></img>

Sista dagen i juli månad uppställdes alla de på Åland förlagda trupperna till
parad under befäl af generalmajor v. Vegesack. Sedan konungen, åtföljd af general
v. Stedingk och generalstaben, till häst infunnit sig och hälsat trupperna, förrättades
gudstjänst och afsjöngs Tedeum med anledning af segern vid 
Lappo.<footnote>Bulletin af den 31 juli.</footnote> Stor eller
aktningsbjudande var dock icke den här, som vid denna tid bragts tillsammans på
Åland. Af alla de till densamma afsedda trupperna funnos där endast de tre svaga
gardesbataljonerna, några små skvadroner af Lifgardet till häst samt några tusen
man oöfvadt landtvärn och på ön uppbådad landstorm. För att snarast möjligt bringa
förstärkning anbefalldes den 9 augusti lifgrenadierbrigaden att afgå till Åland i stället
för till Hangö udd. Sedermera ändrades dessa bestämmelser flera gånger, och slutet
blef, att brigaden fick stanna overksam i Sverige. I midten af augusti anlände 2:a


fördelningens 2:a brigad bestående af Kronobergs regemente och den sammansatta
tyska bataljonen, men däremot sändes alla Östgöta landtvärnsbataljoner vid samma
tid till Sundsvall för att möta de norska trupper, som i början af månaden inträngt
i Jämtland och Härjedalen. Andra förändringar i truppernas användande vidtogos äfven.

<img l>Svenska krigsmän på Åland.
Lifgardist. Uppländing. Hästgardist. Landtvärnsman.</img>

Efter motgången vid Sandöström befallde konungen genom ett bref af den
6 augusti Tibell att gå i författning om byggandet af femtio kanonjollar samt att
i samråd med hertig Karl uppgöra
en plan till försvar af Stockholms
skärgård. I sammanhang därmed
bestämdes, att
vargeringsbataljonerna af Upplands, Kronobergs,
Helsinge och Västmanlands
regementen skulle afgå till Grisslehamn.
Helsinge bataljon fick dock senare
följa Vegesacks fördelning till
Finland.<footnote>De två hvarandra motsatta befallningarna till 
denna bataljon utgåfvos den 9 och 10 aug.</footnote>
Generalmajor v. Vegesack,
som tagit befälet öfver de vid
Grisslehamn, Gefle och Sundsvall
spridda delarna af sin första brigad,
anbefalldes nämligen i midten af
augusti att icke landstiga på Åland
utan vid Björneborg för att
därifrån framrycka till Tammerfors.
Förmodligen räknade konungen på,
att Klingspor skulle rycka fram
dit, men något meddelande om en
dylik plan synes han icke hafva
gifvit öfvergeneralen. Slutligen i
de sista dagarna af augusti månad
anordnade konungen en
truppsammandragning vid Gefle i syfte
att företaga en ny landstigning i södra Finland.
<footnote>Tibells ämbetsberättelse sid. 131 och 139.</footnote>

Huru alla dessa planlösa företag misslyckades, huru de krafter gagnlöst
bortplottrades, som genom sammanhållning kunnat leda kriget in på andra spår, och
huru en mängd tillgångar lämnades alldeles obegagnade, skola vi erfara af det följande.


</chapter>

<chapter name="Kauhajoki, Alavo, Karstula, Lappfjärd">
<h1>KAUHAJOKI, ALAVO, KARSTULA, LAPPFJÄRD.</h1>

AUGUSTI.

Trots den ringa verksamhet, som i det hela taget utvecklats på svenska sidan under
juli månad, försämrades ryssarnas ställning i Finland under densamma i hög
grad, och framgångarna till sjös kunde på intet sätt uppväga de till lands lidna
motgångarna och inträffade svårigheterna. På högra flygeln fastlästes ryssarna fortfarande
vid Kuopio och kunde nätt och jämt upprätthålla förbindelsen med den på närmaste
inre väg till Saarijärvi tillbakagångna afdelningen. I midten hade hufvudhären sett
sig nödsakad att på en omväg vika tillbaka i höjd med Tammerfors, och på vänstra
flygeln höllo ryssarna sig med nöd vid Lappfjärd, hvarje ögonblick beredda att se
sig afskurna från Björneborg. Oaktadt de till sjös vunna fördelarna måste
öfverbefälhafvaren frukta att i Åbotrakten blifva anfallen af den fientliga här, som vid denna
tid började samlas på Åland. Den allmänna osäkerheten och befolkningens alltjämt
tilltagande fientliga uppförande nödgade dessutom att från de allt annat än stora
härafdelningarna frånskilja mindre truppstyrkor till besättande af en mängd orter, och
mellan alla de skilda afdelningarna kunde förbindelsen endast med största svårighet
upprätthållas, och högste befälhafvaren kunde aldrig vara säker på, att hans
meddelanden till underbefälhafvarna kommo desse till handa. Utom de fientliga trupperna
och den mångenstädes väpnade allmogen hade ryssarna dessutom att kämpa med en
svår fiende nämligen bristen på lifsmedel, förorsakad af svårigheten att få fram fororna
till deras bestämmelseorter, då behöfligt antal trupper saknades att skydda dem mot
ströftrupper och upprorisk allmoge.<footnote>Äfven yppades en del underslef, såsom att 
de från Petersburg till Finland sända mjölmattorna till en del voro fyllda med 
tegelsten, såsom Michailovskij-Danilevskij omtalar.</footnote> Ställningen blef också så betänklig, att
Buxhöwden den 26 juli skref till kejsaren, att »icke allenast Finlands eröfring utan äfven
dess blotta bibehållande och försvar blir dag för dag mera svårt och outförbart samt
gifver rum för tvifvel om möjligheten att med de hjälpmedel, som vi hafva i Finland,
besegra våra fiender.»

Den styrka af 34,000 man, som Buxhöwden i maj ansett erforderlig för krigets
fortsättning, och som äfven ställts till hans förfogande, hade genom strider och
sjukdomar hopsmält till 26,000, på följande sätt fördelad:

<table o>
<td>Vid Sordavala och vid gamla gränsen .......................... <td>2,000 man.
<td>» Kuopio (och sannolikt äfven vid Saarijärvi) ................ <td>6,000 »
<td>Hufvudhären och afdelade till Saarijärvi ..................... <td>6,000 »
<td>Mellan Åbo och Björneborg (säkerligen rättare vid Lappfjärd)   <td>1,000 »
<td>I och omkring Åbo ............................................ <td>4,000 »
<td>På skärgårdsflottan .......................................... <td>2,000 »
<td>» Sveaborg ................................................... <td>3,500 »
<td>» spridda ställen i det inre af landet ....................... <td>1,500 »
</table>

»Med dessa hjälpmedel,» skrifver Buxhöwden vidare, »och i den ställning,
hvari jag befinner mig, vågar jag förnya mina tvifvelsmål om möjligheten att vinna
någon öfvervikt öfver fienden; vid nuvarande omständigheter vore kanske endast en
armé af 50,000 man tillräcklig att bibehålla Finland.» Han anhöll också i de mest
bevekande ordalag om betydlig förstärkning. I en annan skrifvelse, af den 31 juli,
skildrar han med betydlig öfverdrift de faror, som hotade ryssarna genom böndernas
resning och de väntade landstigningarna af svenska trupper. 
<footnote>Michailovskij-Danilevskij, sid. 77, Buxhöwdens skrifvelser till kejsaren i 
afskrift i krigsarkivet.</footnote>

Kejsaren biföll hans begäran och sände till hans förstärkning dels den under
Wittgensteins befäl i Viborgs län stående truppafdelning, hvilken utgjordes af de
nyuppsatta tredje bataljonerna vid de i Finland använda regementena, tillsammans
omkring 10,000 man stark, och dels den omkring 8,500 man starka 4:e divisionen
under generallöjtnant Galitzin, hvilken division den 3 augusti lämnade Petersburg. I
det bref af den 26 juli, hvari kejsaren meddelade Buxhöwden dessa truppers
affärdande, tillägger han emellertid följande högst märkliga ord: »Mer än detta antal
trupper finnes, såsom eder är bekant, ej att tillgå, och följer däraf, att ni därefter
lämpar edra företag.»<footnote>Sex divisioner stodo nu snart i Finland, nämligen 4:e, 
5:e, 6:e, 14:e, 17:e och 21:a jämte Wittgensteins sammansatta division och några 
gardestrupper. Tre divisioner bevakade Östersjökusten, nämligen 1:a (gardes-), 2:a och 
3:e.</footnote> Kejsaren fasthåller emellertid fortfarande vid sin plan att
öfverflytta kriget till svenska kusten och befallde Buxhöwden med hänsyn därtill att
icke förena 4:e divisionen med de öfriga trupperna utan hålla den i beredskap för
nämnda företag. Detta behagade emellertid icke Buxhöwden, hvilken i stället ämnade
dela divisionen i tre lika stora delar och sända en del till Kuopio, en till Tavastehus
såsom allmän reserv och en till Åbo, och han förfäktade fortfarande sin åsikt, i det
han upprepade sitt i mars afgifna yttrande, att för en landstigning i Sverige erfordrades
50,000 man förutom de i Finland behöfliga trupperna. Men »hvarifrån skola dessa
tagas?» utropar kejsaren, som emellertid lät Buxhöwden hållas.

Redan i maj månad hade öfverste Paulucci — en nyligen i rysk tjänst inträdd
österrikare, på hvilken man satte stort förtroende —, blifvit sänd till Finland för att taga
reda på ställningen därstädes och därom afgifva redogörelse för kejsaren. På dennes

förslag uppgjordes nu en plan, enligt hvilken hären skulle bivackera (snarare förläggas
i baracker och trånga kvarter) utefter en 500 km. lång linie från Kemi öfver Kuopio,
Rautalampi, Orivesi och Tammerfors till Björneborg för att invänta vinterns 
annalkande, då man med större utsikt till framgång skulle kunna gå anfallsvis tillväga.
Under denna hvilotid skulle man dessutom ordna de om hvarandra blandade
afdelningarna. Med denna plan sändes Paulucci till Buxhöwden, hvarvid han äfvenledes
medförde ett bref, i hvilket kejsaren yttrade: »Om före erhållandet af försvarsplanen
lyckan fört oss framåt och positionen, som innehafves af trupperna, är fördelaktig,

<img>Generallöjtnanten grefve N. M. Kamenskij.
Efter ett kopparstick i Eremitagets samlingar i S:t Petersburg.</img>

så verkställes planen icke, utan markis Paulucci, sedan han blifvit noga underrättad
om alla omständigheter, återsändes med densamma till mig». På goda skäl, hvilka
han utförligt framställde till kejsaren, motsatte Buxhöwden sig denna plan, hvilken
icke heller kom till utförande. I det stället ansåg han en snabb och beslutsam
framryckning närmast leda till målet, och en sådan ämnade han sätta i gång, så snart
han erhållit tillräckliga medel därtill. 
<footnote>Michailovskij-Danilevskij, sid. 78, Suchtelen, sid. 151.</footnote>

Hurudan kunde icke ställningen varit, om under juni månad — för att icke
säga tidigare — en tillräcklig styrka af de i Sverige obehöfliga trupperna blifvit
öfverförd till Finland och där under en kraftfull befälhafvare kastat sig öfver ryssarna
antingen genom Savolaks eller också i närheten af kusten, under det svenska och
engelska flottorna behärskade hafvet? Sannolikt hade under Rysslands dåvarande
trångmål ett fördelaktigt eller åtminstone hedrande fredsslut icke varit långt borta.
Men tillfället till återupprättelse lämnades obegagnadt, och under sådana förhållanden
måste bakslaget komma. Det är den gamla visan om det rena försvaret, hvilket
ohjelpligen slutar med att duka under.

Styrkan på svenska sidan torde vid augusti månads ingång kunna beräknas till
nedanstående, fördelad på följande sätt:

<table o>
<td>I Karelen under Malm ................. <td r>  300 <td>man.
<td>Vid Toivala under Sandels ............ <td r>1,700 <td>»
<td>» Lintulaks under Fieandt ............ <td r>1,700 <td>»
<td>Hufvudhären vid Ruona och Salmi ...... <td r>5,000 <td>»
<td>Vid Kauhajoki under Döbeln ........... <td r>2,300 <td>»
<td>» Nerpes under Gyllenbögel ........... <td r>1,300 <td>»
<td>På Åland under konungens eget befäl .. <td r>4,000 <td>»
<td r>Tillsammans <td r>16,300 <td>man.
</table>

I de båda sist nämnda grupperna ingingo omkring 3,000 man landtvärn, men
däremot medräknas icke de i Uleåborg kvarlämnade afdelningarna och icke heller de,
som blifvit tagna omborg på skärgårdsflottan. <footnote>Mankell, II sid. 173.</footnote>

Ryssarna skulle snart utträda ur den overksamhet, i hvilken de varit försatta
under hela sommaren; och den man, som Buxhöwden utsett att bringa krigsrörelserna
in på nya spår, hade redan tagit befälet öfver hufvudgruppen. När generallöjtnant
Kamenskij den 24 juli i Helsingfors mottog befallning att aflösa Rajevskij, erhöll han
såsom enda ledning för sitt handlingssätt en skrifvelse från Buxhöwden, affattad i
följande ordalag: »Ert anfall bör vara häftigt samt aflägsna de skadliga följder, som
i anledning af Rajevskijs reträtt förestå oss; med ett ord, utan afseende på eder kårs
fåtalighet bören I tillintetgöra fienden. Hjälpe Gud eder till framgång! Af edra

operationer bestämmes nu Finlands inre ställning med afseende å invånarnes lugnande
och likaså truppernas yttre ställning för kusternas försvar. Med otålighet väntar jag
underrättelser från eder. Hela arméens blickar äro riktade på er kår.»
<footnote>Michailovskij-Danilevskij, sid. 82.</footnote>

De ord, som riktades till den nye mannen på den finska krigsskådeplatsen,
voro väl afpassade efter hans lynne. Född 1776 såsom son till den under sjuåriga
kriget och under krigen mot turkarna ryktbar blifne fältmarskalken Kamenskoj, hade
Nikolaj Michailovitsch Kamenskij tidigt fått tillfälle att visa sina krigiska anlag i krigen
med turkarna och polackarna. Vid 22 års ålder nämndes han till generalmajor,
kämpade sedan med utmärkelse under Suvorov i Italien, förde vid Austerlitz en brigad
och tog året därpå såsom generallöjtnant verksam del i kriget med turkarna. Vid
början af kriget i Finland skildes han från sin division och hölls i overksamhet vid
Sveaborg men utspelades nu såsom en sista trumf och skulle också visa sig värdig
det förtroende, som fästes vid honom. »Insiktsfull, bildad, härsklysten, själfkär,
hatare af råd, sådan,» säger den ryske historieskrifvaren, »var Kamenskij 1808, då
för honom vid 32 års ålder ärans fält öppnades och honom blef förbehållet, att under
det han handlade efter eget godtfinnande, i Finland och Sverige fästa segern vid
Alexanders fanor.»

För att understödja Kamenskij vid det förestående anfallet anbefallde högste
befälhafvaren: att Tutschkov, som efterträdt Barclay de Tolly i befälet vid Kuopio,
skulle sända 4 bataljoner och 2 skvadroner öfver Rautalampi och Koivisto för att
förena sig med Vlastov, hvilken vore att anse såsom Kamenskijs avantgarde; att
Orlov-Denisov utan hänsyn till sin svaga styrka skulle anfalla svenskarna utefter vägarna
från Lappfjärd öfver Kauhajoki och Vasa; att under befäl af generalmajor Uschakov
i Tavastkyro skulle bildas en grupp om 4 bataljoner, en del kosacker och 5 kanoner,
hvilken skulle afgå till Kauhajoki för att afskära de på strandvägen stående svenska
afdelningarna, samt slutligen att generalmajor Müller i Tavastehus skulle afgå till
Tammerfors för att sedan iståndsätta och skydda Kamenskijs förbindelseväg. Det
dröjde emellertid till framemot slutet af augusti, innan alla dessa åtgärder hunnit
bringas till verkställighet.

»Fiendens overksamhet,» säger den ryska historieskrifvaren, »lämnade grefve
Kamenskij tid och gjorde det för honom möjligt att uppnå ändamålet med den
anställda reträtten, d. ä. att behörigen anordna om arméen och dess proviantering.»
Den 13 augusti var hären färdig att anträda framryckningen. Den uppgick med
inberäkning af alla framskjutna afdelningar och af de trupper, som skulle sändas från
Kuopio, till 13 regementen infanteri, af hvilka några på endast en bataljon, 7
skvadroner, 200 kosacker, 38 kanoner och ett pionierkompani med en sammanlagd
stridande styrka af 10,000 man, hvartill ytterligare skulle komma bortåt 2,000 från
fångenskap i Frankrike återvända soldater, som ännu icke inträffat. Dessa trupper
tillhörde fyra olika divisioner nämligen 5:e, 6:e, 14:e och 21:a.

Med hufvuddelen af sina krafter stod Kamenskij i Jämsä, och Vlastovs i
Saarijärvi stående detaschement utgjorde hans avantgarde. Dessutom var en grupp
under generalmajor Eriksson framskjuten till Keuru och en annan under generalmajor 
Sabanejev till Ruovesi, där han lyckats nödtorftligen återställa bron. Kamenskijs
afsikt var nu att med Vlastov före sig rycka fram öfver Jyväskylä, Saarijärvi och
Lintulaks samt vidare västerut för att anfalla svenska hufvudhären vid Salmi. I afsikt
att vilseleda fienden och draga hans uppmärksamhet söderut skulle Eriksson föra sina
trapper sjöledes till Ruovesi, där förena dem med Sabanejevs och rycka fram öfver
Alavo mot Salmi. Äfven de vidare norrut belägna broarna hade man lyckats bringa
i användbart skick. Slutligen kom den västligaste gruppens framryckning öfver
Kauhajoki, med hvilken ryssarnas stora anfallsrörelse skulle komma att inledas.<footnote>Michailovskij-Danilevskij, sid. 82-85.</footnote>

*

Vi lämnade Döbeln den 30 juli i Kurikka, där han återförenat sin brigad och
sålunda åter såg sig i spetsen för de tre Björneborgsbataljonerna, Österbottensbataljonen
(med fem kompanier), några små dragonskvadroner och några sexpundiga
kanoner.<footnote>I Anteckningar om Döbeln, II sid. 28 noten, uppgifves brigadens 
styrka till 2,187 man infanteri och 211 man kavalleri. I noten sid. 32 anföres Döbelns 
yttrande, att kavalleriet, i fyra skvadroner, icke utgjorde mera än 80 man. — 
De trepundiga kanonerna voro tillbakasända till Lappo.</footnote> 
Sedan ett sjuttiotal uppbådade bönder återställt i brukbart skick fem af
ryssarna förstörda broar, fortsattes den 1 augusti framryckningen till Filpula, ett
litet stycke norr om Kauhajoki, hvarifrån ryssarna drogo sig tillbaka åt Lappfjärd.

Ilmajoki-ån, hvars vänstra strand vägen följde, flyter lugnt fram genom bördiga
åkerfält och frodiga ängar, omgifna af långsamt stigande skogsbranter. De välmående
och tätt intill hvarandra belägna byarna voro till stor del förstörda, och invånarna
hade flytt till skogarna med sin boskap och sin redbaraste egendom. Vid Kauhajoki
kyrka, norr om hvilken åt höger utgår en öfver Östermark till Nerpes ledande väg,
vidgar sig dalen och äfvenledes det öppna fältet, och här delar sig vägen i två grenar, 
af hvilka den högra leder till Lappfjärd, den vänstra öfver Nummijärvi och 
Tavastkyro till Tammerfors. Den senare vägen öfvergår ån på en träbro, hvilken ryssarna
förstört.

Såväl genom befolkningen, hvilken småningom lockades fram ur skogarna,
som genom sina dragoner, hvilka oafbrutet patrullerade framåt båda vägarna, höll
Döbeln sig underrättad om ryssarnas fördelning och afsikter, och han väntade ett
samtidigt anfall på båda vägarna. Han fick äfven vetskap om, att Orlov-Denisov
tillsjuknat och öfverlämnat befälet åt generalmajor Schepelev. Under skydd af starka
fältvakter lät han trupperna hvila ut och ordnade han försvaret.

Trots sin förkärlek för anfallet såsom den lämpligaste stridsformen ansåg Döbeln
på goda skäl nödvändigt att här upptaga striden försvarsvis, oaktadt han genom
nödvändigheten att öfverspänna båda vägarna nödgades betydligt utsträcka sin svaga styrka.
Tvärs igenom ställningen, från kyrkan och framemot fronten anlades en förhuggning,
hvilken på en längd af 900 m. följde vänstra sidan af vägen till Lappfjärd, och vid
dess främre ända tog löjtnant Hesselius plats med en sexpundig kanon, hvars verkan
man tillgodosåg genom att rödja undan en del vid vägkanten växande träd och
buskar.

<img>I ställningen vid Kauhajoki.  
A. Hjelm.</img>

Den 8 anmälde dragonpatrullerna stor rörelse på båda vägarna, med anledning
hvaraf Döbeln väntade anfall. Mot aftonen förstärktes fältvakterna, och trupperna fingo
stå under gevär hela natten, men ingen fiende hördes af. Dagen därefter förkunnade
dragonerna emellertid ännu säkrare fiendens annalkande, hvarför ställningen återigen
besattes. Nu lofvade Döbeln sina otåliga björneborgare och österbottningar strid,
men manade dem tillika »ej till tapperhet, den tillhörde brigadens käcka trupper,
därför äro de kända, men till lugn och kallsinnighet under striden, då mänskliga
hettan där så gärna öfverilar sig». — »Det var det nödvändigaste, de hade att iakttaga,»
tänkte han, »sådana de voro till sinnet.»




Ställningen var intagen ett stycke söder om vägkorset. Vänstra flygeln, som
stod på östra åstranden, tvärs öfver vägen till Nummijärvi, utgjordes af tre
Österbottenskompanier, utsträckta i kedja utefter en mycket lång front med vänstra flygeln
i skogen, där den understöddes af ett slutet kompani af 2:a Björneborgsbataljonen.
Högra flygeln, som från ån och tvärs öfver Lappfjärdsvägen sträckte ut sig ända till
skogsbrynet på slättens vänstra sida, utgjordes af Björneborgs rusthållsbataljon och ett
Österbottenskompani, som höll förhuggningen besatt. Strax väster om kyrkan stod
såsom en tillbakadragen högra flygel de tre återstående kompanierna af 2:a
Björneborgsbataljonen — Döbeln väntade hufvudanfallet från Lappfjärdssidan —, och i reserv
vid kyrkan och vid bron befunno sig ett Österbottenskompani, två skvadroner och
tre kanoner, af hvilka två kunde bestryka vägen åt Nummijärvi. En kilometer längre
tillbaka, vid Knutila gästgifvaregård stod såsom sista reserv Björneborgs lifbataljon
med halfva styrkan i kedja öster om vägen. Man måste erkänna, att den ringa styrkan
var öfver höfvan utsträckt, och att reserven stod väl långt bort. Lyckligtvis utbredde
motståndaren sig lika mycket i stället för att söka genombryta ställningen. 

På aftonen utsändes kapten v. Konow med det bakom yttersta vänstra flygeln
stående Björneborgskompaniet rakt söderut åt Hyypää för att om möjligt hindra
fienden vinna förbindelse mellan sina båda kolonner. Under framryckningen mötte han
kosacker och jägare men lät dem passera och dolde sin trupp i en skogsdunge. Från
denna tog han klockan 1 på natten en annan kosack- och jägartrupp i ryggen men
nödgades själf draga sig tillbaka in i ställningen.

Ryssarna fortsatte långsamt framryckningen allt mera utbredande sig, och vid 
3-tiden på morgonen — det var nu den 10 augusti — anföllo de på Lappfjärdsvägen
framryckande afdelningarna de där stående fältvakterna och drefvo dem in i
ställningen. Äfven här utvecklade ryssarna sig på en utsträckt front, och kl. 5 var striden
i full gång utefter hela linien.

»Uti denna ställning» (den förut beskrifna ställningen), säger Döbeln i sin 
berättelse, »emottogs fienden, hvilken med stoj och skrik anföll främsta kedjan och
däröfver erhöll i början någon fördel. En liflig Canonad, en i 6,000 alnars vidd 
utsträckt infanteriattaque mot lika långt försvar, en stilla klar sol-(upp-)gång framställde
ett lysande spectakel.» På östra åstranden syntes ställningen fullt tryggad, och här
gingo österbottningarna till och med till anfall, kraftigt understödda af Konows
kompani, som sökte omfatta ryssarnas högra flygel och lyckades tränga dem tillbaka. På
andra sidan ån, på den viktigare delen af slagfältet, tycktes ställningen däremot en
stund vara ganska hotande. Här förde ryssarna utefter vägen fram två kanoner och
en tolfpundig haubits, och dessa tillsammans med infanteriet drefvo björneborgarna
långsamt tillbaka mot kyrkbyn. Samtidigt härmed trängde ryssarna häftigt framåt
äfven på sin vänstra flygel, hvarigenom försvararna måste vika ända till förhuggningen.
Men nu hade löjtnant Hesselius med sin kanon lyckats göra den farliga ryska 

haubitsen obrukbar, och det i reserv stående Österbottenskompaniet hade bragt midten
förstärkning. På högra flygeln uppryckte kapten Uggla med två af de vid kyrkan
förut stående kanonerna, och snart framryckte äfven major Grönhagen med två
kompanier af 2:a Björneborgsbataljonen i kedja, och det tredje kompaniet följde snart
efter slutet. »Med det eftertryck, som vid så många tillfällen utmärkt Björneborgs
regemente», ryckte bataljonen framåt och dref ryssarnas vänstra flygel tillbaka.

Under tiden hade Döbeln låtit den i reserv ställda lifbataljonen rycka fram till
kyrkan. Därifrån sändes ett kompani att understödja rusthållsbataljonen, och ett
skyndade genom förhuggningen att anfalla fiendens vänstra flank. »Detta anfall å vår
sida,» säger Döbeln, »sedt af fiender och egna, verkställdt med ordning, mod och
eftertryck, hade den verkan, att fienden tystnade, retirerade samt förföljdes med
oafbrutna kedjeskott och hurrarop en half mil, under hvilken öfverstelöjtnanten och
riddaren Eek med de tvenne ännu varande Compagnier af Lif-Bataillonen i sluten
tropp dels betäckte canonernes frammarche, dels i kedja till höger om dem förföljde
fienden» o. s. v. Dragonerna fortsatte förföljningen till Pendinen bro, 10 km. från
Kauhajoki, där jägare bakom den antända bron hindrade hvarje ytterligare förföljning.
På vägen åt Nummijärvi hade ryssarna i tid dragit sig tillbaka.

Kl. 9 på morgonen voro ryssarna slagna. Med hvilken styrka de uppträdde i
striden omtalas ingenstädes. Svenskarna gåfvo dem såsom vanligt en högst betydlig
sådan, men då den högra kolonnen var ganska svag, kan styrkan icke gärna hafva
öfverskridit Döbelns utan var snarare mindre. Möjligen voro ryssarna öfverlägsna i
kavalleri, men detta vapen kom icke till verksamhet. Deras förlust angifves till ett
par hundra man förutom kvarlämnade persedlar o. a. Svenskarnas förlust uppgick
till en officer (sårad) och 57 man. <footnote>Bulletin af den 29 augusti (med Döbelns 
rapport), Anteckningar om Döbeln, II sid. 29, Mankell, II sid. 177, kartor i krigsarkivet.</footnote>

När striden var afgjord, mottog Döbeln, förutom många lyckönskningsskrifvelser, 
riddaretecknet af Svärdsordens stora kors, hvilket konungen tilldelat honom
på grund af Lappo-slaget. Han svarade därpå med på nästa sida återgifna bref, hvilket
förvaras i krigsarkivet.

»Sedan jag,» skrifver den vid Nerpes stående kapten Gyllenbögel (se sid. 249}
i sin berättelse, »genom säkra kunskapare fått underrättelse, att den ryska arméen,
som stod i Lappfjärd, till en del marscherat därifrån åt Kauhajoki emot 2:a brigaden,
beslöt jag att försöka en diversion på Christinestad, byn Tjök och Lappfjärd för att
därigenom degagera nämnda brigad.» Den 10 på morgonen framsändes löjtnant
Mellin med 55 man till Pielaks för att spana, men påträffade endast några enstaka
kosacker. Kl. 6 på aftonen aftågade Gyllenbögel själf med 800 man infanteri, 16
dragoner och 2 trepundiga kanoner, sedan han afdelat 50 man att till vänstra
flankens skydd och till fiendens iakttagande framrycka till Östermark. På andra sidan
<img><i>Eders Kongl Maij<sup>st</sup> har behagat gifva 
mig wedermäle af Dess höga Nåd; tilkjänna 
gifven den 10 Augustij; en dag, då Fienden 
med förenade krafter från 2<sup>ne</sup> särskilde puncter
af dess operations linie; anföll den Brigad jag
har äran commendera; —

Underdånigaste Tacksamhet för Eders Kongl Maij<sup>sts</sup> 
Nåd far jag vördnadsfullt frambara; lycklig,
att dertill kunna förena berättelsen, genom
Excellencen Feltmarskalkan, af en vunnen
seger öfver en djerf tiltagsen fiende, vid
Kauhajocki; — Inneslutandes mig och Andra 
Brigaden uti Eders Kongl Maij<sup>sts</sup> nåd,
med helig försäkran att hvarje blodsdroppa
skall af oss upofras till Eders Kongl Maij<sup>sts</sup>
Höga tjenst — Fäderneslandets frälsning — 
Strids Wapnens ära — ty sådant är vårt
Ord — Lösen — och feltrop!!! —

Med underdånigste undergifvenhet, har jag
Nåden framhända

<tab><tab> alles underdånigste = och tro = pligtigste Tjenare
<tab><tab><tab><tab>G. v. Döbeln
<tab><tab><tab><tab>Brigad chef
Kauhajocki
d 12 aug: 
1808 —
</i></img>


Pielaks by påträffade den såsom avantgarde framryckande löjtnant Mellin en
kosackpostering, hvilken snart drog sig tillbaka. Mellin följde med sina infanterister
utvecklade i kedja och med den ena kanonen, som blifvit tilldelad honom, på
landsvägen. På detta sätt fortsattes framryckningen till den punkt, där vägarna till
Kristinestad och Lappfjärd skiljas. Söder härom upptäcktes ryssar i ställning bakom en stor
mosse.

<img>Björneborgarnas anfall vid Kauhajoki.</img>

Gyllenbögel afdelade löjtnant Östbom med 120 finska skarpskyttar att intaga
Kristinestad och sedermera västerifrån framrycka till Lappfjärd. I riktning mot Tjök
utvecklades Ålands fribataljon med två kompanier på hvardera sidan om vägen, intill
hvilken återstoden behölls sluten. Vid midnattstid anträddes framryckningen, och
efter en stunds skottväxling drogo ryssarna sig genom skog tillbaka och togo vid
Tjök ny ställning med ån tätt framför fronten. De visade här äfven två kanoner.
Gyllenbögel drog sig med en del af sin styrka åt vänster, öfvervadade ån och
omfattade fiendens högra flygel med den påföljd, att ryssarna hasteligen drogo
sig tillbaka till Lappfjärd. Hela striden kostade svenskarna 6 man, ryssarna
något mera.<footnote>Bulletin af den 29 augusti (med Gyllenbögels rapport), 
Mankell, II sid. 180, Michailovskij-Danilevskij, sid. 95.</footnote>

Under de följande dagarna drogo ryssarna sig tillbaka ända till Björneborg.
Gyllenbögel ryckte fram till Lappfjärd, dit Döbeln med 2:a brigaden äfvenledes anlände,
och därifrån 2:a Björneborgsbataljonen på Björneborgsvägen framsändes till Ömossa.

Österbottensbataljonen hade tillika med en liten afdelning Vasa landtvärn och två
trepundiga kanoner från Kauhajoki blifvit sänd till Nummijärvi.

Den nya ryska befälhafvaren på denna krigsskådeplats sjuknade och
öfverlämnade befälet till öfverste Bibikov. Denne sökte den 21 öfverrumpla bataljonen
vid Ömossa, hvilket dock misslyckades men föranledde bataljonens återtåg till närheten
af Lappfjärd, där man under tiden arbetat på uppförande af befästningar.

Allt sedan badet i Ny Karleby älf hade Döbeln känt sig illamående, men hans
andliga kraft hade hållit honom uppe. Nu gick det emellertid icke längre, och den
26 augusti måste han begifva sig till Vasa för att där komma i åtnjutande af stillhet
och vård. Han lämnade befälet öfver brigaden till öfverstelöjtnant Furuhjelm. <footnote>Anteckningar om Döbeln, II sid. 47 och 56 m. m.</footnote>

*

Svenska hufvudhären kvarstod vid juli månads utgång med 1:a, 4:e och 6:e
brigaderna under Cronstedts öfverbefäl vid Ruona och Salmi, med 3:e brigaden än
vid Tiistenjoki, än vid Lappo (se kartan sid. 295). I Lappo by var högkvarteret
förlagdt, och i prästgården bodde Klingspor för egen del. Han sväfvade fortfarande i
okunnighet om konungens möjliga afsikter, och han väntade öfver Vasa eller
Kristinestad en undsättning, som aldrig afhördes.

Under månadens sista vecka framsköts 2:a Åbolänsbataljonen ett par gånger på
Alavovägen men drogs lika många gånger tillbaka till Ruona, hvarefter man helt och
hållet förlorade känningen med fienden, hvilken ju dragit sig undan på Keuruvägen.
Under de första augustidagarna framsändes Palmfelt med en Åbolänsbataljon och en
skvadron till Alavo, med en annan Åbolänsbataljon till Sarvikka. Dagarna förgingo,
och ingen fiende hördes af. Plötsligt, den 9 augusti kl. 3 e. m. anfölls den i Alavo
stående bataljonen af söderifrån anryckande ryssar, och »Palmfelt, som ej var någon
v. Döbeln, drog sig hufvudstupa tillbaka, uppbrände bron vid Sarvikka och stannade
icke, ehuru ej förföljd, förr än vid Ruona.»<footnote>Montgomerys ord, I sid. 271. 
Hvad det var för en rysk afdelning, som skrämde Palmfelt, omtalas ingenstädes. Suchtelen 
uppgifver visserligen, sid. 160, att Eriksson från Keuru gick till Alavo, men 
Michailovskij-Danilevskij, som med afseende på enskildheter är vida pålitligare,
påstår, sid. 85, såsom förut anförts, att Eriksson förde sin styrka från Keuru sjövägen 
till Ruovesi, där tog befälet öfver Sabanejevs trupper och sedan anträdde marschen till 
Alavo. Det måtte varit någon svag, från denna långt framskjuten förtrupp.</footnote> Major Tujulin framsändes nu med 2
(half-)bataljoner Savolaks jägare att åter besätta Sarvikka, där bron först måste
återuppbyggas. En (half-)bataljon karelska jägare framsköts till Kuhalampi.

Den 21 augusti öfversände Klingspor till konungen Döbelns berättelse om
striden vid Kauhajoki och yttrade därvid, att han »låtit 2:dra Brigaden efter den
vundna Kauhajoki-affairen framrycka till Lappfjärd och Numjärvi, men då Arméens
högra flygel härigenom blifvit så mycket avancerad, ansåg jag äfven nödigt att
delogera fienden från Alavo. Eders Kongl. Maj:ts hos mig tjenstgörande General-Adjutant,
General-Majoren och Commendeuren Adlercreutz, uppdrog jag denna vigtiga
commission.» Samtidigt härmed anbefalldes Fieandt att framrycka till Karstula och, om det
läte sig göra, ända till Saarijärvi.

På grund af nyssnämnda uppdrag reste Adlercreutz den 15 från Lappo till
Ruona, dit 3:e brigaden äfvenledes afgick. Följande dagen marscherade alla de vid
Ruona samlade trupperna till Saarvikka, där de måste bivackera i hällregn.

Här voro nu samlade, förutom något kavalleri och 20 kanoner:
<table o>
<td 2c><sp>1:a brigaden:</sp>
<td>2 batalj. <td>Åbo läns reg:te.
<td><tab>
<td 2c><sp>3:e brigaden:</sp> 
<td>2 batalj. <td>Tavastehus reg:te, 
<td>2<tab>„ <td>Nylands <tab>» o. jägare.
<td><tab>
<td 2c><sp>4:e brigaden:</sp>
<td>3 (half-)batalj. <td>Savolaks infanteri,
<td>2<tab>„ <td>Savolaks jägare,
<td>2<tab>„ <td>Karelens jägare.
<td><tab>
<td 2c><sp>6:e brigaden:</sp> 
<td>1 batalj. <td>Västerbottens reg:te, 
<td>1<tab>„ <td>Västerbottens vargering, 
<td>1<tab>„ <td>Jämtlands reg:te. 
</table>

Denna styrka har ofvan blifvit uppgifven till 5,000 man. Af densamma
omnämnas emellertid icke i striden den ena (half-)bataljonen af karelska jägarna,
Jämtlandsbataljonen och Västerbottens vargering, hvilka tillsammans med det likaledes
overksamma kavalleriet utan tvifvel uppgingo till 1,000 man. I sin berättelse om striden
uppgifver Adlercreutz sin styrka till endast 3,000 man, af hvilka 1,400 voro i elden.
Ryssarnas styrka angifver han däremot ryktesvis till 5,000 men säkert till 3,000 man.

Den 17 på morgonen upphörde regnet och luften klarnade. Sedan manskapet
torkat sina kläder, plundrat gevären (d. v. s. utkratsat de kanske fuktiga laddningarna)
och å nyo laddat dem, uppbröt hären kl. 12 middagen. Den delades därvid i två
kolonner. Den ena under nu mera generalmajor Gripenberg utgjordes af 3:e
brigaden och 1:a (half-)bataljonen af Savolaks infanteri under major Ehrenroths befäl och
framryckte med sistnämnda bataljon såsom avantgarde långs östra stranden af
Lappoån på en igenlagd landsväg för att afskära för ryssarna vägen öfver Töysä och Etseri
(se kartan sid. 279). Den andra kolonnen, i hvilken alla öfriga trupper ingingo,
ställdes under närmaste befäl af generalmajor Cronstedt och följde stora vägen till Alavo
med Savolaksjägarna under major Tujulin, åboläningarna och fyra kanoner såsom
avantgarde, öfver hvilket Palmfelt förde befälet.

Vid pass klockan half 2 stötte högra kolonnens främsta afdelningar på fiendens
förposter, hvilka beslutsamt anföllos men under hårdnackadt försvar långsamt drogo
sig tillbaka. Vid en i Lappoån utrinnande bäck, öfver hvilken ryssarna förstört bron,
upplågade striden med förnyad häftighet, och här blef Cronstedt, som enligt sin vana
ridit fram i främsta linien, så svårt sårad, att han icke på länge kunde deltaga i
kriget. Lagd på några soldatkappor bredvid landsvägen, såg han sin brigad passera

och sände han trupperna några uppmuntrande ord. Palmfelt öfvertog befälet,
kanonerna bragtes i verksamhet, åboläningarna sändes fram att förstärka de i främsta
linien redan utvecklade savolaksarna, och härmed bröts fiendens motstånd. Förbi
Alavo kyrka drogo ryssarna sig tillbaka — äfven de på andra sidan ån framskjutna —,
och vid 4-tiden skådade finnarna från skogsbacken norr om kyrkan ut öfver det
öppna fält på Alajärvis strand, där ryssarna redde sig att mottaga hufvudanfallet.

Vid nyssnämnda tid hade Gripenbergs kolonn hunnit fram till Alavo efter
obetydlig strid med ryska förposter och med en vid Salmis utställd, af två kanoner
understödd afdelning, som äfvenledes ganska snart drog sig undan.

Den vid Alavo stående ryska styrkan uppgifves af den ryska historieskrifvaren
till 3 jägarregementen, 2 skvadroner och 5 kanoner, tillsammans icke mera än
2,000 man, af hvilka två kompanier voro bortsända att upprätthålla förbindelsen med]
Kamenskij och att skydda den på vägen öfver Etseri stående trosskolonnen.<footnote>Att 
trossen stod på denna väg tyder på, att Sabanejev möjligen följt den vid framryckningen 
i stället för att färdas öfver Ruovesi (se noten sid. 274). Eller också ämnade Eriksson
förlägga ett möjligt återtåg till Etserivägen.</footnote> Denna
ringa styrka hade under skydd af sina förposter tagit ställning på kyrkhöjden och
vid Salmis, men när Eriksson tydde sin fiendes afsikt såsom ett försök att instänga
hans trupper, förde han dem tillbaka till Herkönen, där de intogo ställning med
högra flygeln stödd mot sjön, den vänstra mot en af skogen dold höjd. Bakom en
linie af skyttar samt de afbröstade kanonerna ställdes de båda svagaste regementena
i främsta linien med det starkaste bakom i reserv. De båda skvadronerna höllo sig
längst från fienden och ingrepo icke i striden. 

Från kyrkan och skogsbacken norr om denna öfversåg man fullkomligt det
blifvande slagfältet. Det inskränktes till den i allmänhet föga mer än 500 meter breda,
mot sjön svagt sluttande strandremsan, som på västra sidan kantades af lummiga
björkar. Vid en obetydlig utvidgning af det jämna åkerlandet skådade man på 1,200
meters afstånd den ryska linien, och bakom denna upptäcktes ryssarnas af rishyttor
uppförda läger med den inbjudande björkskogen såsom bakgrund, ty här sträckte den
sig ända ned till stranden och lämnade endast nödtorftig plats för Tammerforsvägen.

Vid Alavo kyrka möttes de båda svenska kolonnerna, och det dröjde icke 
länge, förr än anfallet sattes i gång. I höjd med Röikö hemman utvecklades högra
kolonnen med karelska jägarna på vänstra flygeln närmast sjön, där de funno skydd
i en fördjupning, med Åboläns rusthållsbataljon i midten och Savolaksjägarna jämte
den andra Åbolänsbataljonen på högra flygeln, från hvilken en tät jägarkedja
utsträcktes långt in i skogen. Framför fronten afbröstade kapten Kurtén sina kanoner.
Såsom reserv bakom vänstra flygeln, vid vägen, lämnades Lodes och Törnes bataljoner
af Savolaks infanteri, och midt bakom hären uppmarscherade såsom sista reserv
Gripenbergs bataljoner, sedan en af dem tillika med kavalleriet blifvit lämnad på 
andra sidan bron att iakttaga vägen till Etseri.


<img>Cronstedt såras vid Alavo.  
D. Ljungdahl.</img>

Knappt hade trupperna på detta sätt ordnats och artilleristriden tagit sin början,
förr än ryssarna, som tydligen besvärades af densamma, ryckte fram med sin högra
flygel mellan vägen och stranden och drefvo karelarna tillbaka. När Adlercreutz
från kyrkbacken märkte detta, skyndade han emot karelarna och ropade till dem:
»Fienden är slagen, segern vår; det återstår blott att taga ryska krigskassan, den
fienden säkert ärnar hårdnackadt försvara. Därför, kamrater, höger om vänd er, fäll
bajonett, gå på!» Och alla vände om och gingo till anfall med en kraft, sådan, att
fienden nödgades vika. Denna framgång tillvunno de sig emellertid icke uteslutande
af egen kraft, ty Adlercreutz hade i detsamma sändt Savolaksinfanteristerna
befallning, att den ena bataljonen skulle skynda fram till karelarnas hjälp. Befallningen

framfördes till de båda bataljonscheferna, som stodo samtalande på vägen. Törne,
hvars bataljon stod främst, kommenderade genast marsch men hejdades af Lode, som
på grund af sin högre tjänsteålder gjorde anspråk på att först få gå till anfall.
Adlercreutz, som kom till städes, gillade hans skäl. Hatten af och en kort bön, såsom 
det var »gubbens» vana, och så tryckte han hatten ned på hjässan och drog sabeln
under utropet »hurra, gossar, raskt framåt.» Och framåt gick det, ty här om någonsin 
kunde skaldens ord gälla, att det fanns »lif och kraft i hvar manöver, lust och fröjd
hvarhelst han kom». Den kallblodige Lode, säger historieskrifvaren, »framryckte med
en utomordentlig beslutsamhet. Blottställd för fiendens kartesch- och handgevärseld,
marscherade han med sina savolaksare raskt fram under en tystnad, som bebådade
död och förstörelse, utan att lossa ett skott, utan att hejdas af det mördande kulregnet,
lugnt tillslutande de luckor, det förorsakade, tills han såg hvitögat på fienden. Då
kommenderade han halt och gaf en bataljonssalva — denna nedmejade 50 fiender —,
hvilken öppnade rum att med bajonetten, under hurrarop inbryta i motståndarens
glesnade leder.» Den anfallna bataljonen slöt dock snart sina led och drog fram
sin högra flygel, hvilken med salveld snedt mot de anfallandes front sökte hejda dem.
Lode föll svårt sårad, och hans käpp, hans trogna följeslagare, sköts midt itu.

Adlercreutz, som med uppmärksamhet följt gången af striden i fronten, ansåg
nödvändigt att understöda den genom ett anfall mot ryssarnas vänstra flygel, hvilken
genom skogen lätteligen kunde åtkommas. Högra flygeln förstärktes för detta
ändamål med Nylands jägarbataljon och västerbottningarna, och under Palmfelts ledning
utfördes framryckningen så, art ryssarna snart sågo sig hotade både i flanken och
ryggen. Då samtidigt härmed öfverstelöjtnant Wetterhoff med sin Tavastehusbataljon
understödde savolaksarna och karelarna, kunde ryssarna icke längre hålla stånd utan
drogo sig öfver allt tillbaka, om än i fullständig ordning och medtagande sina kanoner.

Palmfelts trupper följde ryssarna i hack och häl, och Kurtén tog fram de
båda ryska vid Revolaks tagna haubitserna, hvilka på grund af bristande plats icke
förut kunnat användas. Vid Olkkonen hejdades förföljarna af en bränd bro.

Själfva striden hade knappast räckt mera än två timmar men utkämpats med
stor förbittring, hvarom äfven förlusterna buro vittne. Dessa uppgingo i döda och
sårade till minst 200 man på hvardera sidan, hvartill kom ett sjuttiotal fångna ryssar. 
Den ryske befälhafvaren, öfverste Eriksson blef sårad i striden.<footnote>Bulletin af 
den 29 augusti (med Adlercreutz' rapport), Aminoff, sid. 51, Montgomery, I sid. 272, 
Michailovskij-Danilevskij, sid. 86.</footnote>

Dagen efter striden afgick den vid Salmis lämnade Tavastehus jägarbataljon
till Töysä för att bemäktiga sig den ryska trosskolonnen och förstärktes snart med
2 (half-)bataljoner Savolaks infanteri, 25 dragoner och 4 kanoner, hvarefter major
Ehrenroth tog befälet öfver hela det sålunda bildade detaschementet. Den 19 nådde
det trakten af Etseri, och dagen därpå skulle den ryska trossen anfallas, innan den
hunne afmarschera från sin hviloplats bakom Etseribron. För detta ändamål afsändes
kapten Bergenstjerna med Tavastehus jägare att på båtar öfvergå sjön och taga
ryssarna i ryggen, medan återstoden af trupperna följde vägen. Företaget utfördes

<img>Slaget vid Alavo.</img>



riktigt, men båda afdelningarna fördröjdes, den större emedan ryssarna redan hunnit 
förstöra bron. Likväl togs en del af trossen, slaktboskap och 40 man af betäckningen.

På vägen till Virtois fortsatte Palmfelt förföljningen. Den 18 framryckte alla
hans trupper till Olkkonen och kvarstodo där under den 19 (förmodligen sysselsatta 
med att laga bron). Den 20 fortsattes framryckningen till Tulijoki och dagen därpå
ytterligare mot Herranen, samtidigt med att 2:a Åbolänsbataljon under öfverstelöjtnant
Reuterskiölds befäl begaf sig sjöledes till Virtois för att falla ryssarna i ryggen, i
händelse de satt sig fast bakom bron vid Herranen. Detta visade sig äfven vara fallet,
och de hade till och med fått tid att
förstöra bron. En ganska häftig strid
utspann sig här, hvilken afgjordes af
den landsatta bataljonen.<footnote>Bulletin af den 16 september (med Palmfelts rapport), 
Aminoff, sid. 57.</footnote>

<img l>Öfverstelöjtnant C. L. Lode (på äldre dagar).</img>

Vid Etseri och Virtois afbröts
svenskarnas framryckning söderut. De skulle
nu tvingas anträda sitt andra och sista
återtåg.

Återigen har Klingspor fått uppbära
mycket klander, för det han icke
begagnade sig af den vunna segern och
fördjupade sig i Finlands fattigaste
skogstrakter för att där på vinst och förlust
falla öfver de ryska skaror, som möjligen
kunde befinna sig i hans väg. En
framstående svensk författare klandrar honom
därför, att han icke med kraft ryckte
fram öfver Jyväskylä för att falla
Kamenskij i ryggen, då denne, »enligt hvad
man visste,» säger förf., »hade framryckt
åt norr till Koivisto för att i förening
med Vlastov anfalla Fieandts ställning vid Karstula.» Men nu upplysa två bref från
Klingspor till Adlercreutz,
<footnote>Dessa båda ur »Meddelanden från Kongl. Krigsarkivet, I» hämtade bref äro i flera
afseenden af den stora betydelse, att de förtjäna återgifvas. De lyda som följer:

<tab><tab><tab>»Lappo den 18. (augusti) kl. 1/2 8 (f. m.).

»Min kära Bror? med största fägnad emottog jag den glada tidningen om den vundna
Segern, hvartil jag af hierta gratulerar dig och oss alla. hade min hälsa tillåtit mig att komma til
Er mina k. vapenbröder hade jag vist ej blifvit här, samma ordsak hindrar mig äfven nu at
komma til alavo, som det dessutom ej blir den vägen som jag kan gå, ty jag kan ej från siön
så långt aflägsna mig, så får jag be dig komma hit för at om våra vidare operationer öfverlägga.
första nödvändigheten blir at förfölja fienden, som blifvit slagen dock ej med hela styrkan, en
Brigade torde härtil vara tilräckelig, ty så länge fienden står qvar vid Saarijerfvi, och har i Keuru
eller Jerfvaikyle resten af den Corps som vid Lappo feck stryk är vår vänstra flanque ej betäckt
och säker. af i går ankommen rapport från T. Fiandt finner du at fienden måtte fått mycken
förstärkning, ty på en gång finna der 9. Bat. med en god position i stället för 1,200 m. som nyligen
troddes der vara förundrar mig. Jag skickar dig så Fiandts rapport som T. Sandels, hvaraf du
finner at expeditionen på varchaus ej lyckats m. m. han måste få luft, för att kunna komma från
Toivala; Jag lemnar till dig min vän at på stället taga det partie som du finner bäst vara, som
kan känna om någon styrka kan vara på Keuru vägen samt komma hit. — — — det var ledsamt
at fienden retirerade åt Ruovesi. men det var Superbt at gr. Kamensky feck ärfara att han ej är
lyckligare än Rajevsky med flere. Jag ber du låter palmfelt, jemte Svenskarne förfölja honom så
länge. och för at få bort dem från Saarijärfvi, lärer ej bli mer än 2. utvägar; den ena at förstärka
Fieandt med någon som han har agtning före, eller och at poussera åt Keuru någon styrka, som
gier fienden jalousie i Saarijerfvi. — — —

<tab><tab><tab>din tilgifne vän och ödm. T:re

<tab><tab><tab><tab><tab><i>Mauritz Klingspor</i>.»

<tab><tab><tab>»Lappo den 18. (augusti) kl. 9 ef. m.

»Min kära bror? — — — det är rätt väl at fienden förföljes på båda vägarna, hvarmed
bör fortfaras, hälst de vist ännu hafva troupper i Keuru. Jag är af samma tanka som du om
Fiandt, af nyss ankommen deserteurs rapport från Saarijerfvi, finner du det hvarom jag varit
öfvertygad at Fiandt ej har emot sig mer än 1,500 m. ty på så få dagar var det ej rimligt at der
skulle vara från 1,200 m. — 9. Batailloner, jag är af den tankan, at han aflöses af någon som
du bäst kan determinera hvarom jag skal finna mig nögd, månne någon förstärkning för den
Corpsen ej vore angelägen, kan hända genom en march åt Etsöri af en Brigade det ej skulle lossa
dem från Saarijerfvi men hvad som skal giöras ville du innan du min k. Bror återkommer befalla
som om det från mig emanerade. wi böra profitera af denna seger som säkert ej af dem var
väntad. vet du säkert at Kamensky var emot dig. — — —

<tab><tab><tab>din tilgifne och ödm. T:re

<tab><tab><tab><tab><tab><i>Mauritz Klingspor</i>.»
</footnote> 
att den förre icke visste, att Kamenskij ryckt fram öfver

Koivisto — något som han möjligen skulle kunnat veta, om underrättelseväsendet
varit väl ordnadt, men dylika fall inträffa i alla krig —; och för öfrigt om han också
vetat det, hade det då varit rätt af honom att med hufvudhären gifva sig in på det
äfventyrliga tåget från Alavo öfver Jyväskylä mot Karstula med ryggen mot fienden
och med blottställande af härens alla förbindelser? För visso icke. Om Klingspor
varit en Bonaparte från 1796, skulle han visserligen kunnat upprepa dennes tåg från
Trient öfver Bassano i ryggen på den mot Mantua framryckande Wurmser, men det
oundgängliga villkoret härför var, att han skulle besegra fienden, när han påträffade
honom, en förutsättning, som här tydligen var svår att uppställa, allra helst som
Klingspor till antal sannolikt skulle blifva Kamenskij underlägsen. Och från Alavo
till Saarijärvi — om man antoge, att Kamenskij stode där — utgör afståndet 224 km.,
för hvars tillryggaläggande åtgått minst 10-12 dagar. När Klingspor efter denna
tids förlopp kommit till Saarijärvi eller också förut, skulle han säkerligen hugnats
med underrättelsen, att Kamenskij kastat Fieandt öfver ända och därefter gått till
Lappo, där samma öde möjligen vederfarits 2:a brigaden, om denna vändt om för
att icke lämna förbindelsevägarna alldeles till spillo. Dessutom saknade svenska hären
utan tvifvel lifsmedel för den långa ringdansen, och på landets tillgångar kunde

man med all säkerhet icke
räkna. Men berättigar för
öfrigt något af Klingspors
föregående verksamhet till
det antagande, att han
någonsin skulle kunnat tänka
på en rörelse i det
antydda syftet? Nej,
säkerligen icke. Och lika säkert
skulle ingen af de andra
svenska befälhafvarna varit
man för en dylik plan,
hvilken tapperhet de än
kunde utveckla på
slagfältet.

Nej, segern vid Alavo
kunde icke medföra annat
än besegrandet af en 
underordnad fientlig
afdelning och dess
oskadliggörande för tillfället.
Ställningen på krigsskådeplatsen 
var den icke i stånd
att förändra. Denna var
densamma som för en
månad tillbaka med den
skillnad, att ryssarna
betydligt förbättrat sin
ställning, under det tiden på
svenska sidan icke alls
blifvit tillgodogjord.


<img>Finnarnas framryckning vid Alavo.</img>

*

Den 14 augusti,
ungefär vid samma tid som
Klingspor beslöt
framryckningen till Alavo, bröt

Kamenskij med sina hufvudkrafter upp från Jämsä och anlände den 18 efter 117 km:s
marsch till Möttönen, strax norr om Koivisto, med Vlastovs detaschement såsom
avantgarde. Följande dagen ämnade han fortsätta till Saarijärvi men ändrade beslut,
när han fick underrättelse om Erikssons nederlag vid Alavo och återtåg rakt söderut.
Onekligen hade det varit det rätta af Kamenskij att genast fortsätta till Lintulaks,
kasta Fieandt öfver ända och därefter falla svenska hufvudhären i ryggen. Han skulle
under alla förhållanden haft rätt att antaga, det Eriksson skulle förmå spärra den af
otaliga pass afbrutna Ruovesivägen; åt Kuopio var vägen tryggad af Tutschkovs
detaschement, och för en framryckning af svenska hufvudhären öfver Jyväskylä behöfde
han af ofvan nämnda skäl icke hysa någon
fruktan. Tvärt om kunde svenskarna gärna
fått taga den vägen. Men den unge, djärfve
och härsklystne Kamenskij var lika litet som
den gamle och maklige Klingspor någon
Bonaparte, och sålunda förledde olycksbudet
från Alavo honom att tillgripa den, så att
säga, råaste utvägen, att vända om till
Jyväskylä och därifrån öfver Keuru slå in vägen
till Alavo, under det han sände Vlastov
vägen fram till Lintulaks att drifva undan
Fieandt.

<img r>Alavo-monumentet.</img>

När öfverste v. Essen tagit befälet öfver
Fieandts detaschement, ryckte det i midten
af juli fram till Lintulaks, där den förut
innehafda ställningen åter befästes. Emellertid
bortkallades snart v. Essen. Som Fieandt icke
såg sig i stånd att med sin ringa styrka<footnote>Detaschementet utgjordes nu mera af 
lifbataljonerna af Åboläns och Nylands regementen (af 1:a brigaden), 2:a 
Tavastehusbataljonen (af 3:e brigaden), 4:e (half-)bataljonen af Savolaks
infanteri och 3:e af Savolaks jägare, några dragoner och 6 kanoner.</footnote>
försvara den viktiga punkten mot en fiende, hvilken, enligt hvad man förmodade,
fick förstärkning från Kuopio, föreslog han i ett den 26 juli till högste befälhafvaren
afsändt bref, att 4:e brigaden skulle sändas till Lintulaks, hvarefter den skulle rycka
vägen fram till Saarijärvi, medan Fieandt, som väl kände trakten,<footnote>Fieandt 
yttrar med afseende härpå: »på den kännedom jag har af Locala belägenheten af Landet, 
ty jag har uti 21 år Commenderat Rautalampi Compagnie och i 14 år haft Boställe i
Saarijärvi kyrcko By».</footnote> på en omväg
skulle därstädes falla fienden i ryggen. Den 27 afsändes äfven 4:e brigaden, men
den fick efter en dagsmarsch befallning att vända om.




Den 12 augusti mottog den till öfverstelöjtnant befordrade v. Fieandt den
föregående dagen afsända befallningen att rycka fram till Karstula, hvilket följande dag
utfördes. Från Karstula insände han anmälan, att ställningen därstädes var för svag
att med hans trupper försvaras, att ryssarnas avantgarde stod vid Kalmari, deras
hufvudkrafter vid Saarijärvi, att deras styrka ökats till 9 bataljoner med 7 kanoner,
samt att deras ställning icke kunde tagas, utan att 4:e brigaden sändes till
förstärkning. Klingspor fäste emellertid icke allt för stor uppmärksamhet vid Karstulavägen
utan var nu mest angelägen att räta ut fronten genom att få fram dess midt till
Alavo. Hans bref till Adlercreutz (sid. 280) äro härvid ganska upplysande.

Emellertid lät Fieandt den 15 major Blåfjeld med Nylands bataljon kringgå
och öfverfalla ryssarnas vid Kalmari stående förposter, hvarefter dessa hasteligen
drogos tillbaka till närheten af Saarijärvi. Följande dag framsköt Fieandt sina egna
förposter från Kalmari söderut, under det hufvudstyrkan flyttades fram till nyss nämnda
ställe. Samtidigt härmed utsändes fänrik v. Fieandt med Rautalampi kompani, 100
man starkt, för att på obemärkta skogsstigar söka sig fram till närheten af Koivisto,
där ett ryskt lifsmedelsförråd borde förstöras. Åtskilliga andra ströftåg planlades äfven
men inställdes, när Fieandt den 20 från fänrik v. Fieandt mottog underrättelse, att
ryssarnas styrka uppgick till förut meddelade 9 bataljoner och dessutom 21 kanoner,
samt att de voro stadda i framryckning. Som ingen fördelaktig ställning erbjöd sig
hvarken vid Kalmari eller Karstula, beslöt han draga sig tillbaka till Lintulaks.
Han drog också genast alla sina framskjutna afdelningar tillbaka till Kalmari och gick
därifrån vidare till Karstula. Under vägen mottog han från Adlercreutz underrättelse
om segern vid Alavo och slöt däraf, att den mot honom stående fienden skulle draga
sig tillbaka åt Keuru till. Med anledning häraf stannade han vid Karstula, besluten
att där upptaga strid, om fienden mot förmodan skulle anfalla honom.

Sedan landsvägen från Saarijärvi gått fram genom en öde skogsbygd, träder
den vid Karstula kyrka ut på en lummig, af flera gårdar uppfylld udde, hvilken skiljer
sjön Pääjärvi från den genom en bred men grund å i densamma utfallande sjön
Karstulajärvi, hvilken i sin norra, med ett bredt sund sammanbundna flik mottager en
genom sumpiga ängar framrinnande å (se kartan sid. 287). Från den breda uddens
norra ytterkant leder en lång träbro öfver till sjöns norra strand, från hvilken vägen
sedermera fortsätter i nordostlig riktning. På denna norra strand lät Fieandt sina
trupper taga ställning och stärka densamma med befästningar och förhuggningar,
hvarjämte brännbara ämnen hopades på bron. Han förbisåg ingalunda, att fienden
skulle kunna bana sig väg långs vikens östra strand för att öfver den norra mindre
viken kunna beskjuta hans trupper från sidan och möjligen anfalla dem. Han gjorde
därför front äfven mot denna sidan. Däremot förblef han okunnig om, att ryssarna
på en längre österut öfver Humpi hemman ledande skogsväg kunde alldeles osedda
kringgå hela hans ställning. 




Fieandt uppgifver sin närvarande styrka till 1,250 man.

Under natten till den 21 bröt Vlastov upp från Saarijärvi med 7 bataljoner,
2 skvadroner, några kosacker och 7 kanoner eller i allt omkring 2,700 man. Hans
marsch måtte gått hastigt undan, ty sedan han kl. half 5 på morgonen kastat tillbaka
den svenska fältvakten, som hade sin plats på en kulle strax söder om Karstulajärvi,
och utkämpat en strid med den på södra stranden såsom beredskap stående
Tavastehusbataljonen, utvecklade han sina trupper tvärs öfver udden och öppnade
gevärs- och kanoneld på svenskarna, hvilkas strax väster om vägen väl ställda kanoner
kraftfullt besvarade elden. Efter förposternas återtåg hade de antändt bron. Det var
emellertid endast en ringa del af den ryska styrkan som här användes. Vlastov hade
tidigt gjort sig förtrogen med trakten och afdelade vid passerandet af Systemäki 1 1/2
bataljoner under befäl af major Riman att slå in skogsvägen förbi Humpi hemman
för att komma upp på svenskarnas återtågsväg. Något senare fick öfverstelöjtnant
Lukov med 3 bataljoner och 2 kanoner vika af norrut för att utefter stranden
omedelbart hota den svenska ställningens vänstra flank. Det var sålunda endast 2 1/2
bataljoner och 5 kanoner, som upprätthöllo striden i fronten. Svenskarna i sina
befästa ställningar behöllo därför öfvervikten, oaktadt endast de båda bataljonerna af
Åboläns och Nylands regementen jämte kanonerna stodo i främsta linien.

Kl. 7 mottog Fieandt anmälan från en vid sundet mellan Karstulajärvis båda
delar stående fältvakt, att ryssarna med betydlig styrka nalkades detta sund. Han
sände genast öfverstelöjtnant Furumark med den till reserven hörande Savolaks
jägare-(half-)bataljonen till fältvaktens förstärkning. Elden tilltog emellertid i liflighet från
ryska sidan, hvarför småningom hela Nylands bataljon fick vända sig åt detta håll,
där dess chef, major Blåfjeld öfvertog ledningen efter den svårt sårade Furumark.
Två kanoner flyttades äfven hit och lyckades motväga verkan af den ryska kolonnens
två kanoner, som trädt i verksamhet vid den större vikens södra strand. Striden
fortgick sedan i timtal uteslutande med eld, och Fieandt rökte lugnt sin pipa utan
bekymmer för dess utgång. Vid ett-tiden afvisades ett försök af ryssarna att tränga
öfver sundet mellan sjöns båda delar.

Vid återtåget föregående afton hade en afdelning om 100 man från Humpi
kvarn framsändts till Humpi hemman för att bevaka den därigenom ledande vägen.
Då inga ryssar där hördes af, drogs denna afdelning kl. 11 f. m. tillbaka till kvarnen
för att icke vid ett återtåg blifva afskuren. Strax efter kl. 2 e. m. fick Fieandt, som
befann sig vid batteriet norr om bron, genom en dragon meddelan om, att en bonde
från Humpi hemman skyndat med underrättelsen om ryssarnas annalkande därförbi.
»Jag begaf mig strax med yttersta skyndsamhet till kvarnen,» säger Fieandt och fick
där upplysning om »att först ungefärligen 4 gånger så mycket folk af fienden
därigenom kommit, som där förut varit svenskar, men att därefter många flera synts på
vägen i antågande.» Fieandt befallde då genast kapten Nordensvan att med den i

reserv stående Tavastehusbataljonen taga ställning utefter ån på båda sidor om
kvarnen, hvarjämte han ditflyttade två kanoner från det stora batteriet.

Fieandt ansåg emellertid, att, om han länge sökte hålla ställningen, »så skulle
jag visserligen äfventyrat att icke endast blifva totaliter slagen utan ock förlorat allt
artilleriet och dess attirallie». Han satte därför återtåget i gång, börjadt af Savolaks
infanteri-(half-)bataljon, som tillika med de båda vid sundet förut stående kanonerna
tog upptagsställning ett stycke norr om tavastehusarna och släppte dem igenom.
Därefter följde savolaksjägarna och nyländingarna och slutligen major Hästesko med
åboläningarna såsom arriergarde, hvilket särskildt skulle skydda kanonernas undanförande.

Så snart ryssarna märkte, att deras motståndare släppte sin ställning, upphäfde
de skallande hurrarop utefter hela linien. I vildt språng hastade de framåt. Öfver
den kolande bron trängde en hop, som allt mera utbredde sig på norra stranden. I
viken kastade sig andra hopar och öfvervadade den. Finnarna sköto lugnt och väl
och aftryckte de sista skotten nästan inpå fiendens bröst. Kanonerna slungade sina
karteschknippor i ansiktet på de stormande och skulle gått förlorade, ty alla draghästarna
voro skjutna, om icke major Hästesko med sina åboläningar lyckats så länge uppehålla
de öfver vadet framträngande ryssarna, att dragonhästar kunde spännas för de till en
början af infanteristerna dragna kanonerna. Återtåget fortgick under oafbruten strid
med den häftigt påträngande fienden, hvarigenom trupperna på båda sidor allt mera
kommo i oordning. Särskildt var detta fallet på vägen norr om kvarnen, där Rimans
bataljoner trängt fram för att ställa sig i vägen för de i återtåg stadda. För att hejda
dem lät Fieandt på själfva vägen framföra en kanon, men knappast hade detta skett,
förr än en hop ryssar kastade sig öfver densamma. Kanonen hade med all säkerhet
blifvit tagen, om icke en hop åboläningar störtat fram med fälld bajonett, hvarigenom
andrum gafs att skaffa fram några dragonhästar för att släpa bort kanonen. Länge
fortgick striden i skogen, och allt större blef upplösningen, allra helst som flera af
befälhafvarna sårades. Tre gånger redo de ryska dragonerna och husarerna till anfall
men blefvo lika många gånger afvisade.

Återtåget fortsattes omkring 18 km. till Nitasalmi bro, dit man anlände kl. 9
på aftonen, fortfarande förföljd af ryska jägare och smärre slutna afdelningar. Här
stannade Fieandt en timme och antände bron. Ryssarnas i början svaga eld ökades
småningom, och snart läto äfven kanonerna höra sin stämma. Sedan natten fallit på,
fortsattes återtåget till Lintulaks, utan att ryssarna nu mera störde det.

Med hatten djupt nedtryckt på pannan och »spak som trots en annan» red
Fieandt bland sina få återstående knektar till Lintulaks. Med blicken riktad mot
sadeln, behöll han sina tankar för sig. Anländ midt i natten till Lintulaks, begärde
han vid första stuga en halmkärfve och kastade sig dödstrött ned på densamma.
Redan kl. 3 tittade han emellertid ut genom stugudörren, snäste och svor, och nu
»var han ren helt annorlunda». I de befintliga förskansningarna ämnade han 
<img>Striden vid Karstula.</img>



motsätta sig ryssarnas vidare påträngande och åt hären bevara den viktiga vägknuten,
kanske den viktigaste på hela krigsskådeplatsen, men till sin förskräckelse fann han
vid öfverräkningen af manskapet, att endast 354 man voro tillstädes, och under
sådana förhållanden var ett ytterligare kvarstannande otänkbart, allra helst som
fiendens framryckning snart anmäldes.

Under den 22 och 23 fortsatte Fieandt återtåget, till dess han den 24 på
morgonen bragt sin skara i säkerhet bakom Dunkars bro, vid Öfvervetil. Här stannade
han, enär fienden icke alls förföljde. 

Under dessa och närmast följande dagar anmälde sig en hel mängd soldater,
som råkat på villoväg under återtåget, och likaså återkom Rautalampi kompani, så
att Fieandts verkliga förlust endast uppgick till 7 officerare och 305 man. Ryssarna
erkänna en förlust af 243 man.<footnote>Bulletin af den 16 september (med Fieandts 
rapport), Fieandts Relation (med karta), Michailovskij-Danilevskij, sid. 87 (med karta).</footnote>

Underrättelsen om nederlaget vid Karstula slog såsom ett åskslag ned i Klingspors 
högkvarter, där fältmarskalken endast hade tankarna riktade åt Lappfjärd och åt
de förstärkningar, som han väntade skulle anlända därifrån. Då han nu i stället
äfven från det hållet förnam ryktet om ryssarnas påträngande i stora massor, var han
nära att förlora besinningen. Han befallde genast, att alla till Etseri, Virtois och
Alavo framskjutna trupper skyndsamt skulle dragas tillbaka till Ruona och Salmi,
hvilket också skedde under den 22 och 23. Brådskan var nu så stor, att några
afdelningar måste tillryggalägga 80 km. på 36 timmar. Sistnämnda dag, den 23, skickades
2:a Nylandsbataljonen till Mänkjärvi för att skydda Lintulaksvägen, och några dagar
därefter sändes Åboläns regementes rusthållsbataljon norrut till Kauhajärvi för att
skydda en liten väg, som därigenom ledde till Kauhava.

Samtidigt härmed, den 22, skref Klingspor till konungen och uttryckte sina
bekymmer öfver den farliga ställning, i hvilken hären råkat, hvarvid den oaktadt
största tapperhet icke ansågs kunna motstå en så öfverlägsen styrka som den, hvilken
nu var redo att på alla håll anfalla densamma. Han skildrade följderna af ett nytt
återtåg, under hvilket hären skulle smälta bort af strider och vedermödor, artilleriet
och förråden oaktadt all omtanka under det dåliga höstväglaget efterhand förloras i
brist af hästar och furage samt öfverlefvorna af denna käcka här, om de också skulle
hinna till svenska gränsen, då vara alldeles urståndsatta att vidare uppehålla fienden.
Han anhöll därför, att konungen täcktes öfversända transportfartyg, på hvilka norra
finska arméen med dess artilleri och förråd skulle kunna öfverföras till Västerbotten,
<img><b>Striden vid Karstula.</b>
<i>A. v. KOTZEBUE.</i>  Vinterpalatset i S:t Petersburg.</img>


<img><b>Striden vid Karstula.</b>
<i>A. v. KOTZEBUE.</i>  Vinterpalatset i S:t Petersburg.</img>


där den skulle kunna åter ordnas och hvila ut, under det fienden nödgades göra
den stora omvägen kring Bottenhafvet, hvarunder han skulle uttröttas och hopsmälta.
<footnote>Tibells ämbetsberättelse sid. 154. — Danielson visar (sid. 418), att både 
Aminoff och Adlercreutz voro öfvertygade om nödvändigheten att öfverföra hären till 
Sverige. — Samme förf. gifver äfven bevis på den hopplöshet, som redan nu gjorde sig kännbar.</footnote>

Emellertid begagnade ryssarna sig icke af sina framgångar. Vlastov stannade
vid Lintulaks och sände enligt mottagen befallning ett regemente öfver Keuru till
Alavo. Dit anlände Kamenskij den 25, men där stannade han för att invänta
dels nyssnämnda regemente, dels Erikssons detaschement, som fått befallning att
förena sig med hans trupper. Endast Kulnev ryckte med avantgardet fram till
Sarvikka.<footnote>Michailovskij-Danilevskij, sid. 88.</footnote>

<img>Tavastehusarnas strid vid Karstula</img>

Ytterst på den åt hafvet vända flygeln skulle viktiga händelser inträffa under
de sista augustidagarna.

Här stodo vid Lappfjärd Björneborgs regemente och Gyllenbögels
truppafdelning med tillsammans omkring 3,000 man under öfverstelöjtnant Furuhjelms befäl.
Vid Nummijärvi befann sig öfverstelöjtnant v. Otter med Österbottens fem kompanier
starka bataljon, ett kompani Vasa landtvärn, 20 dragoner och två trepundiga kanoner
eller i allt omkring 600 man.

För att deltaga i det allmänna anfallet och på samma gång draga de vid
kusten stående svenska trupperna från förbindelsen med hufvudkrafterna anbefallde

Buxhöwden Uschakov och Bibikov att rycka fram den förre öfver Nummijärvi, den
senare mot Lappfjärd, ehuru hvarderas styrka näppeligen öfverskred 1,000 man.

Redan den 21 hade v. Otter erhållit underrättelse, att 1,200 ryssar med fem
kanoner anländt till Skantsi, några och 20 km. från Nummijärvi. Med anledning
häraf hade han begärt förstärkning och äfvenledes erhållit 2:a Björneborgsbataljonen
och två sexpundiga kanoner. Då svenska förposterna den 27 på aftonen anföllos och
tillbakadrefvos, fick hela styrkan intaga en förut undersökt stridsställning. Denna
befann sig bakom en liten å, som kommande österifrån strax väster om vägen utfaller
i sjön Nummijärvi. Tvärs öfver vägen, med högra flygeln stödd mot sjön stodo
österbottningarna med tre kompanier i kedja och bakom denna två kompanier såsom
understöd; kanonerna voro instuckna i kedjan. Åt vänster fortsattes linien af Vasa
landtvärn, och på vänstra flygeln stod Björneborgsbataljonen. Skogen framför
ställningen var dels nedhuggen, dels omdanad till en förhuggning, men närmast sjön hade
en dunge blifvit lämnad, och i denna kom striden särskildt att rasa med häftighet.

Kl. half 5 på morgonen närmade sig det ryska kavalleriet ställningen, och
inom en half timme var striden i full gång utefter hela fronten. Ryssarna ryckte
fram med en tät kedja, följd af slutna afdelningar, och bragte invid landsvägen sina
kanoner i verksamhet. Striden blef het och långvarig men fortgick utom i
skogsdungen uteslutande medels eld ur kanoner och gevär, hvarunder öfversikten försvårades
af morgondimman och den hopade krutröken. Det säges, att v. Otter begagnade sig
häraf för att låta en mängd bönder med fanor och musik rycka in i Nummijärvi by,
hvarigenom fienden skulle förledas tro, att förstärkningar voro i antågande. Nog af,
vid half 9-tiden lät v. Otter björneborgarna rycka fram och omfatta ryssarnas högra
flygel. Småningom följde allt flera och flera afdelningar, och ryssarna trängdes under
häftig strid allt mer och mer tillbaka. I skogsdungen höllo de sig länge och envist,
och där ledo de stora förluster i döde och fångar. De nödgades slutligen anträda
återtåg och förföljde omkring 8 km. till en skog, där friska trupper intagit
upptagsställning.

Finnarna hade köpt segern med närmare 100 mans förlust; ryssarnas
öfversteg detta antal, hvilket allt kan lända såsom bevis på den bitterhet, med hvilken
striden utkämpats.

Samma dag, nyss nämnda strid ägde rum, landsteg generalmajor v. Vegesack
på aftonen med omkring 2,500 man vid Kristinestad och framryckte under natten
till Lappfjärd, hvarest han tog befälet jämväl öfver de därstädes förut varande 
trupperna. Af Vegesacks brigad, hvars sammansättning blifvit angifven på sid. 259, hade
Upplands och Helsinge regementen inskeppats i Grisslehamn den 7 och 8 augusti samt
därifrån afgått till Gefle för att hämta Helsinge regementes vargeringsbataljon, hvilken
äfven skulle medtagas. Västmanlands regemente inskeppades i Sundsvall men
fördröjdes och drefs sedan af storm till Vasa och Jakobstad. Med detta regemente 
uppgick brigadens styrka till 4,000 man. Utanför Gefle mottog Vegesack konungens
befallning att icke segla till Åland utan till Björneborg för att där landstiga i ryggen
på ryska kusthären och sedan framtränga till Tammerfors. Den 16 afseglade brigaden
från Gefle men hindrades af storm och brist på lotsar att ingå till Björneborg utan
styrde i stället kurs mot Kristinestad <footnote>Det påstås likväl, att denna kursförändring skedde enligt befallning af fältmarskalken
Klingspor, hvilken befallning dock troligen aldrig framkommit, eller genom Vegesacks eget beslut.
I hvilketdera fallet som helst var förändringen lycklig men fick ledsamma följder för generalen.</footnote> med den utgång, vi redan funnit.

Omedelbart efter landstigningen indelades den sedermera så kallade fördelningen
på följande sätt:

<table o> 
<td 2 c><sp>1:a  brigaden</sp>:
<td 2 c>Öfv. Brändström (vid Upplands reg.).
<td>2 batalj. <td>Upplands regemente,
<td>2    „    <td>Västmanlands  „  (tills vidare frånvarande). 
<td><tab>
<td 2 c><sp>2:a  brigaden</sp>:
<td 2 c>Öfv. v. Platen (vid Helsinge reg.)
<td>2 batalj. <td>Helsinge regemente,
<td>1   „     <td>Helsinge vargering,
<td>1   „     <td>jägare af Upplands o. Helsinge reg.
<td><tab>
<td 2>2 skvadr. Lifgardet till häst, 8 kanoner.
</table>

Vid Lappfjärd stod öfverstelöjtnant Furuhjelm med 2 Björneborgsbataljoner,
Gyllenbögels 3 bataljoner och några kanoner, i allt närmare 2,500 man. Denna
styrka hade tagit ställning omkring 1,500 meter söder om Lappfjärd på bakre sidan
af en icke allt för bred dalgång, i hvars botten en å rann fram, och var så
fördelad, att två af Gyllenbögels bataljoner innehade midten, en af
Björneborgsbataljonerna hvardera flygeln. Fronten utgjordes af en 1,800 meter lång kedja med slutna
afdelningar bakom sig och här och där späckad med bakom jordvallar uppställda
kanoner. På vägen till Dagsfjärd var den tredje af Gyllenbögels bataljoner
framskjuten. När de svenska trupperna framkommo, fick jägarbataljonen förlänga vänstra
flygeln, under det återstoden af trupperna stannade strax söder om stora bron och
vid kyrkan.

Öfverste Bibikov, som icke ägde kännedom om landstigningen, uppbröt med
sina trupper tidigt på morgonen från Ömossa och ryckte kl. 8 utför södra sluttningen
af den dalgång, hvars norra kant svenskarna höllo besatt, till anfall mot dem. På
tre kolonner skedde ryssarnas framryckning, och föregingos de alla af en lång
skyttekedja. De nödgades snart inställa framryckningen, och under en timmes tid inskränktes
striden till skottväxling. Vegesack, som från frukostbordet i prästgården skyndat till
stridsplatsen, beslöt genast möta fienden med anfall — dennes underlägsenhet i styrka
torde icke undgått generalen — och framsände för detta ändamål en
Helsingebataljon på högra, en Upplandsbataljon på vänstra flygeln. När dessa bataljoner väl
passerat främsta linien, befalldes denna rycka framåt. Landtvärnet i midten tvekade.
»Konsten att slå fienden,» utropade Vegesack, »är att stå, där han nu står. Därför 

framåt, gossar, och fäll bajonetten!» Löjtnant Brakel, som utgjort kanonbetäckning,
kastade in sina björneborgare bland landtvärnsmännen, och snart fingo desse mod
och tillförsikt. Under elden från kanoner och gevär gick hela den svenska linien
framåt, och det dröjde icke länge, förr än ryssarna vände. De drogo sig tillbaka
till Ömossa, som följande dag besattes af svenska trupper.

Striden kostade svenskarna 3 officerare och 38 man, ryssarna omkring 150
af hvilka hälften i fångar.

Stor var glädjen öfver denna seger, och björneborgarna gjorde i tankarna ett
högtidligt intåg i sin stad, men glädjeruset blef af kort varaktighet. Den 30 anlände
öfverste Palmfelt för att taga befälet öfver 2:a brigaden och föra den till hufvudhären
vid Kuortane med undantag likväl af Björneborgs regementes lifbataljon. På grund
häraf drog v. Otter genast sina trupper tillbaka och inträffade den 31 i Ilmola.
Sistnämnda dag bröt Palmfelt upp med en Björneborgsbataljon, en skvadron och fyra
kanoner, men vid Kauhajoki spärrade ryssarna vägen för honom och kunde icke
drifvas undan. Det var Uschakovs detaschement, som framryckt efter v. Otters
återtåg. Vegesack kvarstod vid Lappfjärd.<footnote>Bulletin af den 7 och 16 september 
(Vegesacks och v. Otters rapporter), Anteckningar om Döbeln, II sid. 57, 
Mankell, II sid. 203, Rancken: Döbeln och björneborgarna, sid. 137,
Michailovskij-Danilevskij, sid. 95.</footnote>

<img></img>
</chapter>

<chapter name="Ruona och Salmi. Återtåg">
<h1>RUONA OCH SALMI. ÅTERTÅG.</h1>

1—12 SEPTEMBER.

Från sista dagen i augusti månad förefinnes ett af fältmarskalken Klingspor
undertecknadt besked öfver hans trupper sagda dag, hvilket utvisar följande belopp af
underofficerare och manskap:

<table b r>
<td v2><td 2c>Infanteri.<td 2c>Kavalleri.<td 2c>Artilleri.<td v2>Kanoner. 
<td>Närvarande.<td>På sjukhus. <td>Närvarande.<td>På sjukhus. <td>Närvarande.<td>På sjukhus. 
<td l>1:a brigaden ........    <td>1,435 <td>136 <td> 39 <td> 4 <td>116 <td>1 <td>10
<td l>2:a <tab>"<tab> ........ <td>2,369 <td>190 <td>233 <td> 5 <td> 82 <td>7 <td> 6 
<td l>3:e <tab>"<tab> ........ <td>2,365 <td>190 <td>146 <td>22 <td>115 <td>3 <td>10 
<td l>4:e <tab>"<tab> ........ <td>2,371 <td>132 <td> 99 <td> 1 <td>200 <td>6 <td>10
<td l>5:e <tab>"<tab> ........ <td>2,234 <td>289 <td> 90 <td> 8 <td>164 <td>6 <td>14
<td l>6:e <tab>"<tab> ........ <td>1,071 <td> 84 <td> 21 <td> 3 <td> 63 <td>2 <td> 5
<td l>Gyllenbögels trupper ... <td>1,274 <td> 56 <td> —  <td> — <td> —  <td>— <td> —
<td>Tillsammas<td>13,119<td>1,077<td>628<td>43 <td>740 <td>25<td>55
</table>

Till denna styrka kommer ytterligare Uleåborgs af »invalider» bestående
garnisonsbataljon. Kajana enrollering, artilleridepoten i Jakobstad och skärgårdsflottans
manskap eller tillsammans 808 man närvarande och 77 på sjukhus. Från här ofvan
först nämnda styrka af 14,487 närvarande anser Klingspor sig emellertid böra
frånräkna 1,800 »i läger» sjuke och en del af särskilda uppdrag upptagne, hvadan den
till Finlands försvar verkligen användbara styrkan endast skulle uppgå till 10,000 man,
hvaraf 1,100 man landtvärn, en tydligen allt för lågt hållen beräkning. Till denna
styrka måste i hvarje fall läggas Vegesacks på Finlands mark stående fördelning.

Den svenska styrkan var dock allt för mycket spridd, för att den på någon
särskild punkt skulle kunna göra sig gällande. I Savolaks stod 5:e brigaden, där den
visserligen på ett glänsande sätt fyllde sin bestämmelse; men på vägen till Lappfjärd
voro allt för mycket trupper använda, nämligen 2:a brigaden, Gyllenbögels detaschement 
och Vegesacks fördelning, och inga trupper härifrån skulle heller deltaga i de

viktiga striderna vid Ruona och Salmi, fast de anbefallts afgå till förening med
hufvudkrafterna. Dessa utgjordes af 1:a, 3:e, 4:e och 6:e brigaderna, hvilka med frånräkning
af Fieandts detaschement — nu 1,050 man starkt — skulle uppgått till närmare 7,000
man, men af verkligt tjänstbart manskap icke torde haft mera än mellan 5 och
6 tusen.

Summan af de stridskrafter, som stodo Kamenskij till förfogande på denna del
af krigsskådeplatsen, öfversteg, såsom vi redan funnit, med all sannolikhet icke
svenskarnas, men den ryske befälhafvaren förstod vida bättre än hans motståndare att hålla
sina krafter samlade. Sedan han flyttat hufvudkrafterna från Karstula—Lintulaks-vägen
till Alavovägen, drog han genast efter striden vid Karstula ett regemente från Vlastov
öfver till sig, och nu befallde han denne att endast iakttaga sin på återtåg stadda
motståndare och att sända ett regemente (2 bataljoner) och 1/2 skvadron närmaste vägen
från Lintulaks mot Kuortane. I kusttrakten funnos endast Bibikov och Uschakov
med tillsammans mellan 2 och 3 tusen man. Hela återstoden eller minst 9,000 man
samlades under Kamenskijs eget befäl vid Alavo, där han stannade, till dess samlingen
var verkställd.

Trakten kring Ruona, där svenska hären nu åter var samlad, hade, såsom vi
redan funnit, sin stora betydelse däri, att vägarna från östra och södra Finland här
sammanstötte för att sedan dela sig åt norr och väster. Naturen gynnade äfven
ett försvar härstädes, och frontens något ofördelaktiga riktning var lika oläglig för
ryssarna som för svenskarna.

Kuortanesjöns nordöstra flik fortsättes af en 600 meter bred sumpig dalgång,
i hvars midt en i sig själf obetydlig å framrinner (se kartan sid. 298). Ett stycke
från sjön vidgar sig nämnda å till en träskig sjö, Nisous kallad. Ofvanför denna
svänger dalgången något åt väster och blir torrare i bottnen. På vårarna står hela
dalen under vatten, och därför räcker landsvägsbron vid byn Ruona med båda
ändarna fram till dalsluttningarna. Långs den östra dalsidan löper vägen till Lintulaks;
den västra skäres af vägarna från Salmi till Alavo och till Lintulaks. Vid
århundradets början växte skogen ända fram på dalsluttningarna på båda sidorna.

De vid Ruona samlade trupperna voro desamma, som funnits där vid
framryckningen till Alavo (se sid. 275). 4:e brigaden hade ställts under befäl af öfversten
vid fortifikationsstaten Cedergren, en 56 års man, som förut varit kommendant i
Tavastehus; öfver 1:a brigaden hade öfverstelöjtnant Reuterskiöld tagit befälet.
Gripenberg, som under senaste tiden fört befälet öfver de härstädes samlade trupperna, hade
anordnat ställningen till ett ihärdigt försvar. I dess sydligaste del hade tio kanoner
blifvit uppställda bakom bröstvärn på två öster om Ruona belägna kullar för att
bestryka bron och hålla vägen på andra dalsidan under sin eld. Hela fronten af
ställningen mellan Perala och Takala täcktes af en risskärm, hvilken tjänade såsom skydd
för infanterikedjan, och ur hvilken åtta kanoner på olika punkter tittade fram. Tvärs
öfver vägen till Lintulaks sträckte sig en lång, med fyra kanoner späckad förhuggning,
och äfven i det motliggande skogsbrynet voro förhuggningar här anbragta. På högra
flygeln, vid Ruona, stod 3:e brigaden med dess fyra bataljoner; midten hölls besatt
af 1:a brigadens båda bataljoner, och vänstra flygeln var anförtrodd åt 4:e brigaden,
af hvilken den ena karelska (half-)bataljonen under öfverste Aminoffs befäl vid 
Mänkjärvi bevakade vägen från Lintulaks. Vid Salmi slutligen stod 6:e brigaden dels såsom
allmän reserv, dels med uppdrag att bevaka västra stranden af Kuortanesjön. Vägen
från Alavo bevakades af en till Kuhalampi framskjuten Åbolänsbataljon.

<img>Trakten mellan Lappo och Alavo.</img>

Den 31 augusti bröt Kamenskij upp från Alavo. Kulnev förde såsom vanligt
avantgardet och hade under sitt befäl 3 bataljoner och 2 skvadroner. På något afstånd
följdes han af Eriksson med 5 bataljoner och 2 skvadroner, hvarefter återstoden af
trupperna slutade tåget. Innan Kulnevs skara hunnit till Kuortane kyrka, stötte den
på svenskarnas förposter. Nylands regementes 2:a bataljon hade just aflöst 

åboläningarna i deras nyss omnämnda, till Kuhalampi framskjutna förpostställning, hvilken
de senare ännu icke lämnat. Härigenom kunde båda bataljonerna med förenade
krafter motsätta sig anfallet, huru våldsamt detta än enligt befälhafvarens vana
utfördes. Långsamt och under oafbruten eld drogo båda bataljonerna sig tillbaka till
den långa bron, framför hvilken de upptogos af öfverstelöjtnant Wetterhoff med
Tavastehus regementes lifbataljon och tre kanoner. Kulnev sökte fåfängt först med
kavalleri och sedan med infanteri kringgå svenskarnas vänstra flank; skog och obyggd
hindrade honom att här komma fram. Sedan striden med häftighet pågått fem
timmar, drog Wetterhoff sina trupper tillbaka in i hufvudställningen och antände
bron. Ryssarna sökte förgäfves att följa efter de vikande; kanonerna bakom sundet
bidrogo väsentligt till att hålla dem på afstånd.

<img>I det svenska batteriet vid Ruona.</img>

Under natten framkom Kamenskij med sina hufvudkrafter till Kuortane.
Mörkret hindrade visserligen att göra några iakttagelser rörande svenskarnas ställning,
men då flera af hans underbefälhafvare kände till trakten från deras förra besök
därstädes, uppgjorde han ofördröjligen sin anfallsplan. Han lät under natten på
åkerfältet vid Mustapä uppföra förskansningar för åtta kanoner samt på en udde väster
därom ytterligare placera två kanoner så, att de skulle kunna från sidan beskjuta det
svenska artilleriet vid Ruona. Arbetena skyddades af det i skogsbrynet utvecklade
avantgardet. Så snart dagen grytt, var det Kamenskijs afsikt att låta större delen af
sina trupper under Rajevskijs befäl innanför skogsbrynet afmarschera norrut för att i
riktning mot Takala anfalla sin fiendes vänstra flygel. Denna rörelse skulle
emellertid icke anträdas, förr än de från Lintulaks afsända, under öfverstelöjtnant Lukovs
befäl ställda bataljonerna hunnit fram, och morgontimmarna gingo förbi, utan att de

<img><b>Slaget vid Ruona.</b> 
<i>DEROULÈRE.</i>   I Vinterpalatset i S:t Petersburg.</img>

<img><b>Slaget vid Ruona.</b> 
<i>DEROULÈRE.</i>   I Vinterpalatset i S:t Petersburg.</img>

läto sig afhöra. På västra stranden af Kuortanesjön skulle generalmajor
Kosatschkovskij rycka fram med en bataljon och en skvadron för att från denna sida hota
svenskarnas rygg.

»Då fiendens attaque,» säger Klingspor i sin berättelse till konungen, »tydeligen
gaf tillkänna, att det ej var någon demonstration, utan en verklig föresats att forcera
vår ställning, afreste Eders Kongl. Maj:ts hos mig tjenstgörande General-Adjutant,
General-Majoren Adlercreutz, genast den 31 om aftonen til Kuortane, för att
emottaga Befälet och dirigera försvaret.» Han anlände till trupperna följande morgon
kl. 6. Själf stannade fältmarskalken kvar i Lappo prästgård, och så godt var det.

Då ingen Lukov hördes af, beslöt Kamenskij slutligen att företaga anfallet
utan att invänta honom. Med Erikssons och Jankovitschs till 7 1/2 bataljoner uppgående
afdelningar fördjupade Rajevskij sig i skogsmarken öster om Kuortanedalen. Som
inga kanoner där kunde framföras, söndertogos två stycken och buros af manskapet.
I fronten utvecklade Kulnev sina bataljoner, och bakom dem ställdes Demidov med
reserven, i hvilken ingick ett från Tammerfors nyanländt regemente. Största delen
af kavalleriet ingick äfven häri. Kosatschkovskij anträdde framryckningen med Salmi
såsom mål. När hans trupper väl blifvit satta i gång, ingick kl. 10 underrättelse
från Lukov, att han passerat Sikkila och därefter rönt motstånd af en fiende —
karelska jägarna —, som han långsamt dref tillbaka. Allt var sålunda klart.

Emellertid skuile ryssarna denna gång stöta på oväntade svårigheter. Skogen,
genom hvilken Rajevskijs bataljoner måste arbeta sig fram, var till ytterlighet svår
att tränga igenom, uppfylld som den var af sten och snår omväxlande med sumphål.
Först kl. half 12 nådde de främsta afdelningarna Sipola. Kamenskij lät då artilleriet
på sin vänstra flygel öppna eld, hvilken genast och med kraft besvarades från svenska
sidan, fastän de båda högra kanonerna högeligen besvärades af elden från de båda
på stranden ställda ryska kanonerna. Rajevskij lämnade vid Sipola två bataljoner och
de båda kanonerna samt vid Heroja en half bataljon, hvarefter han med återstoden
kastade sig in i den norr därom belägna skogen. Men här mötte han utom
naturhindren äfven förhuggningarna, och tiden var redan långt liden på eftermiddagen,
när de fem ryska bataljonerna arbetat sig fram till skogsbrynet midt emot
försvarsställningen

Sedan ryssarna hämtat andan och något ordnat leden, trädde de i en lång
linie ut från skogsbrynet på den släta ängen. De befunno sig nu midt framför
savolaksarnas ställning. De här stående kanonerna öppnade genast eld, hvilken eld blef
så mycket obehagligare för ryssarna, som desse på denna del af slagfältet icke ägde
en enda kanon till sitt förfogande. De måste framåt eller tillbaka och valde såsom
tappre kämpar den förra riktningen. Men nu utspydde förhuggningarna en ursinnig
eld, och det dröjde icke länge, förr än ryssarna hasteligen måste vända om och söka
skydd i skogen. Uppmuntrade af denna framgång, bröto savolaksarna nu fram och
<img>Slagen vid Ruona och Salmi.
Den 1. September. <i>Svenskarnes ställning. Ryssarnes anfall.</i>
Den 2. September. <i>Svenskarnes ställning. Ryssarnes utveckling till anfall.</i></img>

följde sina motståndare hack i häl, hvarvid en grupp ryssar blef afskuren och tagen.
I detta anfall deltog äfven åboläningarnas 2:a bataljon, som hade sin plats närmast
till höger om savolaksarna. Ryssarna voro för mycket i oordning och förföljdes för
tätt för att kunna hålla stånd i skogsbrynet, utan genom skogen gick deras återtåg
samma väg, som de kommit.

När Adlercreutz såg, att högra flygeln, om än med förluster, kunde bibehålla
sin ställning, under det vänstra flygeln gick till anfall, framsände han ur midten den
andra Åbolänsbataljonen och den till 3:e brigaden hörande Nylandsbataljonen och gaf
dem riktningen mot Heroja by. Med full insikt om denna punkts betydelse, ty om
den föll i svenskarnas händer, skulle de sprängt den ryska linien i två delar, kastade
Rajevskij in i byn alla trupper, som funnos till hands. Anfallet utfördes med
utomordentlig tapperhet, men försvaret blef icke mindre förtvifladt, och den hårdnackade
kampen slutade därmed, att angriparna blefvo drifna ur byn, hvilken ryssarna äfven
lämnade, sedan eld där utbrutit på flera ställen. Nu hade savolaksarna trängt fram
genom skogen, så att den svenska linien från sjön Nisous' norra spets sträckte sig i
nordlig riktning utefter skogsbrynet. Ryssarna höllo sig utanför det andra
skogsbrynet, och Rajevskij samlade sitt fåtaliga folk i byn Sipola, där han äfven ställt de
båda medförda kanonerna.

Till Kamenskij hade han sändt bud på bud med begäran om hjälp, och han
hade äfven fått 2 skvadroner, för hvilka han likväl icke hade något användande.
Slutligen fick han till sig infanteri från avantgardet — det ersattes där ur reserven —,
men innan detta hann fram, utförde svenskarna ett nytt anfall, i hvilket 2:a
Tavastehusbataljonen under den tappre Wetterhoff, som här blef svårt sårad, och 1:a 
(half-)bataljonen af Savolaks infanteri under kapten Aminoff äfven deltogo. Två gånger
stormades Sipola, men lika många gånger återtogo ryssarna byn, hvarefter det
inbrytande mörkret gjorde slut på striden och svenskarna drogo sig tillbaka till sin
ursprungliga ställning.

Striden hade utkämpats med synnerlig tapperhet på båda sidorna, och ledningen
lämnade denna gång föga öfrigt att önska. Försvaret var anordnadt med skicklighet
och omsorg, och motanfallet utfördes i rätt tid och på riktigt ställe. Men var det
väl möjligt för svenskarna att trots slagfältets gynnsamma beskaffenhet här besegra
eller ens drifva tillbaka en nära dubbelt öfverlägsen fiende<footnote>Såsom ofvan 
blifvit nämndt, måste svenska hären här uppskattas till minst 5,000 man och den ryska 
till 9,000. Adlercreutz uppskattade sin egen styrka till 3,400 och ryssarnas till 7,200
man, men afser antagligen endast den, som tog verklig del i slaget. Ryssarna anslogo 
svenskarnas styrka till 7,000 man med 30 kanoner och angifva sin egen äfven till 7,000 
man.</footnote>, hvilken kunde
tillgodogöra sig skogsbrynen och byarna, då det gällde att värja sig mot svenskarnas
anfall? Säkerligen icke. Och äfven om Adlercreutz lyckats spränga sin motståndares
linie, skulle dennas ena del haft återtågsvägen öppen till Lintulaks, därifrån 
förstärkning snart kunde komma, under det hela den svenska styrkan hade fastlästs af den
mellan Ruona och Kuortane stående ryska vänstra flygeln. Annorlunda hade
förhållandet varit, om Adlercreutz haft hos sig alla på Kristinestadsvägen obehöfliga
trupper, och om Lintulaksvägskälet säkert hållits af svenskarna. Under de verkliga
förhållandena synes han haft allt skäl att inskränka sig till en afvärjande försvarsstrid,
som visserligen kunnat fortsättas huru länge som helst, men dock alltid med tanke
på återtåg, ty detta kunde under inga förhållanden undvikas, om ryssarna med kraft
trängde fram på båda vägarna från söder och öster. Så öfverlägsna som de voro,
skulle de utan stor svårighet från Lintulakshållet kunnat för svenskarna afskära
återtågsvägen öfver Salmi och innesluta dem i den trehörning af vägar, inom hvilken
de stodo.

<img>Bivacken vid Salmi.
P. Larsson-Palm.</img>

Sanningen häraf synes bäst däraf, att Adlercreutz efter den heta striden med
dess ovanligt stora förluster icke ansåg sig stark nog att mottaga ett förnyadt anfall,
allra helst när underrättelse på aftonen ingick, att Aminoff nödgats lämna ställningen

vid Mänkjärvi och häftigt påträngdes af, som det sades, 2,000 man, äfvensom att
1,000 man väster om Kuortanesjön framryckte mot Salmi. Kl. 12 på natten lät han
därför hela hären bryta upp och flytta sig till Salmi, dit ankomsten skedde kl. 2,
och där trupperna fingo söka hvila och vederkvickelse på den genomblöta marken.
Natten var kolmörk, och det regnade oafbrutet, hvarigenom de af flera nätters
bivackerande uttröttade trupperna blefvo synnerligen medtagna, allra helst då till
tröttheten sällade sig sorg och harm öfver att draga sig tillbaka efter en, som man med
fullt skäl antog, vunnen seger. Litet hvar erfor den bittra känslan af, att man nu
befann sig vid början af slutet. I den öfvergifna ställningen underhöllo vaktposterna
fortfarande bivackeldarna och skulle först vid dagningen draga sig undan bakom de
af Tavastehus' jägarbataljon under öfverstelöjtnant Adlercreutz vid vägskälet öster om
Salmi utsatta förposterna.<footnote>Det krigsråd, hvars flertal skulle styrkt 
Adlercreutz i hans afsikt att anträda återtåg, men mot hvars beslut flera af 
befälhafvarna skulle gjort invändningar, omnämnes icke i generalens berättelse om 
händelserna. De äldre svenska författarna spara icke på uttrycken för att ådagalägga 
sitt missnöje öfver detta »obetänksamma återtåg», och en af dem utbrister: »Huru olika
hade ej den första September tecknat sig, om bland oss funnits någon Kulnev. Den finska 
hären skulle då jublande hafva trängt sin flyende fiende på lifvet, de afskurna ryska 
fördelningarna troligen fallit i våra händer och en herrlig seger möjligen krönt våra 
mödor». Det är, såsom ofvan visats, föga troligt, att så skett. Kamenskijs tanke på 
återtåg — befallning därom gafs icke under natten — hade säkerligen vikit, när han fått 
veta, att Lukov framkommit, och båda härarna skulle kvarstått midt emot hvarandra, tills 
den ena sett sig i stånd att förnya anfallet. Adlercreutz' läge var det svåraste, man 
gärna kan tänka sig.</footnote>

Äfven Kamenskij hade fått det intrycket af den häftiga striden, att hans fiendes
ställning knappast var möjlig att öfverväldiga, och dessutom saknade han alla
underrättelser från de båda afdelningarna på sidorna, Lukovs och Kosatschkovskijs, hvilka
han fruktade blifvit besegrade, och hvilka han såg sig urståndsatt att understödja.
Han beslöt på grund häraf att afvakta daggryningen för att vidtaga de åtgärder, som
kunde betingas af omständigheterna, men för att trossen icke skulle vara till hinder
vid ett återtåg, afsändes den ofördröjligen till Alavo. Men den, som icke sof efter
dagens ansträngningar, det var Kulnev. Enligt sin vana undersökte han personligen
postkedjans ställning. Han riktade därvid blicken på de svenska bivackeldarna på andra
sidan dalen. På en gång flammade de upp, men sedan aftogo de i styrka och brunno
allt mera ojämnt. Försiktigt närmade han sig den svenska förpostkedjan och fann den
glesare än vanligt, och i bivackerna märktes ingen rörelse. Hans vana blick anade
fiendens aftåg, och detta bestyrktes af andra spaningar. Genast hastade han till sin
öfvergeneral med det glada budskapet, och denne befallde, att alla trupper vid
daggryningen skulle stå marschfärdiga, samt att Kulnev och Lukov med sina afdelningar
skulle skynda fram för att skaffa reda på, hvart svenskarna tagit vägen.

Lukov hade nu låtit höra af sig. Han hade på morgonen brutit upp från
Sikkila och vid Mänkjärvi träffat på Aminoffs karelare, hvilka under oafbruten strid
så länge uppehållit honom, att han först vid mörkningen hann fram i höjd med de
ryska truppernas högra flygel. På den andra flygeln hade Kosatschkovskij endast
med svårighet kunnat arbeta sig fram i en svårtillgänglig skogstrakt, där han råkat
på villovägar, och hans främsta patruller nådde på aftonen stranden midt emot Salmi.

När Adlercreutz från ställningen vid Ruona drog sig tillbaka till Salmi, skedde
detta för att där, i bakre hörnet af vägtrekanten intaga en ny ställning, hvars
utsträckning bättre lämpade sig för storleken af hans trupper, och där han mindre än
i den förra ställningen löpte fara att blifva afskuren. Den nya ställningen utgjordes
af en hög, mestadels skogbevuxen sandås, hvars östra kant från den mellan landsvägen
och Kuortanesjön belägna Salmi by sträcker sig något mera än 1,200 meter i nordlig
riktning till gården Jylhä, hvarefter den småningom utplattas och dess skogsklädnad
utbreder sig äfven österut. Från sjön ända hit skiljer en omkring 600 meter bred
ängsmark de båda skogsbrynen (se kartan sid. 298).

Det var på denna ås Adlercreutz låtit sina trupper intaga ställning. På högra
flygeln, vid Salmi by stodo 1:a brigadens båda bataljoner tillika med tre kanoner,
för hvilka bröstvärn var anordnadt liksom vid Jylhä för återstoden af artilleriet. Kring
detta utbredde 4:e brigaden sina linier, och till vänster om denna i skogen hade
Nylandsbataljonen och Nylands jägare fått sig platser anvisade för att hindra en
omfattning af den ömtåliga vänstra flygeln, hvilken icke hade något stöd i marken
och var af så mycket större betydelse, som återtågsvägen, Lappovägen, gick bakom
ställningen, mellan denna och sjöstranden. I reserv bakom midten stod Tavastehus'
regementes lifbataljon och den del af 6:e brigaden, som möjligen kunde släppa
Kosatschkovskij ur sikte. I sin framskjutna förpostställning kvarstod Tavastehus'
jägarbataljon med två kanoner.

Af de på morgonen från den utrymda ställningen återvändande posterna fick
Adlercreutz underrättelse om, att ryssarna icke följde efter. Han ångrade då, att han
så tidigt utrymt ställningen vid Ruona, och befallde 1:a brigaden att åter besätta
densamma. Men de båda Åbolänsbataljonerna hade icke hunnit utanför förpostlinien,
förr än från denna anmäldes, att ryssarna voro i framryckning.

Det var Kulnev, som nu kl. 6 på morgonen ryckte fram med 5 1/2 bataljoner
och några skvadroner. Molnen hängde tunga och svarta öfver jorden och utgöto
allt fortfarande sitt innehåll på den genomblöta marken och de genomvåta
människorna. De tavastländska jägarna hade utsträckt sin kedja öfver båda vägarna och
mottogo fienden med tapperhet, fastän fängkrutet i regnet icke ville brinna.
Öfvermakten var dock för stor, och kedjan måste långsamt vika genom skogen. Då
kommo åboläningarna till hjälp, och kompani efter kompani kastades in i striden
på tavastländingarnas högra flygel. Adlercreutz, som tidigt var på platsen, lät förleda
sig att sända fram ännu mera trupper till förposternas understöd, hvarigenom striden
kom att utspinna sig framför den valda ställningen, i en skog, där svenskarna icke
hade några fördelar framför sina motståndare. Sålunda ilade på vänstra flygeln till
förpostkedjans understöd först Savolaks 3:e infanteri-(half-)bataljon, förd af löjtnant
Orbinski, som genast störtade död till marken, och strax därefter Karelens 2:a
jägar-(half-)bataljon. En kanon fördes äfven fram på vägen, och genom alla dessa
ansträngningar hejdades ryssarnas anfall. Striden blef stående och fortgick på detta sätt
under fem timmar.

<img>Kulnev upptäcker, att svenskarna utrymt ställningen vid Ruona.  
Nils Kreuger.</img>

Adlercreutz begaf sig själf fram till de stridande och befann sig omedelbart
bakom kedjan, när denna plötsligt blef genombruten helt nära vägen. Ryssarna
kastade sig öfver kanonen och stjälpte omkull några ammunitionskärror för att spärra
vägen för Adlercreutz. Denne och hans stabsofficerare nödgades draga sablarna och
i skogen bana sig väg genom den framstormande hopen af ryssar, hvarvid adjutanten,
löjtnant Klingspor föll i fiendens händer. En framrusande reservafdelning hejdade
visserligen ryssarna, men de svenska afdelningarna voro så medtagna och hade lidit så
stora förluster särskildt i officerare, att Adlercreutz fann sig nödsakad att vid 11-tiden
anbefalla deras återtåg in i ställningen. Tagen i sin högra flank af en trupp 

savolaksare, fann Kulnev äfven för godt att draga sina trupper tillbaka, och sålunda blef
det för några timmar tyst på slagfältet, där man nu endast förnam regnets plaskande.

Kulnev hade kommit till tydlig insikt om, att han icke genom ett rent
frontalanfall kunde besegra sin motståndare. Han afdelade därför major Chudinskij att med
tio kompanier genom skogen söka omfatta svenskarnas vänstra, känsligaste flygel.
Fyra kompanier skulle sysselsätta deras högra flygel och återstoden, när omfattningen
gjort tillbörlig verkan, ingripa i midten. Det dröjde emellertid ända till kl. 2, förr
än Chudinskij hann fram, och ända till dess fortfor tystnaden. Kulnev var sysselsatt
med att skaffa fram kanoner till infanteriets hjälp. När Chudinskij hunnit fram,
började striden på tecken af Kulnev utefter hela linien. Högra flygelgruppen gick på
med fart och kraft, men på svenska sidan möttes anfallet med friska reserver och
fick ingen framgång. På ryssarnas vänstra flygel gick det icke heller bättre. Då
framförde Kulnev sina kanoner i midten mot den svenska ställningen vid Jylhä gård,
men där upptog det svenska artilleriet med full kraft kampen, och de med stormsteg
anryckande stora massorna, om hvilka de svenska berättelserna tala, kunde intet
uträtta. Utan tvifvel skulle striden af sig själft afstannat och ryssarna under stora 
förluster nödgats draga sig tillbaka, om icke svenskarna vid 5-tiden frivilligt utrymt sin
ställning, hvarigenom deras verkliga seger gaf dem intrycket af ett nederlag, under
det ryssarna tillskrefvo sitt misslyckade anfall en lysande seger.

Med denna högst besynnerliga tilldragelse förhöll det sig sålunda.

Under det Klingspor i sitt kvarter i Lappo prästgård hörde ljudet af kanonerna
vid Salmi och var orolig öfver stridens utgång, mottog han ett meddelande från
öfverstelöjtnant v. Otter hvari denne enligt Klingspors egna ord »gaf tillkänna, att
han under sin marche från Mumjärwi (Nummijärvi) blifvit attaquerad och afskuren
från Brigaden samt Kauhajocki borttaget». På grund häraf, fortsätter öfvergeneralen,
»fann jag att fienden möjeligen kunde hit framtränga, då jag icke ägde mer än 2:ne
små Batailloner, hvarmed motstånd på Ilmola-vägen kunde göras, och befallde jag, i
anledning häraf, General-Majoren Adlercreutz att göra sin retraite till Lappo». Det
vill säga, på denna lösliga uppgift om en fientlig trupprörelse på en sidoväg, där
icke mindre än 2:a brigaden, Vegesacks fördelning och Gyllenbögels detaschement
stodo, afbryter högste befälhafvaren, utan att känna ställningen på slagfältet, en strid,
som sannolikt skulle blifva afgörande för krigets utgång. Något mera underhaltigt i
krigföringsväg torde man få söka efter i alla tiders häfder.

Adlercreutz, som endast två dagar varit borta från högkvarteret, borde kunnat
bedöma värdet af den meddelade upplysningen — om han fick del af densamma —,
men det var naturligtvis icke lätt för honom att åsidosätta sin befälhafvares 
ovillkorliga befallning, och dessutom ingick det icke i den tidens vanor, att underbefälhafvarna
skulle tänka för sig själfva.<footnote>Märkvärdigt nog har ingen af de författare, som 
så skarpt klandra Adlercreutz för återtåget från Ruona, ett omildt ord kvar för 
återtåget från Salmi.</footnote> Alltnog, återtåget anbefalldes och utfördes 
mönstergillt, hvartill väsentligt bidrog, att de svaga ryska afdelningar, som efter obetydlig
hvila kämpat i tolf timmar, icke hade kvar några krafter. Först drogs midten tillbaka,
och därvarande trupper ersattes af 1:a brigaden; sedan följde vänstra flygeln, af
hvilken två bataljoner blefvo glömda och omringade af ryssarna men dock lyckades trassla
sig undan. Slutligen tryggade 1:a brigaden såsom arriergarde återtåget, hvilket
fortsattes 15 km. till Tiistenjoki, där de dödströtta kämparna åter fingo söka hvila på de
genomdränkta fälten.

<img>Adlercreutz i striden vid Salmi.  
Nils Kreuger.</img>

Ryssarna förföljde endast obetydligt. Kosatschkovskij kom fram till stranden
midt emot Salmi men ingrep icke i striden. Kamenskij och hufvuddelen af hans
trupper voro under hela dagen fullkomligt overksamma.

De under tre dagar upprepade striderna, af hvilka särskildt den mellersta var
ofantligt seg och förlustrik, hade sprängt stora luckor i de kämpandes led. På svenska
sidan uppgifvas förlusterna till 22 officerare och omkring 800 döde och sårade jämte
100 fångar. Ryssarna erkänna en förlust af 17 officerare och 827 man, af hvilka 51
fångna. Med de alldeles oefterrättliga sjukvårdsanordningar, som voro vidtagna
åtminstone i svenska hären, där på läkare och andra i sjukvård kunniga personer rådde

nästan lika stor brist som på förbandsmedel och läkemedel, är det mer än sannolikt,
att en stor del af de sårade, hvilka dessutom lämnades kvar på platsen, gingo en snar
död till mötes. 

Kännbarare än förlusten i människor, huru smärtsam denna än må hafva
varit, blef den förlust i andlig kraft, som dessa strider tillfogade den svensk-finska
hären och det finska folket. Hvilka ansträngningar och umbäranden soldaten än
fördragit, med hvilken tapperhet och hvilket dödsförakt han än stormat fram i 
kulregnet, ja fastän han besegrat en dubbelt öfverlägsen, tapper och krigserfaren
motståndare, så hjälpte det till ingenting. Återtåg, liktydigt med nederlag, blef i alla fall
hans lön, och nu såg den dystre, grubblande finnen allt i svart. Och samma intryck
gjorde underrättelsen om händelserna på befolkningen. Nu vred bonden sina händer
och gaf allt förloradt. Hvad tjänade det väl till att kämpa mot det oblida öde, som
gaf Finland till pris åt moskoviten? 

På ryska sidan verkade underrättelsen om de båda segrarna, som man i
verkligheten fått till skänks, men som det nu hette, att de tappra trupperna tillkämpat
sig, synnerligen lifvande, och den misstämning, som hela sommarens olyckliga fälttåg
medfört, var nu med ens bortblåst. Kamenskij hade räddat ställningen och var
dagens hjälte.<footnote>Bulletin af den 7 och 16 september (med Adlercreutz' rapport), 
Montgomery, II sid. 1 (med karta), Aminoff, sid. 59 (med karta), Björnstjernas 
anteckningar, I sid. 327. Michailovskij-Danilevskij, sid 89 (med karta).</footnote>

*

På morgonen den 2 september, när kanondånet redan tydligt förnams från
Salmi, inträdde adjutanten i högkvarteret, major Björnstjerna i fältmarskalkens rum i
Lappo prästgård och öfverlämnade till honom ett bref från konungen. Björnstjerna
hade efter en beskickning till Stockholm den 23 augusti blifvit skickad tillbaka till
Klingspor med det bref, som han framlämnade, och som utgjorde svar på dennes
den 22, efter Karstulastriden afsända bref (se sid. 288).

Med all den ifver, af hvilken den gamle mannen var mäktig, grep han brefvet,
bröt det och läste det under alltjämt ökad ansträngning att behärska sin
sinnesrörelse; men slutligen sveko honom krafterna, han fällde papperet till golfvet och
slog med en förtviflans åtbörd ihop händerna utropande: »Skall jag drifva fienden
inom de gränser, öfver hvilka han aldrig bort framtränga?» Björnstjerna, som icke
kände brefvets innehåll, greps af det på samma gång tragiska och komiska i gubbens
åtbörd, så att han icke kunde återhålla ett högljudt skratt, något som den andra 
godmodigt förlät.



Men hvad innehöll väl detta märkliga bref? Jo, jämte en del uppstyltade fraser
och hätska tillmälen mot fienden åtskilligt, som ganska nära berörde konungen själf,
och som dessutom utgjorde en förkastelsedom öfver hans egna åtgärder. »Vid de
senast förefallna träffningar,» skrifver den senare bland annat, »har jag igenkännt det
mannamod och ståndaktiga oförtrutenhet, som utmärker Finska arméen, och som
äro oskiljaktiga från denna tappra och aktningsvärda nation. Men jag igenkänner ej
af edert bref utaf d. 22 den glada förhoppning och den rådiga omtanka, som hittills
utmärkt eder. Ni anser nu Finnland likasom förloradt, och tänker endast uppå att
frälsa Arméen sjöledes, och lemna mina Finske trogna undersåtare till ett rof för den
grymmaste af alla fiender» o. s. v. Och efter ett öfverflöd af innehållslösa fraser
fortsätter konungen: »Min vilja och uttryckliga befallning är, att Finnland skall försvaras:
sättet därtill är af <i>mig</i> redan föreskrifvit,<footnote>Icke kunde väl 
instruktionen af den 4 februari ännu äga giltighet, och någon senare var
icke utgifven.</footnote> och det skall vid ansvar lända till
efterrättelse; inga medel få dertill af eder uraktlåtas, inga ursäkter frambäras, då jag å min
sida gör, och skall göra allt,<footnote>Konungens alla åtgärder bestodo i några planlösa 
och gagnlösa landstigningar i södra Finland.</footnote> för att frälsa detta land och detta trogna folk» o. s. v.
»Om eder egen hälsa,» tillägger konungen, »fordrar lugn och stillhet, så är Herr
Grefven mästare att sjelf skilja sig från en armée, som täflat att fullgöra sina pligter
på det mest ärofulla sätt, — — — att dela med eder den största lager, som
någonsin af krigare blifvit skördad». Och till slut tillägger konungen: »Jag säger det ännu
en gång, att om Finnlands innebyggare skola bereda sig och efterkommande en
lugnare framtid, skola dessa barbariska Moscoviter återkastas inom de gränser,
hvaröfver de aldrig bort framtränga.» O. s. v.<footnote>Björnstjernas anteckningar, I sid. 313 och 328.</footnote>

Hvad säges väl om allt detta?

Visserligen skref Klingspor i sin berättelse till konungen af den 7 september,
att »Eders Kongl. Majestäts vapen behållit sin urgamla ära», äfvensom »att endast
fiendens högst betydliga öfverlägsenhet och dess framträngande till Kauhajoki, varit
de orsaker som föranlåtit mig draga Arméen tillbaka emot Lappo», men det var
tydligt för hvar och en och icke minst för öfverbefälhafvaren själf, att ett verkligt
motstånd här var lika omöjligt som vid Salmi.

Oaktadt Klingspor mottagit ett fullkomligt afslag på sitt förslag rörande härens
inskeppning och icke ägde några fartyg till sitt förfogande, vidblef han sin i brefvet
till konungen följda tankegång och lät återtåget gå mot Vasa. Detta beslut gillade
så väl Aminoff och Adlercreutz som Vegesack, hvarför det beslöts, att den sistnämnda
skulle kvarstå vid Lappfjärd för att skydda härens högra flank mot anfall söderifrån.
Skulle utsikten att undkomma sjövägen slå fel, borde hären, såsom Aminoff säger, 

»i en sådan formidable ställning afbida fienden för att slå oss igenom antingen åt
Norr eller till Södra Finland, ehuru förtviflat det senare ser ut — —». Adlercreutz
instämde i planen »såsom det enda möjliga nu mera».<footnote>Danielson, 
sid. 442.</footnote> På grund af detta beslut
lät Klingspor Adlercreutz den 5 skrifva till Fieandt: »Tit. bör — — icke våga någon
afgörande affair emot öfverlägsen Styrka, utan retirera steg för steg på Gamle Carleby
samt genom Kronoby till Ny Carleby, N. B. steg för steg; men högst angeläget är
att skicka ett litet Detachement af 50 man Infanterie och 12 Dragoner, som retirera
på andra sidan om Gamle Carleby, på vägen åt Uleåborg, som småningom drager
sig undan, förstör alla Broar, fatta Posto bakom Strömmar, till de blifva tvungne att
vidare retirera» o. s. v.<footnote>Fieandts Relation.</footnote>

<img>Klingspor mottager i Lappo prästgård konungens bref.  
D. Ljungdahl.</img>

Den 3 september anlände de i återtåg stadda trupperna till Lappo, hvarifrån
de redan följande dag fortsatte marschen på Vasavägen med undantag af 1:a brigaden,

som gick norrut till Kauhava och förstärktes med den från Kauhajoki komna 2:a
Björneborgsbataljonen, samt 3:e brigaden, som i egenskap af arriergarde fick kvarstå
vid Lappo. Vid Ilmola kvarstod v. Otter med sina österbottningar. Samma dag,
den 4, mottogo Palmfelt och Gyllenbögel men icke Vegesack befallning att genast
afgå till Lillkyro. Högkvarteret flyttades till Ylistaro, och härifrån skrifver Klingspor
till Adlercreutz, som stannat vid Lappo: »Efter sig nu företeende omständigheter
lärer du min k. Bror agera, och företaga retraite eller stå kvar, jag kan ej dömma
derom nu emedan jag ej vet hur det sig förhåller med v. otter» o. s. v. Och vidare
tillägger han: »Jag har gifvit ordres — — — om plans uppgiörande för försvar vid
lill kyro, och närmare vasa».<footnote>Meddelanden från Kongl. Krigsarkivet, 
I sid. 66.</footnote> Till konungen anmäler han den 7, att han, »för att,
i händelse fienden gör mine af attaque och påtränger, lättare kunna concentera Arméen
ikring Wasa och efter möjligheten försvara den trakten, låtit Arméen taga följande
ställning:» Vegesack i Lappfjärd med avantgarde på vägen till Kauhajoki, 2:a brigaden
(2 bataljoner) och Gyllenbögels detaschement på väg till Lillkyro, v. Otter i Ilmola,
3:e brigaden i Lappo, 1:a brigaden (3 bataljoner) i Kauhava och Fieandts detaschement
i Perho. Dessutom stodo 4:e och 6:e brigaderna i Ylistaro. Till Ny Karleby hade
två kanonslupar afgått från Sideby (nära Ömossa).<footnote>Bulletin af den 16 september.</footnote>

Det har synts mången oförklarligt, huru Klingspor, som ständigt hade en sådan
fruktan att blifva oroad på sin återtågsväg, kunde alldeles släppa förbindelserna norrut
och ställa återtåget för alla sina trupper på Vasa, allra helst då han icke kunde hysa
någon förhoppning om, att konungen skulle sända honom fartyg för härens
öfverförande till Sverige. Sedermera har Klingspor i sin berättelse till konungen af den
30 september påstått, att han vidtagit denna åtgärd för att kunna draga till sig
Vegesacks fördelning, för att undanskaffa de i Vasa upplagda förråden, och för att
vilseleda fienden, hvarefter återtåget skulle fortsättas norrut.<footnote>Montgomery 
tager denna förklaring för god, II sid. 16, och märkvärdigt nog gör Björnstjerna så 
äfven, I sid. 334.</footnote> Men Vegesack fick först
den 9 befallning att afgå till Lillkyro, dit han likväl hade 120 km., och befallningen
till Fieandt att upprifva broarna mellan Gamla Karleby och Uleåborg upphäfdes icke
(kan man förutsätta, att detta skett af glömska?). Nej, först efter inhämtande af
Aminoffs noggranna dagboksanteckningar finner man, att planen om återtåget till
Vasa fattades med full afsikt att utföra den, om också möjligen i ett förtviflans
ögonblick. Någon tanke på att ur flankställningen vid Vasa med samlad styrka
och vid gynnsamt tillfälle anfalla motståndaren för att besegra honom synes icke
föresväfvat någon; man tänkte endast på möjligheten att för egen räddning slå sig
igenom, om annan utväg icke fanns. Men i sammanhang härmed skrifver Aminoff
under intrycket af den allmänna hopplösheten: »En död soldat är förlorad för staten, 
men en soldat, som efter ett tappert försvar ger sig, då han icke mera kan göra
motstånd, är ännu senare i stånd att tjäna fosterlandet.»

Till lycka för svenskarna voro ryssarna så medtagna af de ansträngande 
marscherna och striderna, att de under flera dagar icke förmådde röra sig ur fläcken,
och sedan gingo de i snaran, om en sådan verkligen var utlagd. Innan vi gå att 
skärskåda de härigenom framkallade rörelserna, drages vår uppmärksamhet emellertid
ännu en gång nedåt Lappfjärd.

Här hade de båda ryska kustdetaschementen, Uschakovs och Bibikovs, i slutet
af augusti blifvit förstärkta med hvar sitt infanteriregemente och den förra äfven med
en skvadron, hvarefter de anbefalldes att rycka framåt. Den 4 september anföll 
Bibikov Vegesacks vid Ömossa stående förpostbataljon och dref den efter häftigt
motstånd till hufvudställningen vid Lappfjärd, hvilken ryssarna afstodo från att anfalla.

Under det Uschakov sändt en del af sin styrka efter v. Otter åt Ilmolahållet,
begaf han sig med återstoden åt Lappfjärd och påträffade Palmfelt med dennes båda
bataljoner och fyra kanoner i en utbredd ställning bakom Paljakka mosse. Den 4
september gingo ryssarna till anfall mot densamma men afvisades eller drogo sig
själfmant tillbaka, hvarefter svenskarna gjorde en stöt framåt. Ryssarna drogo sig
härefter tillbaka till Kauhajoki. På beslutet härom inverkade möjligen underrättelsen, 
att Gyllenbögel var ute på ströftåg mot Nummijärvi, där ryssarnas tross stod under
svag betäckning.

Den 4 på aftonen ingick, såsom redan blifvit nämndt, befallning till Palmfelt
och Gyllenbögel att afgå till hufvudhären. De flyttade därför följande dagen sina
trupper till Lappfjärd och gingo den 6 till Nerpes, hvarefter de utan vidare brådska
öfver Pörtom fortsatte till Vasa. Vegesack kvarstannade vid Lappfjärd, och ryssarna
läto sig icke afhöra.<footnote>Mankell, II sid. 225, Michailovskij-Danilevskij, sid. 96.</footnote>

Först den 8<footnote>Michailovskij-Danilevskij säger den 3, men denna uppgift motsäges 
både af Suchtelen och alla svenska författare. De ryska författarnas tidsuppgifter för 
dessa dagar äro mycket sväfvande.</footnote> närmade sig Kamenskijs avantgarde Lappo, som genast
utrymdes af den svenska brigaden, hvarefter denna drog sig tillbaka till Kruovi. För
Kamenskij fanns enligt hans egen berättelse, nu tre sätt att gå till väga: antingen att 
med samlad styrka inslå vägen till Ny Karleby för att uppnå svenskarnas återtågsväg,
att med samlad styrka följa efter svenskarna och söka strid eller slutligen att med
hufvudkrafterna följa svenskarna, under det mindre afdelningar hotade deras
återtågsväg och förmådde dem att draga sig undan. Lyckligtvis för svenskarna handlade
Kamenskij här såsom en ganska medelmåttig fältherre, ty hans af honom själf
omtalade fruktan, att fienden öfver Lappo skulle kasta sig in på hans återtågsväg,
bevisade, att han ännu icke lärt tillräckligt känna sin motståndare. Erfarenheten från de 
senaste striderna hade lärt honom, huru förlustrik och föga afgörande en strid kunde
blifva, och därför undvek han den andra utvägen. Han valde i stället den tredie
och »förföljde svenskarna långsamt och beräknande», såsom den ryska
historieskrifvaren säger. För att locka dem norrut afdelade han Kosatschkovskij att med 5
bataljoner och 1 skvadron (omkring 2,000 man) öfver Kauhava och Neder Härmä
framrycka mot Ny Karleby, samtidigt med att Vlastov anbefalldes att häftigt förfölja
Fieandt ända till Gamla Karleby. Den 9 fortsatte ryssarna sin framryckning, hvilken
nu icke så snart skulle afbrytas.

<img>Trakten mellan Ny Karleby, Vasa och Lappo.</img>

Samtidigt med att den svenska 3:e brigaden under den 8 gick tillbaka från
Lappo till Kruovi, lämnade v. Otter Ilmola och slog in vägen till Ylistaro.
Högkvarteret flyttades från sist nämnda ställe till Lillkyro. 




Om planen att rikta återtåget mot Vasa var väl grundad, så borde Klingspor 
varit fullt tillfredsställd med ryssarnas åtgärder. Emellertid synes hans belåtenhet
icke varit synnerligen stor, ty redan den 8 på aftonen sändes ilbud till Vegesack att
ofördröjligen och så hastigt som möjligt afgå till Lillkyro. Detta tyder lika väl på
afsikten att anträda marschen norrut, som att upptaga strid.

Under den 10 och natten till den 11 samlades härens hufvuddel vid Lillkyro
på det sätt, att 3:e brigaden gick tillbaka från Kruovi, vid Ylistaro passerade 4:e
brigaden, tog 6:e brigaden med sig och fortsatte på Kyroåns norra strand till byarna 
Hyripelto och Kalsila, strax sydost om Lillkyro, där de inträffade på morgonen.
Samtidigt härmed fortsatte österbottningarna på södra åstranden vägen till Lillkyro.
4:e brigaden, som var förlagd i Tuokkola (sydväst om Ylistaro) och kringliggande
byar, måtte illa skött sin bevakning, ty kl. 1 på middagen blefvo flera afdelningar
oförmodadt öfverfallna i sina kvarter. De ordnade sig emellertid hastigt, kastade den
näsvise fienden tillbaka och anträdde återtåget, hvilket på södra åstranden fortsattes
till närheten af Lillkyro, dit de framkommo på morgonen den 11. Sent på aftonen
den 10 anlände 2:a brigaden och Gyllenbögels detaschement — Gyllenbögel hade
nu blifvit major — till byarna strax väster om Lillkyro, och vid samma tid anlände,
den svenska fördelningen, såsom Vegesacks trupper nu mera kallades, till Toby,
sydost om Vasa. Generalen hade på morgonen den 9 mottagit befallningen att
skynda till Lillkyro och genast anträdt marschen. På två dagar hade hans trupper
tillryggalagt 95 km.

I Klingspors högkvarter var man den 10 som bäst sysselsatt med anordningar
att befästa ställningen vid Lillkyro, då en af Fieandt från Kaustby afsänd anmälan
ingick, hvari han omförmälde, att han på grund af fiendens öfverlägsna styrka med
det allra första ämnade uppbryta och på grund af befallningen från högkvarteret afgå
till Kronoby. En bataljon af Västmanlands regemente, som skulle landstiga vid
Gamla Karleby och ställas under Fieandts befäl, anbefalldes af honom att förstöra
befästningarna vid sagda stad och möta vid Kronoby. Fänrik v. Fieandt skulle,
anmäldes vidare, med 50 man infanteri och 12 dragoner slå in vägen till Uleåborg och
förstöra alla broar mellan Gamla Karleby och denna stad. Ungefär samtidigt ingick
äfven meddelan från 1:a brigaden, att denna nödgats lämna ställningen vid Neder
Härmä och var på återtåg till Ny Karleby.<footnote>Gripenbergs Journal.</footnote>

Med dessa oroande nyheter förhöll det sig på följande sätt.

Öfverstelöjtnant Reuterskiöld hade med den nu mera af två Åbolänsbataljoner,
2:a Björneborgsbataljonen, en skvadron och fyra kanoner bestående 1:a brigaden
dragit sig till Kauhava, hvarifrån han vid ryssarnas annalkande den 9 fortsatt till
Neder Härmä och där tagit ställning bakom ån. Kosatschkovskij följde med sitt
detaschement efter, dref i daggryningen den 10 de finska förposterna bakom ån och

gjorde ända till kl. 4 på eftermiddagen fåfänga ansträngningar att tränga öfver ån.
Slutligen lyckades detta på finnarnas högra flygel, och öfverstelöjtnant Reutercrona,
som under Reuterskiölds iråkade sjukdom öfvertagit befälet, såg sig då nödsakad att
draga trupperna tillbaka till Öfver Jäppo. Där infann sig följande morgon öfverste
Palmfelt och återtog befälet. Under återtåget förstördes flera broar, hvarigenom
ryssarna hindrades att under den 11 oroa brigaden.

<img>Öfverläggningen i Lillkyro den 11 sept.  
P. Larsson-Palm.</img>

Då ryssarna endast svagt förföljde Fieandt, gick han under de första
septemberdagarna åter framåt, och hans förposter utkämpade smärre strider med ryssarnas
främsta afdelningar. Den 7 mottog Fieandt befallningen om återtåg mot Ny Karleby,
och då hans spejare anmälde ryssarnas annalkande, bröt han upp den 9 och förde
sina trupper till Löfbacka. Här mottog han den 11 på morgonen två föregående dag
från 1:a brigaden sända skrifvelser, af hvilka den ena omförmälde, att brigaden sett
sig nödsakad lämna Neder Härmä, och den andra, att fienden på andra (östra) sidan
ån ryckte fram mot Jäppo by (Öfver Jäppo), hvarifrån god väg ledde till Ny Karleby,
dit brigaden skyndsamt måste draga sig. Fieandt sände då genast i väg fänrik

v. Fieandt och dennes detaschement, som redan hade något försprång, och sökte med
uppbjudande af alla krafter nå Ny Karleby för att icke blifva afskuren därifrån. Han 
själf och hans trupper hunno sent på aftonen till Kronoby, där han mottog nya
bestämmelser. Den utlofvade Västmanlandsbataljonen vände för motvind.

Dessa underrättelser bragte plötsligt Klingspor på helt andra tankar än att
försvara sig vid Lillkyro. Han tillkallade Klercker, Aminoff, Vegesack och Adlercreutz
för att inhämta deras tankar, och det beslöts att anträda återtåg norrut för att bana
väg med värjan i hand, »det enda möjliga,» säger Aminoff, »för det närvarande att
frälsa Kongl. Majestäts och rikets armée.»<footnote>Danielson, sid. 453.</footnote> Befallning sändes ofördröjligen, den 11
på aftonen, till Fieandt att upphöra med broarnas förstörande och att återställa dem,
som redan blifvit rifna, hvarjämte han skulle ställa sitt återtåg på Gamla Karleby i
stället för söderut. Vidare fick 2:a brigaden med sina två Björneborgsbataljoner och
Gyllenbögels detaschement redan den 11 bryta upp för att marschera till Ny Karleby
i afsikt att tillika med 1:a brigaden trygga därvarande vägknut. 3:e, 4:e och 6:e
brigaderna kvarstodo vid Lillkyro, beredda att mottaga ett anfall, som dock uteblef.

Redan förut hade anstalter vidtagits att från Vasa undanföra de sjuke och
sårade äfvensom där samlade ganska stora lifsmedelsförråd, och för ändamålet hade
en stor mängd farkoster anskaffats. Nu, under den 11 bedrefs verkställigheten häraf,
tack vare i synnerhet Klingstedts outtröttliga arbete, med sådan ifver, att icke mindre
än 1,400 sjuke och sårade bortfördes, mestadels till Umeå, samt att alla förråden
under betäckning af en afdelning ur lifgardet till häst landvägen afsändes norrut med
undantag af 4,000 lispund till deg förvandladt mjöl och ett antal slaktkreatur.

Den 12 anträdde härens hufvuddel rörelsen norrut men kom liksom
högkvarteret icke längre än till Vörå. Svenska fördelningen, som föregående afton flyttat
sig till Lillkyro och upptagit en i Vasa landsatt Västmanlandsbataljon, utgjorde
arriergarde. 2:a brigaden fortsatte sin under natten afbrutna marsch och kom till Munsala.

Man kan tänka sig stämningen i Klingspors högkvarter denna afton. Hvarje
ögonblick väntade han underrättelsen, att ryssarna hunnit fram till Ny och Gamla
Karleby, och deras hufvudkrafter hade han strax bakom sig. Ställningen var med
få ord förtviflad, och kl. 11 på aftonen skref Klingspor till sin generaladjutant:
»— — innan vi veta ord af så är fienden i Gl. Carleby, men för stora olyckor är
intet annat än desperata Curer. Generalens rådighet litar jag på, ty kan intet
diversion göras, af Er min General så är vår bestämmelse tydelig, — —»<footnote>Bulletin 
af den 27 september (med Reutercronas rapport), Fieandts Relation, Aminoff, sid. 66, 
Anteckningar om Döbeln, II sid. 66, Mankell, II sid. 221, Meddelanden från Kongl. 
Krigsarkivet, I sid. 68, Michailovskij-Danilevskij, sid. 93 o. 96, Suchtelen, sid. 169. 
— Tidsuppgifterna äro med afseende på dessa händelser knappa och ofta hvarandra motsägande.</footnote>
</chapter>
<chapter name="Juutas och Oravais. Lohteå">
<h1>JUUTAS OCH ORAVAIS. LOHTEÅ.</h1>

13—30 SEPTEMBER.

Tidigt på morgonen den 13 september blef svenska hufvudstyrkans arriergarde, som
utgjordes af Västmanlandsbataljonen och den sammansatta jägarbataljonen med
två kanoner, och som innehade ställning på den s. k. Tartarebacken vid Vörå,
anfallet af Kulnev och hans avantgarde, som medförde tre kanoner och haubitser, men
som efter en kort strid drog sig undan. Kl. 7 bröt hären upp och anlände utan att
oroas af de förföljande kosackerna på eftermiddagen till Oravais, där den förlades
under skydd af 2:a svenska brigaden. Då underrättelse ingick, att Fieandt enligt sin
först erhållna befallning den 11 på aftonen anländt till Kronoby, hvarigenom det
kunde blifva Vlastov möjligt att vid Gamla Karleby spärra hufvudhären vägen, fick
Gripenberg med 3:e brigaden genast fortsätta för att taga sistnämnda ställe i besittning.
Dit skulle äfven 1:a brigaden afgå. Klingspor begaf sig själf med högkvarteret till
Munsala men lämnade Adlercreutz vid Oravais att där leda försvaret.

I Munsala mottogs fältmarskalken af allt annat än glädjande underrättelser.
Öfverstelöjtnant Reuterskiöld, som tagit befälet öfver 1:a brigaden efter den åter
tillsjuknade Palmfelt, anmälde, att han hela den föregående dagen vid Öfver Jäppo varit
besvärad af det ryska kavalleriet, hvarför han på aftonen dragit sig till Ny Karleby
för att enligt uppdrag försvara denna stad. Vid Juutas hade han såsom arriergarde
kvarlämnat 2:a Abolänsbataljonen.

Räddaren var emellertid icke långt borta. Hans namn var Döbeln.

Fortfarande sjuk och plågad af feber, hade Döbeln med trossen lämnat Vasa.
I Lillkyro inställde han sig i högkvarteret och förnam här halfkvädna röster, som
talade om konvention med Kamenskij. Vredgad, begärde han att återfå befälet öfver
sin brigad, hvars ena hälft han sett afmarschera från Lillkyro. Hans begäran bifölls
med nöje, och så hastigt hans tillstånd medgaf, fortsatte han vägen till Munsala. I
Oravais mottog han den 12 på aftonen en till chefen för 2:a brigaden ställd skrifvelse
från öfverstelöjtnant Reuterskiöld, hvari denne meddelade, att fienden trängde fram på
båda sidor ån, och att han drog sig tillbaka till själfva staden för att försvara
densamma. Något senare kom en ny skrifvelse, som slutade med följande ord: »om
2:a Brigaden kan så forcera marchen — just nu är fältvakten (vid Juutas) attaquerad
och jag går in uti staden — kl. 9 afton den 12 Sept. H. Reuterskiöld.» Döbeln
förtörnades högeligen öfver dessa åtgärder; han ansåg fiendens framryckning öster
om ån icke allvarsamt menad men däremot Juutas för den afgörande punkten. Redan
från Oravais hade han, som från det långa uppehållet i Ny Karleby väl kände trakten,
sändt Reuterskiöld uppgift på de punkter, denne borde besätta, men att döma af den
senare skrifvelsen hade därvid tydligen icke fästs något afseende. Det var redan
lidet ett godt stycke in på natten, när Döbeln i Munsala upphann de båda
Björneborgsbataljonerna och Gyllenbögels trupper, »och änskönt troppen,» enligt Döbelns
berättelse, »14 dagars tid beständigt marcherat samt flera gånger slagits, och redan
tågat 2 hela dygn utan hvila, beslöts att fortsätta marchen.» Det gällde att med
vapen i hand bryta sig väg, ty Döbeln var öfvertygad om, att han skulle finna
ryssarna vid Juutas.

<img>Slagfältet vid Juutas.</img>

Framkommo gjorde dessa utsläpade bataljoner, om också i ett ytterst medtaget
tillstånd. Många af deras i trasor klädda soldater, med högst bristfälliga, om ens några
skodon, hade dignat på landsvägskanten, men en stor del af de efterblifna kvicknade
småningom vid och slöto sig till sin trupp, många likväl först när striden redan var
i full gång.

Det var dock icke så illa ställdt, som Döbeln fruktat. När han kl. 10 f. m. den
13 kom fram till Juutas, stod Åbolänsbataljonen ännu kvar därstädes. Dess 2-3 km.

<img>Döbeln och björneborgarna.  
A. Malmström.</img>


söderut vid kronobränneriet stående fältvakt aflöstes så godt som under fiendens
ögon och bataljonen drog sig till sin brigad i Ny Karleby. Strax bakom fältvakten
ubreddes bataljonerna på ömse sidor om landsvägen på en stenig, skogig och kärrig
mark. Till vänster, med vänstra flygeln stödd mot ån stod den »tappre Eek» med
björneborgarnas lifbataljon, till höger, för att hindra kringränning från Munsalasidan,
Gyllenbögels till en bataljon minskade afdelning, båda ordnade i kedja med understöd.
Landsvägen beströks af fyra sexpundiga kanoner, och bakom midten af linien stod
major Furuhjelm med rusthållsbataljonen i reserv. Då allt var ordnadt, begaf Döbeln
sig till Ny Karleby, tog där befälet öfver 1:a brigaden men rubbade den icke och njöt
sedan några timmars väl behöflig hvila. Sådan unnades äfven trupperna.

Omkring kl. 3 e. m. framryckte ryssarna till anfall. De följde landsvägen,
och deras styrka uppgick till tre bataljoner och tre kanoner. Den svenska fältvakten
drog sig tillbaka inpå hufvudställningen, där alla man fattade sina vapen. Trötta
och modstulna, inväntade de maskinmässigt, hvad som komma skulle. De ryska
kanonerna öppnade elden, och ryssarnas infanterilinie utsträckte sig i den glesa skogen
allt mera åt vänster, tydligen i afsikt att omfatta finnarnas högra flygel, skilja dem
från Juutas och tränga dem i älfven. För att hindra detta ryckte först den ena
hälften af rusthållsbataljonen och sedan den andra upp på den hotade flygeln.
Striden hade väl pågått en timme, när en lifgifvande fläkt med ens löpte genom den
tröga massan.

<poem>
»Gif akt, tyst hör! det ljöd hurra på höjden.
En man till häst syns nalkas. Hvem är han?
Hör hvilken storm af rop! Hvad vållar fröjden,
som brusar jublande från man till man?
— — — — — — — — — — — — — — 
Ha han har kommit, han och ingen annan,
den lilla mannen syns med band om pannan,
den ädla, tappra, varma generaln.<footnote>Döbeln blef generalmajor först i oktober.</footnote>
— — — — — — — — — — — — — — 
Den svartnade, i trasor klädda hären
står ordnad, hotfull, fruktansvärd igen;
den har ej mer blott döden att förbida,
den tänker segra nu, ej endast strida,
en annan ande hvilar öfver den.»
</poem>

Ryssarna fortsatte alltjämt framryckningen, men när de kommo på godt
karteschhåll från kanonerna, då först lät Döbeln dessa öppna eld, och infanteriet
stämde ljudligare än förut in utefter hela linien. Ryssarna stannade, ryggade, och i
ett nu gick hela svenska linien framåt. Under ljudliga hurrarop kastade finnarna
sig över sina fiender och drefvo dem långsamt tillbaka, hvarvid ryssarnas vänstra
flygel blef afskuren och sprängd i den allt tätare skogen. Några kilometer följde
segrarena efter men stannade, när mörkret föll på, och stodo hela natten under vapen
i förbidan på nytt anfall. Striden hade icke kostat dem mera än 42 man.

Ryssarna förnyade emellertid icke anfallet, utan sedan Kosatschkovskij förenat sig
med återstoden af sitt detaschement, gick han tillbaka till Neder Härmä, där bron brändes.<footnote>Bulletin af den 27 september (med Döbelns rapport), Anteckningar om 
Döbeln, II sid. 69 och 107, Gripenbergs Journal, Suchtelen, sid. 171. — 
»Kosatschkovskij — — anföll Juutas,» säger Suchtelen. »Men Döbeln, alltid vaksam, alltid 
närvarande då det angick fara och krigsära, hastade till undsättning.»</footnote>

Stor blef glädjen i högkvarteret, när budskapet anlände om utgången af denna
»Döbelns dag», och fältmarskalken skyndade att på det hjärtligaste sätt uttrycka för
honom sin tacksamhet. Och den vunna segern var i sanning betydelsefull, ty den
öppnade vägen genom Juutas och Ny Karleby, på hvilken hufvudhärens trosskolonner
nu på aftonen började anlända för att, såsom
man hade skäl att förmoda, dagen därpå följas
af truppkolonnen.

<img r>Juutas-monumentet.</img>

Den 14 på morgonen var ställningen
på krigsskådeplatsen följande: Fieandts
detaschement befann sig, så vidt man i högkvarteret
visste, i trakten af Gamla Karleby; 1:a brigaden,
d. v. s. endast de båda Åbolänsbataljonerna
under öfverstelöjtnant Reuterskiölds befäl, afgick
på morgonen enligt Döbelns på eget bevåg
gifna befallning mot Gamla Karleby till Fieandts
förstärkning och följdes af 3:e brigaden, som i
samma ändamål skyndade norrut, hvarvid de
trädde under Gripenbergs befäl. Med den
alldeles uttröttade 2:a brigaden, som utgjordes
af Björneborgs nu återförenade regemente, och
Gyllenbögels skara kvarstod Döbeln vid Juutas
och Ny Karleby.<footnote>Detta framgår tydligt af ett till Döbeln den 14 afsändt bref. 
(Anteckningar om Döbeln, II sid. 77.)</footnote>

Alla dessa trupper uppgingo säkerligen till en styrka af sammanlagdt 5,000
stridbara eller ungefär hälften af hela hufvudhären. Den andra hälften stod vid
Oravais, där fältmarskalken ingalunda tänkt sig, att strid skulle upptagas, utan gick
hans sträfvan helt naturligt ut på att få hela den vidt spridda hären återförenad.<footnote>Sannolikt denna dag afsände fältmarskalken till sin 
generaladjutant det i krigsarkivet förvarade och i Meddelanden från Kongl. Krigsarkivet, 
II sid. 67, aftryckta bref, som meddelas på nästa sida.</footnote>



<img></img>

Ofvanstående bref lyder sålunda:

Nu på stunden ankom inelyckte rapport som Borgmästaren i Gl. Carleby skickat, han
berättar tillika at våra bränt bron vid Cronoby, jag begriper ej Fieandt, eller uggla, eller hela den
corpsen. Denne (?) utskickade har mött 2. Bat. Åbo länningar i Kråknäs som är om jag mins
rätt 7/4 mil från Cronoby. Gen. Gripenberg har han mött på denna sidan Sunby, och ännu närmar
hit de 2. Bat. Tavastehus Reg:te Gripenberg tagit med sig, detta var en helfvetes nouvelle.

<tab><tab><tab>S. H. T. Din tilgifna och ödm. T:re

<tab><tab><tab><tab><tab><i>Mauritz Klingspor</i>.

*


Redan hafva vi erfarit Kamenskijs föga om fältherreblick vittnande åtgärd att
på grund af Alavoslaget afbryta sin framryckning öfver Lintulaks, genom hvilken han
med sin egen rygg fullt tryggad skulle nödgat sin motståndare till återtåg och till
upptagande af strid under för honom särdeles ogynnsamma omständigheter. När han
efter en tidsödande rörelse verkligen på grund af krigsläget och kraftfördelningen
lyckats förmå motståndaren att vika, synas hans fältherregåfvor å nyo för en tid
vägrat göra tjänst. I stället för att nu antingen föra sina hufvudkrafter norrut i afsikt
att afskära motståndarens återtågsväg eller också med kraft förfölja honom för att
drifva honom i hafvet, innan han hunne verkställa den förmodade inskeppningen,
inskränkte Kamenskij sig, såsom vi hafva sett, till halfva åtgärder. Han lät otillräckliga
afdelningar rycka fram på vägarna till Ny och Gamla Karleby och följde med
hufvudkrafterna ytterst långsamt och lamt efter sin motståndare, hvarigenom denne fick tid
att draga till sig de vid Lappfjärd stående och eljest förlorade eller åtminstone från
hufvudhären afskilda trupperna. Sålunda ryckte han den 12 september in i Lillkyro,
där han med sig förenade Uschakovs söderifrån komna 6 bataljoner. Men fienden,
som han förmodade vid Vasa, fanns icke där, utan hans kosacker inberättade
småningom, att de i stället följt dennes spår till Vörå, och att Vasa var alldeles utrymdt
af trupper. Han förebrådde sig nu, enligt den ryska historieskrifvaren, att han icke
dragit nog fördel af Klingspors långsamma återtåg, och beslöt godtgöra sin
försummelse genom att följa efter motståndaren och tvinga honom till strid. Men hans
åtgärder vittna föga om ett dylikt beslut, och hade icke lyckans gudinna denna gång
vändt de henne ovärdiga svenskarna ryggen, skulle han utan tvifvel blifvit hårdt
straffad för sitt lättsinne.

I stället för att med samlad kraft kasta sig öfver sin motståndare afdelade
Kamenskij först en tredjedel, med hvilken Rajevskij fick besätta Vasa — dit Bibikov
med sitt detaschement snart skulle anlända —, och återstoden, som under den 13
sköts obetydligt framåt, hvilade under natten med avantgardet vid Karvat, nära inpå
svenskarnas förposter, med en grupp 4-5 km. bakom avantgardet och med
hufvudstyrkan strax norr om Vörå.

Adlercreutz, som med fullständig handlingsfrihet åter förde befälet öfver hären,
synes varit fast besluten att upptaga strid vid Oravais. Såsom anledning härtill
uppgifver han själf i sin rapport nödvändigheten »att derstädes uppehålla fienden, tills
communication norr ut hunnit blifva öppnad». Men nu visste han redan den 13 på
aftonen, att Döbeln öppnat »communication» vid Juutas, och tillräckligt stor mängd
trupper hade skickats norrut för att bana väg genom Gamla Karleby, hvarest någon
förhastad berättare samma dag sett 1,500 ryssar (enligt Klingspors rapport af den 18).
Under sådana förhållanden, och då man ju aldrig kunde vara säker för, att icke
ryssarna ånyo skulle kunna försöka sin lycka på Härmä—Juutas-vägen, hade väl 
klokheten bjudit att med undvikande af strid draga den vid Oravais stående hälften af

<img>Slaget vid Oravais.</img>


hären till Ny Karleby eller att, om man blefve anfallen, inskränka sig till en rent
afvärjande strid, en arriergardesstrid, hvartill trakten af Oravais ganska väl lämpade
sig (se vidstående karta). Antagligt är, att både Klingspor och Adlercreutz beslutit
upptaga striden i ett tillstånd af öfverretning med anledning af konungens bref, och
sedan planen att stanna vid Vasa blifvit öfverändakastad. I detta tillstånd beslöt man
visa, att hären kunde strida, allra helst sedan den fått förstärkning från Sverige. Men
man upptog i alla fall striden på orätt plats och fortsatte den för länge.

En här af den svenskas storlek kunde finna en fördelaktig ställning på den
mot väster sluttande skogbevuxna höjd, som brant fallande mot Oravaisfjärden sedan
drager sig något tillbaka och öfvergår till en jämn sluttning. Framför höjden utbreder
sig en 600-900 meter bred öppen ängsmark, en fortsättning af fjärden, hvilken i sin
midt genomflytes af en ofvanför bron vadbar å och omkring 2,400 meter från
stranden begränsas af skogsmark. Den från väster kommande landsvägen viker strax öster
om bron tvärt af mot norr och leder upp för en brant backe till Oravais' kyrka.
Härifrån går en mindre väg till Kimo bruk. Väster om den nyss nämnda ängsmarken,
hvilken sträcker ut sig längs stranden och där flerestädes är sumpig, vidtager åter
skogsbygden. Denna afbrytes emellertid omkring 1,800 meter från den förut nämnda
ån af en vadbar å, som från de båda skogssjöarna Stor- och Lillträsket söker sig väg
till en annan flik af fjärden.

De under Adlercreutz' befäl stående trupperna utgjordes af:

<table o>
<td c><sp>Svenska fördelningen:</sp>
<td c>Generalmajor v. Vegesack.<footnote>Ehuru äldre i tjänsteålder ställde Vegesack 
sig under Adlercreutz' befäl. Fältmarskalken eller hans »generalmajor» borde 
naturligtvis under dylika omständigheter själf fört befälet.</footnote>
<td><tab><sp>1:a brigaden</sp> (Brändström).
<td>2 batalj. Upplands regemente,
<td>1 „<tab>  Västmanlands regemente.
<td><tab><sp>2:a brigaden</sp> (v. Platen).
<td>2 batalj. Helsinge regemente,
<td>1 „<tab>  Helsinge vargering,
<td>1 sammansatt jägarbataljon.
<td><tab>2 skvadroner Lifgardet till häst,
<td><tab>8 kanoner.
<td><tab>
<td c><sp>Finska hären:</sp>
<td><tab><sp>Af 2:a brigaden</sp>.
<td>1 batalj. Österbottens reg. (5 komp.).
<td><tab><sp>Af 4:e brigaden</sp>.
<td>2 (half-)batalj. Savolaks regemente,<footnote>I dessa hade den tredje (half-)bataljonen uppgått.</footnote>
<td>2 „<tab>„<tab> Savolaks jägare,
<td>1 „<tab>„<tab> Karelens jägare,
<td>1 skvadron Karelens dragoner.
<td><tab><sp>6:e brigaden.</sp>
<td>1 batalj. Västerbottens regemente.<footnote>Sammanslagen af hela brigaden.</footnote>
<td><tab>10 kanoner.
</table>

Uppgifterna om styrkan växla mellan 3,500 och 5,000 man, af hvilka den
senare siffran synes sannolikast. 




I god tid på morgonen den 14 september trädde svenska hären under vapen
och samlades på sidan om den uppåt Oravais' kyrka ledande vägen, men endast
artilleriet tog ställning på backsluttningen. Tiden borde väl kunnat användas till
uppkastande af befästningar eller anläggande af förhuggningar, men intet sådant skedde.
Bakom den västra ån hade det af 2:a svenska brigaden bestående arriergardet
bivackerat, och en af två kanoner förstärkt fältvakt hade sin plats bakom bron.

Kamenskijs trupper voro såsom nämndt delade i tre delar. Främst stod
avantgardet under Kulnev, hvilket utgjordes af 4 bataljoner och 2 skvadroner, ett stycke
bakom detta Demidov med 4 bataljoner
och slutligen nära Vörå hufvudstyrkan,
hvilken under Uschakovs närmaste befäl
uppgick till 5 bataljoner och 1 1/2
skvadroner. Ryssarna uppgifva den
närvarande styrkan till 6,000 man. 

<img l>Vilhelm v. Schwerin.</img>

Kulnev hade befallning att börja
striden kl. 10 och att visserligen drifva
de svenska förposterna tillbaka men att
icke gå öfver ån före hufvudstyrkans
ankomst, hvilket skulle komma att dröja,
enär Kamenskij på grund af truppernas
trötthet ämnade bryta upp först ganska
sent. Emellertid var Kulnev i full strid
redan kl. 5 på morgonen, och på båda
sidor utsträckte sig infanteriets kedja
småningom från Storträsket ända till
hafsstranden, hvarvid svenskarna
nedanför bron gingo öfver ån för att omfatta
ryssarnas vänstra flygel. Fältvakten blef
först kastad tillbaka, men upptogs af de
båda kanonerna, hvilka under hela
striden på ett utmärkt sätt fördes af den femtonårige underlöjtnanten Vilhelm v. Schwerin.
Allt eftersom förstärkning anlände från understödsafdelningarna och svenskarnas linie
utsträcktes, gingo de framåt, och ryssarna måste snart vika utefter hela linien. Men
äfven de satte in förstärkningar, och striden tilltog allt mera i häftighet. För att
icke blifva afskuren måste den svenska högra flygeln draga sig tillbaka bakom bäcken.
Ryssarna försökte följa med men blefvo afvisade. Så gjordes en motstöt här, en
annan där, och sålunda fortgick striden timme efter timme. Det var först, när
Demidovs afdelning vid 11-tiden ingrep, som öfverlägsenheten gjorde sig gällande på
ryska sidan, hvarvid ryssarna alltjämt förstärkte sin högra flygel i tydlig afsikt att

omfatta svenskarnas vänstra och tränga den mot stranden. Arriergardet borde nu,
för att icke säga redan förut, hafva lämnat sin långt framskjutna ställning, där det ju
icke var Adlercreutz' afsikt att upptaga någon allvarlig strid, och dragit sig tillbaka
in i hufvudställningen. Men af denna uppfattning var icke öfverste v. Platen. Han
skickade bud på bud
med begäran om
förstärkning men fick af
helt naturliga skäl
ingen. Märkvärdigt nog
synes han icke heller
fått befallning att draga
sig tillbaka.

<img r>Arriergardets strid.  
A. Malmström.</img>

Slutligen
nödgade dock ryssarnas
allt mera uppenbara
omfattning helsingarna
att vika, hvilket dock
endast skedde steg för
steg och under det
mest ihärdiga försvar.
De flesta officerarna
bragtes ur stridbart
skick, brigadchefen
sjönk sårad från hästen,
och mycket folk
signade ned mellan tufvorna
och träden.
Patronerna började tryta, och
bajonetten togs till
hjälp, hvarvid
helsingarna visade sig erfarna
i konsten att handtera
blanka vapen. Lifvade
af den synbara
framgången, trängde
ryssarna i större massa fram på och närmast bredvid vägen, hvarvid deras kanoner
förberedde framryckningen. Men nu voro Schwerins kanonmynningar riktade mot
dem. På femtio stegs afstånd smällde skotten, och karteschskroten anställde våldsam
härjning i deras täta massa. Ryssarna närmade sig dock från sidorna, och dels med

handkraft, dels med hästarnas tillhjälp drogos kanonerna tillbaka, tid efter annan 
utslungande sina hårda piller. När det sista skottet smällt, lyckades Schwerin ehuru
själf sårad få sina kanoner uppbröstade, hvarefter han hoppade upp på en spannhäst
och undkom med kanonerna.

Det i fullständig upplösning bragta svenska infanteriet upptogs emellertid af
karelska jägarbataljonen, hvilken af Adlercreutz skickats fram, när arriergardets
ställning började synas honom allt för betänklig. Denna friska trupp kastade sig mot
de längst framkomna ryssarna och frigjorde sålunda de kämpande, hvarigenom det
blef möjligt för dem att draga sig tillbaka in i hufvudställningen.

Där hade trupperna under tiden intagit sina platser för striden. Till höger
om artilleriet, på den branta sluttningen mot stranden stod Österbottens bataljon
utbredd, och till vänster om artilleriet märktes Västmanlandsbataljonen, som hade
fronten rakt mot söder. Dessa båda bataljoner jämte artilleriet hade säkerligen varit
tillräckliga att upptaga arriergardet, som utan tvifvel kunnat stanna i skogsbrynet
midt för bron eller där upptagas af en mindre styrka, men Adlercreutz lät förleda
sig att i stället för en arriergardesstrid upptaga en hufvuddrabbning. Han skickade
därför hela 4:e brigaden ut ur ställningen och lät den utsträcka sig öfver hela
ängsmarken på en front af minst två kilometer. För att räcka till ställdes divisionerna
ett stycke från hvarandra, hvarvid de sökte skydd bakom de på finskt sätt öfver hela
ängen spridda ladorna. Såsom en andra linie fick Västerbottens bataljon taga plats i
skogsbrynet. Att denna långt utsträckta flygel högst betydligt aflägsnades från
återtågsvägen, hvilken utgick från högra flygeln rakt i ställningens förlängning, tyckes
icke alls hafva inverkat på Adlercreutz. Såsom reserv hade han numera endast
Upplands regemente och den i själfva verket förbrukade 2:a svenska brigaden förutom
de tre små skvadronerna och några kanoner.

Ryssarna följde sina vikande motståndare genom skogen och utvecklade sig i
dennas östra bryn midt framför svenskarnas utsträckta linie. Vid vägens krökning,
helt nära stranden lät Kulnev fem kanoner köra fram för att taga det svenska
artilleriet under beskjutning. Demidov, hvars trupper i allmänhet innehade högra
flygeln, utsträckte sig allt mera. tydligen i syfte att omfatta svenskarnas vänstra flygel.
Efter en timmes oafbruten skottväxling gjorde ryssarna också ett försök att tränga
fram härstädes men blefvo utan svårighet afvisade.

Då, vid 1-tiden ryckte hela vänstra flygeln af det svenska infanteriet fram till
anfall, utan att det kunnat utgrundas, hvem som gaf befallning härom. På och strax
ofvanför bron gingo västerbottningarna fram, och deras linie förlängdes af
savolaksarna. Hurtigt skred rörelsen framåt öfver ån och öfver det vida gröna fältet, men
plötsligt hejdades västerbottningarna. Innanför skogsbrynet, helt nära vägen upptäckte 
de en brant bergssluttning, och på denna aftecknade sig tre vågräta lager af ljus rök,
samtidigt med att en svärm af kulor härjande nedslog öfver dem. Berget hade ryssarna
besatt i tre våningar, och under stora förluster måste västerbottningarna vika. Samma
öde drabbade äfven savolaksarna, hvarvid de med den största noggrannhet höllo den
förföljande fienden på afstånd genom att tid efter annan stanna och afgifva eld med
leden turvis, såsom vanan var hos de savolakska trupperna. Västerbottningarnas plats
hade emellertid intagits af Österbottens bataljon, bakom hvilken de förra fingo
rådrum att ordna sig.

<img>Schwerins återtåg.  
Olle Hjortzberg.</img>

Svenska hären hade nu gjort alldeles tillräckligt, och till och med för mycket,
för att lugnt kunna bida aftonen i sin ganska starka ställning och hålla fienden
på afstånd, och Adlercreutz' eljest skarpa blick borde sagt honom, att ryssarna
ännu visat endast en del af sina stridskrafter, hvarför den återstående delen kunde
vara att vänta, samt att han på grund af allt detta borde inskränka sig till ett rent
afvärjande försvar i ställningen. Men i stället för att med fältherrens lugn bedöma
förhållandena lät han hänföra sig af stridens stigande hetta att söka vinna en seger
och beslöt därför att liksom vid Siikajoki låta sin reserv genombryta midten af
fiendens uttunnade slaglinie. Och icke nog härmed, när han väl fört sina sista 

oförbrukade trupper ut ur den starka ställningen, lät han dem dragas efter fienden in i
skogsbygden, där ett bakslag lätt skulle kunna inträffa.

Från sin plats på höjden bakom österbottningarnas och artilleriets ställningar
såg Adlercreutz, huru ryssarnas gröna linier allt längre utsträckte sig på den ljusare
gröna ängen och vid dess bortersta ända försvunno innanför skogskanten. Han
uppdrog nu åt sin adjutant, öfverstelöjtnant Suremain att rida till Brändström med
befallning, att denne med sin brigad skulle rycka fram för att genombryta den ryska
liniens midt. Knappt hade adjutanten ridit några steg, förr än han svårt sårad sjönk,
till marken. Uppdraget lämnades då åt öfverstelöjtnant v. Otter, hvilken samma
olycka drabbade, hvarefter det öfvergick till major Björnstjerna, som unnades utföra
det. Det dröjde icke länge, förr än två täta massor gledo utför sluttningen, den ena
Upplandsbataljonen till höger om vägen, Västmanlandsbataljonen till vänster om 
densamma med två kanoner under kapten Panchéns befäl mellan sig. Såsom reserv
följde den andra Upplandsbataljonen. Högt på sin häst red öfverste Brändström 
framför sina tappra uppländingar och västmanländingar, hvilka liksom förut helsingar och
västerbottningar ville visa finnarna, att de lika manligt som desse skulle kämpa för
den finska torfvan.

Raskt gick framryckningen, trummorna slogo till anfall, officerarna svängde
högt sina hattar, och manskapet uppstämde ett ljudligt hurrarop. Några mördande,
salvor, för hvilka brigadchefen bland andra svårt sårad dignade till marken, förmådde
icke hejda de framstormande, öfver bron och öfver ån gick rusningen, och 
Adlercreutz' och Vegesacks ankomst gaf den än starkare fart. Nu ryckte äfven
västerbottningarna och savolaksarna fram. Hela den svenska linien »rusade», säger
Suchtelen, »ner från höjderna och öfverändakastade inom några ögonblick öfver 7,000
ryssar, vidt kringspridda som tiraljörer. Ingenting kunde uppehålla dem. Allt flydde
för Vegesacks bajonetter, och segrande framträngde svenskarna en half mil», ja ända
till den västra ån, där striden börjat på morgonen. »Denna framgång,» fortsätter
den ryska författaren, »hade varit fullkomlig, om svenska generalen (Adlercreutz) i
tid vetat stadna; men ödet ville här visa, att en öfverdrifven tapperhet kan blifva den
förderfliga orsaken till ett nederlag samt till och med förorsaka en olycksfull utgång 
på ett långt och ärofullt fälttåg.»

Ryssarna hade nu varit förlorade, om icke Kamenskij, som endast genom 
kanonernas dån blifvit underrättad om striden, från Vörå skyndat till slagfältet med
de båda främsta bataljonerna i hufvudstyrkan. Dessa utbredde han bakom bäcken,
upptog de flyende hoparna och hejdade förföljarna, som mistat andan och råkat i
oordning under den hastiga framryckningen genom skogen. »Vi trängde öfver bäcken,» 
säger ett svenskt ögonvittne, »men funno där till vår förundran fienden åter ordnad
och mottogos af ett kulregn, hvars make jag tror få hafva upplefvat. Det susade
mellan träden, som när ärter rulla längs loggolfven. Svenskarna studsade.» Kamenskij
lyckades sålunda uppehålla striden, till dess Uschakov i halft språng anlände med
återstoden af huvudstyrkan; klockan var då 5 på eftermiddagen. Med några kraftiga
tillrop hälsade Kamenskij sina trupper. »Hurra ropades i leden,» säger den ryska
historieskrifvaren. »Trummorna hvirflade och trupperna, i det de gingo öfver bron,
kastade sig liksom förtviflade på fienden, som hade tagit stridsplatsen i besittning.
Ett slaktande men icke någon drabbning begynte. Fienden, förvånad öfver det
oväntade anfallet, drog sig tillbaka. 'Framåt, barn!' ropade grefve Kamenskij; officerare
och soldater kastade sig på svenskarna och sleto gevären ur deras händer. Efter
reserven framryckte de andra regementena, hvilka hade samlat sig.»

<img>Svenskarnas sista anfall.</img>

Såsom ett sista medel att hejda de ifrigt påträngande ryssarna skickade
Adlercreutz en adjutant i sporrstreck att hämta fram helsingarna. De kommo äfven och
lyckades genom en motstöt hejda fienden, men ammunitionen var förbrukad och
krafterna uttömda; allt vidare motstånd blef fåfängt, och tillbaka mot höjderna vid
Oravais rullade nu stridens vågor. Öfverstelöjtnant Drufva och major Sture med
sina uppländingar betäckte återtåget, så godt sig göra lät. Man slogs i ordets
verkliga bemärkelse med förbittring och raseri; vänner och fiender blandades om
hvarandra. Emellertid lyckades vänstra flygeln i tämligen god ordning återkomma till
den förra ställningen, men en del af den högra blef afskuren och trängd ut på udden.
Här voro nu svenskar och finnar i en oordnad hop. Utan att förstå hvarandras
språk slöto de sig fast tillsammans, och med det våldsammaste bajonettanfall

banade de sig väg till de sina. Några helsingar simmade öfver viken. Endast ett
hundratal föll i ryssarnas händer.

<img>Afskurna svenskar bryta sig väg med bajonetten.  
P. Larsson-Palm.</img>

Under skydd af artilleriet och återstoden af de trupper, som på morgonen
utkämpat den första striden, men hvilka liksom de öfriga skjutit bort den sista
patronen, drogo sig spillrorna af dessa in i ställningen. Ryssarna följde efter med sin
högra flygel, kastade sig in i skogen och gjorde en svängning åt vänster, så att båda
de kämpandes linier slutligen sträckte sig från svenskarnas första ställning, vid 
västmanländingarnas plats, tvärs igenom skogen till Kimovägen. Här i skogen fortgick
striden, ända tills mörkret, föregånget af en tjock dimma, och truppernas utmattning
på båda sidorna gjorde slut på densamma. Kamenskij försökte samtidigt slå en bro
öfver ån nära dess mynning för att på närmaste håll komma åt sin fiendes 
återtågsväg men afvisades af det svenska artilleriet. Under denna sista strid måste den
unge Schwerin svårt sårad föras undan. Angripen af fältsjuka, dog han i Kalajoki
den 27 september, sörjd af en blödande här. 




Utmattningen, villervallan och ammunitionsbristen voro så stora, att
Adlercreutz ansåg omöjligt att upptaga strid dagen därpå, hvarför han använde natten att
komma undan beröringen med fienden. Öfverlefvorna af den till hälften
sammansmälta 4:e brigaden skyddade i förening med två kanoner återtåget, hvilket under
natten fortgick till Ny Karleby, där trupperna inkvarterades i staden och i
kringliggande byar. Lyckligtvis förföljde ryssarna icke; hade detta skett, skulle
nederlaget blifvit fullständigt. Åtminstone under början af återtåget utgjorde hären i det
allra närmaste en oregelbunden massa, där trupper af alla slag, hästar, kanoner och
trossvagnar voro blandade om hvarandra. Bedröfligt var det nattliga tåget nog ändå,
och ett snart inbrytande hellregn ökade de intryck af modlöshet, som nederlaget och
det kolsvarta mörkret ensamma varit tillräckliga att underhålla. Högkvarteret flyttades
vid nattens inbrott till Ny Karleby och därifrån vidare till Kråknäs.

Slaget vid Oravais var det envisaste och blodigaste liksom det till sina följder
mest afgörande under hela kriget. Förlusterna däri voro också vida större än i någon
annan strid. Svenskarnas uppgick till 35 officerare och bortåt 1,200 man; ryssarna
erkänna en förlust af 1,100 man. Och med den nästan fullkomliga saknaden af
sjukvårdspersonal och förbandsmateriel åtminstone på svenska sidan, med den rådande
bristen på lifsmedel och med det eländiga tillstånd, i hvilket beklädnaden befann sig,
gingo med all säkerhet alla svårare sårade en säker död till mötes.<footnote>Bulletin 
af den 27 september (med Adlercreutz' rapport), Aminoff, sid. 72 (med karta),
Björnstjernas anteckningar, I sid. 340, Anteckningar om Döbeln, II sid. 78, Montgomery, 
II sid. 21 (oredigt), Michailovskij-Danilevskij, sid. 96 (med karta), Suchtelen, sid. 173.</footnote>

Medan Klingspor sväfvade i okunnighet om ställningen vid Gamla Karleby,
hade ganska viktiga händelser timat därstädes.

Vi lämnade Fieandt i Kronoby natten till den 12 september, sedan han
afsändt fänrik v. Fieandt att förstöra broarna mellan Gamla Karleby och Uleåborg.
Strax efter det han mottagit befallning i alldeles motsatt syfte, fick han meddelan om,
att Kauko bro, norr om Gamla Karleby, blifvit bränd. Han lät då, den 12 på
morgonen öfverstelöjtnant Uggla, som blifvit sänd att i händelse af behof aflösa honom,
med detaschementet återvända till Löfbacka, under det han själf med 136 Savolaks
jägare och 32 åboläningar begaf sig till Kauko för att återställa bron. Följande
dagen sände Uggla mot Kaustby en spaningsafdelning på 30 man, hvilken blef
tagen af ryssarna. Han drog sig då tillbaka till Nedervetil men skickade Tavastehus
bataljon, 250 man stark, och en kanon till Kronoby dels för att skydda därvarande
broar, dels för att vilseleda ryssarna om återtågsriktningen. Den 14 trängde ryssarna
på Uggla, som måste draga sig tillbaka genom Gamla Karleby och öfver den nu
återställda Kauko bro, vid hvars norra ända hans trupper togo ställning med kanonerna
bakom uppkastade bröstvärn. Fieandt återtog nu befälet. En rysk afdelning ryckte
in i staden och afbröt all förbindelse landvägen mellan Fieandt och den vid Kronoby

stående Tavastehusbataljonen. Denna förstärktes den 15 på förmiddagen af de båda
Åbolänsbataljonerna, med hvilka Gripenberg anlände och tog ställning bakom bron.
Pä eftermiddagen gjorde ryssarna ett anfall mot densamma men blefvo afvisade och
drogo sig då tillbaka öfver Nedervetil, hvarefter Fieandt ryckte in i Gamla Karleby,
där hans detaschement följande dag upplöstes. 3:e brigaden anlände vid samma tid
till Kronoby och fortsatte därifrån till Nedervetil. Åbolänsbataljonerna närmade sig
Gamla Karleby. Vägen därigenom var nu öppen.<footnote>Fieandts Relation m. m.</footnote>

*

Efter en dags väl behöflig hvila i Ny Karleby-trakten uppbröt svenska 
hufvudhären den 16, sedan broarna blifvit förstörda, och släpade sig med två korta
dagsmarscher fram till Esse bro (strax norr om Kråknäs), där tre bataljoner och några)
kanoner togo ställning, hvarjämte mindre posteringar utsattes utefter ån för att hindra
fienden längre upp öfvergå densamma. Här unnades trupperna fyra dagars hvila, ty
ryssarna voro dels uttröttade och uppehöllos dels af vattendragen, öfver hvilka
svenskarna sorgfälligt förstört alla broar. Den andra Västmanlandsbataljonen hade blifvit
landsatt i Jakobstad men fick där återigen gå ombord och fördes till Himanko.
Artilleriförråden och en mängd sjuke bortfördes äfven sjöledes från Jakobstad.

Den 18 besatte ryssarna Jakobstad. Den 19 drefvo de den framskjutna svenska
fältvakten från Purmo; följande dagen skärmytslade deras spejare med de svenska
förposterna, och den 21 tidigt på morgonen gick Kosatschkovskij under skydd af en
tjock dimma öfver ån vid Esse kyrka och riktade sina steg mot Kronoby men vände
om, när han trodde sin egen återtågsväg hotad. Följande natt utrymde svenskarna
emellertid sin ställning, hvilken blifvit stärkt med förskansningar, och tågade under
loppet af den 22 genom Gamla Karleby och öfver Kauko bro. Gripenberg, som
kvarstått vid Nedervetil, slöt sig till det dystra tåget. På andra sidan om den
återigen afbrända Kauko bro slutade ändtligen återtåget, och förskansningarna bakom ån
besattes af några afdelningar ur de finska trupperna. 1:a och 3:e brigaderna förlades
i Kelviå till vänstra flankens skydd och afvisade den 25 ett från Nedervetil riktadt 
anfall. 4:e brigaden upplöstes, och dess infanteri tilldelades den 3:e, dess artilleri
svenska fördelningen. De öfriga trupperna förlades utefter landsvägen ända upp till
Lohteå, dit högkvarteret flyttades från Gamla Karleby.

De finska trupperna förenades till en fördelning under generalmajor Gripenbergs 
befäl. Savolaks jägares tre (half-)bataljoner sammanslogos till en bataljon och
de karelska jägarna likaledes till en. Af Nylands regemente blef äfvenledes endast en
bataljon. Västerbottens bataljon, som utgjordes af 6:e brigadens spillror, tilldelades
2:a svenska brigaden, hvars vargerings- och jägarbataljoner upplöstes. Gyllenbögels
bataljon ingick i 3:e brigaden.

Den 22 ryckte Kamenskij in i Gamla Karleby, och Kulnev, som alltjämt förde
avantgardet, sökte fåfängt tränga fram öfver Kauko bro. Icke bättre lycka hade, såsom vi
funnit, Kosatschkovskij och Vlastov, när de med sina förenade trupper sökte från
Nedervetil hota svenskarna i flanken. Efter dessa företag afstannade rörelserna af sig själfva.

<img>Vilhelm v. Schwerins död.   
H. Schjerfbeck.</img>

Väl må Klingspor hafva inberättat till konungen, »att denna retraite — —
blifvit verkställd med all möjelig accuratesse och framgång; under det Arméen
derunder blifvit tvungen att slåss mot öfverlägsen styrka på flere punkter, har ej en
enda Trosskärra, Vagn eller Canon gått förlorad.» Ja, detta är nog vackert och
länder hären till ovansklig ära. Men denna här befann sig likväl i det jämmerligaste
tillstånd gränsande till fullständig upplösning. Till grämelsen och nedslagenheten
öfver motgångarna kommo nöd och elände i många skepnader. Höljda i trasor och
till stor del utan fotbeklädnad, släpade sig soldaterna fram på de djupa vägarna,
föregångna och efterföljda af stora hopar sjuke och sårade, för hvilka plats icke fanns på

de öfverfyllda trosskärrorna. Hungrande och uttröttade, öfvergåfvo officerarna under
marschen sitt manskap; soldaterna gingo i oordning, lämnade sig efter och rymde i
allt större och större antal, oaktadt hvarje gripen rymmare fick skjutas. De flesta
brigadchefer voro sjuke eller sårade, en stor del af officerarna likaledes och en
tredjedel af manskapet, hvartill bivackeringen under de kalla, fuktiga höstnätterna i sin mån
bidrog. Bataljonerna hopsmälte till små, obetydliga klumpar. Kännbarast var kanske
bristen på lifsmedel. Allt sedan återtåget från Lappo hade nöd i detta hänseende
ofta härskat. Förråden måste icke sällan hämtas på 200 km:s afstånd; bakningen
skedde hos den välvilliga och hjälpsamma allmogen, till hvilken säd och mjöl
utdelades. Men med hopplösheten förändrades böndernas sinnesstämnings och sedan
vänner och fiender upprepade gånger tågat genom bygderna, fann man nu byarna
tomma; deras invånare hade flytt till skogarna med de små återstoderna af ätbara
ämnen. Nu skulle tillförseln af lifsmedel äga rum sjöledes, men seglingen var under
höststormarna lifsfarlig; det ena skeppet förliste, det andra kom icke fram, och
lifsmedlen uteblefvo. Redan den 14 september befalldes, att vid hvarje sex dagars
provianteringstermin för två dagar skulle lämnas kontant, men hvartill gagnade
penningar i ett land, där intet fanns att köpa? Endast brännvinet syntes aldrig taga slut,
och så länge det förmådde hålla lifsandarna uppe, var allt godt och väl; men det
verkade snart mera slappande än lifvande. På foder blef äfven allt större brist, och
de arma hästarna, hvilkas bördor dagligen ökades, dukade småningom under. Hade
icke forbönder med hästar kommit från Västerbotten, skulle hvarken kanoner eller
tross kunnat släpas fram till Torneå.

Under sådana omständigheter kan man ingalunda förvåna sig öfver, att det
från ryska sidan framställda erbjudandet af stillestånd begärligt mottogs. Vid
underrättelsen om Kamenskijs framgångar hade Buxhöwden, åtföljd af Suchtelen, själf
begifvit sig till Gamla Karleby, dit han anlände den 26, och därifrån han framställde
förslag i nyss nämnd riktning. Att han hejdade sina trupper i deras segerlopp kan
endast förklaras genom den icke mindre svårigheten på ryska sidan att förse trupperna
med lifsmedel, när rörelserna utsträcktes så långt, äfvensom öfvertygelsen om, att
med ryska krigsmaktens nu ökade styrka i Finland och den svenska styrelsens
svaghet kriget skulle kunna bringas till afgörande utan allt för stor kraftansträngning
och allra lättast efter vinterns inträde. Därjämte bidrog äfven önskan att se Sandels
aflägsnad från Toivala, hvilket tydligen icke kunde ske med våld. Huru som helst
afslöts efter några dagars underhandling den 29 september i svenska högkvarteret i
Lohteå stillestånd på hufvudsakligen följande villkor:

Svenska hufvudhären drager sig tillbaka till Himanko bakom Raumo å och
får icke utsträcka sina förposter på andra sidan linien Ylikannus—Lampi—Lesti och
därifrån i rak linie till Iisalmi kyrka; å andra sidan få ryssarna icke öfverskrida den
å, som faller ut vid Juutila (öster om Lohteå);


i Savolaks skola trupperna intaga en sådan ställning, att Iisalmi kyrka blir
neutral, hvarvid de svenska trupperna besätta nordvästra och ryssarna sydöstra sidan
af passet;

på ingendera sidan få trupper flyttas till andra punkter, där de skulle kunna nyttjas;

utväxling af fångar må äga rum;

fientligheterna börjas först efter åtta dagars uppsägning.

<img>Pielisälfven vid Joensuu (nutida bild).</img>

Dagen efter stilleståndets afslutande anträdde trupperna marschen till sina nya
kvarter och förlades med 2:a finska brigaden vid Himanko, 1:a finska brigaden vid
Hillilä by, 2:a svenska brigaden vid Välikannus by, 1:a svenska brigaden vid
Ylikannus och 3:e finska brigaden vid Kalajoki och Tyngä. Högkvarteret flyttades till
Kalajoki, och där öfverlämnade Klingspor befälet till Klercker samt begaf sig till
Stockholm. Dit återkallades äfven Vegesack för att stå till svars, för det han icke
landstigit vid Björneborg. Generalmajor Aminoff sändes till konungen för att lämna
redogörelse för de orsaker, hvilka föranledt stilleståndets afslutande.<footnote>Bulletiner 
af den 12 och 16 oktober, Anteckningar om Döbeln, II sid. 97, Aminoff, sid. 86, 
Montgomery, II sid. 38, Michailovskij-Danilevskij, sid. 99 och 105.</footnote>




Under denna bedröfvelsens tid framträdde den febersjuke Döbeln med ett vidt
gående »projekt», hvilket han uppsatte strax efter segern vid Juutas och, under det
striden vid Oravais pågick, insände till Adlercreutz. Det gick ut på att, sedan
Kosatschkovskij blifvit kastad tillbaka, med hela hären rycka fram vägen 
Lappo—Alavo—Virtois till Tammerfors och på sig draga alla ryska trupper i södra Finland,
hvilka skulle komma mellan två eldar, när konungen verkställde sin landstigning
i södra Finland. Fieandt skulle »figurera» bakom Gamla Karleby och Gripenberg
från Kronoby hastigt rycka fram vägen Löfbacka—Lintulaks—Jyväskylä o. s. v.
Kejsaren af Ryssland skulle aldrig mera höra talas om sin här och nödgas afstå från
tanken på Finlands eröfring. Äfven under förutsättning af seger vid Oravais hade
den uttröttade och uthungrade svenska hären varit föga ägnad för dylika
vidtomfattande företag, och, hvad värre var, saken hade gällt icke endast att gå omkring
den motståndare, man hade framför sig, utan än mera att uppsöka ryssarnas i södra
Finland befintliga hufvudkrafter, att låta den ringa svenska styrkan kringrännas af
den nu ändtligen samlade ryska öfvermakten. Förslagets enda berättigande uttryckes
i dess sista mening: »Om sluteligen allt skall förloras, är punkten, hvar detta sker,
indifferent, — allenast tid vinnes. — Petersbourg eller Torneå blir detsamma.» Efter
utgången af Oravais-slaget var planen naturligtvis outförbar.<footnote>Anteckningar om 
Döbeln, II sid. 84 m. m.</footnote>

Döbeln själf stannade icke länge på krigsskådeplatsen. Den 19 nedlades han
på sjuksängen i Gamla Karleby, flyttades två dagar senare till Brahestad och i oktober
till Gefle.

<img>Oravais-monumentet</img>
</chapter>

<chapter name="I Savolaks och Karelen.">
<h1>I SAVOLAKS OCH KARELEN.</h1>

AUGUSTI OCH SEPTEMBER.

<img l>Karelska bönder.</img>

Medan Sandels i
ställningen vid Toivala
ståndaktigt
trotsade ryssarnas alla försök
att tränga fram genom
Savolaks, hopade sig i
Karelen ovädersmoln,
hvilka kunde blifva farliga för
honom.

Såsom ett bredt band
omsluter Karelen det öfriga
Finland och bildar med
sina otaliga sjöar och pass
från Pielisjärvi till Saima
— för att icke räkna Uleå
träsk — en skyddsmur mot
ryssen. Och denna skyddsmur 
bevakades af ett lifligt, tappert och själfmedvetet folk, som i sina ofta väglösa
skogsbygder, med ganska ringa beröring med andra människor i fullaste mått bevarat
förfädrens dygder, fosterlandskärlek och själfuppoffring. Detta hade karelarna också
bevisat under alla krig mot ryssen, och oaktadt de lämnade sin dryga andel till det
gemensamma försvaret, tvekade de aldrig att själfva gå ut till gränsens värnande, när
ofred hotade. Så hade de gjort under den stora ofreden, så hade de gjort under
sista kriget, och så skulle de göra äfven nu.

Så snart de första underrättelserna om det förestående fredsbrottet nådde
Karelens skogsbygder, samlades bönderna i gränssocknarna och beslöto att med lif och
blod försvara tillträdet till desamma. Ilomantsboarna, som den 2 mars till stort antal
sammanträffade vid Eno kyrkby, gingo i författning om uppsättande af en 150 man

stark gränsvakt, hvarjämte vårdkasar uppfördes på lämpliga ställen. Till sin anförare
utsago bönderna den i Nurmis, vid Pielisjärvis nordligaste hörn bosatte bonden
Tiainen, och bärtre hade deras val icke kunnat utfalla. Stark och högrest, djärf,
beräknande och förslagen, förenade Tiainen alla de egenskaper, som fordrades af en
partigängare och af en bondeledare, och han hade med framgång deltagit i resningen
tjugo år tidigare och åtnjutit undervisning af de officerare, hvilka då sändes af
konungen att utbilda karelarna. Endast 38 år gammal, befann han sig i sin fulla
mannakraft. I midten af mars begaf Tiainen sig till Kuopio för att skaffa gevär och fick
ett hundratal sådana vid Savolaksbrigadens genomtåg norrut. För öfrigt måste
bönderna nöja sig med ett ringa antal gevär, omkring 130 stycken, hvilka sedan senaste
kriget legat förvarade i två lårar på läktaren i Pielis kyrka, och i öfrigt med
lodbössor.

Det skulle emellertid dröja ganska länge, innan karelarnas goda vilja behöfde
tagas i anspråk. Krigarskarorna hade från den höga norden återkommit till Kallavesi,
och Sandels hade redan utkämpat mången hård dust med ryssarna, förr än faran här
var framme.

Först den 16 juli uppbröt generalmajor Alexejev från Sordavala med fyra
skvadroner dragoner och 100 kosacker, 5-6 hundra man, och ryckte vägen fram
till Joensuu, där han den 22 måste stanna, emedan bönderna uppbränt bron öfver
den mera än 400 meter breda Pielisälfven och undanfört alla farkoster. På den väg
som från Kemi leder uppåt Eno och Pielis hade major Scheene blifvit sänd med
omkring 200 man. Före sitt inryckande i landet hade Alexejev utfärdat en kungörelse,
i hvilken han uppmanade allmogen till stillhet och med dödsstraff hotade alla »ryska
rikets trogna undersåtar», som begingo någon fientlighet. I stället kallade han
menigheterna att den 31 juli aflägga tro- och huldhetsed till ryska kejsaren.

Nu bröt folkresningen ut på alla håll och kanter i Karelen, hvartill mäktigt
bidrog ankomsten af kornetten v. Brandenburg och fältväbeln Brunow, hvilka
Sandels för ändamålet sändt till Karelen. Tiainen bådade upp allt folk kring 
Pielisjärvi, och i sina stora kyrkbåtar rodde bönderna med friska tag till sjöns södra spets,
till sundet vid Ahvenus (strax norr om Eno), där de samlades den 30 juli på aftonen
och sedan tågade till Mönninvaara by. Den därstädes utsatta vakten flydde, men
följande morgon infann sig Scheene med hela sin styrka. Tiainen spred sitt folk i
rågåkrarna och småskogen på sidorna om vägen, och med sina säkra lod fällde
bönderna den ena efter den andra af de ryska dragonerna, som icke kunde komma från
vägen. Slutligen fingo de visserligen öppet fält men ledo lika fullt af böndernas eld
och funno för godt att draga sig undan, sedan de antändt en gård. För att icke
blifva afskuren från sin återtågsväg och vid ryktet om major Malms ankomst från
Toivala drog Alexejev sig skyndsamt tillbaka till Pelgijärvi, strax innanför gränsen.
Han måste härvid lämna i sticket en lifsmedelsfora, hvars hästar nedskötos af de på
båda sidor förföljande bönderna. Ryssarna togo de väpnade bönderna för soldater,
emedan de ombundit hattarna med näfverband och på dem anbragt kokarder af
samma ämne, hvarjämte alla lodbössor blifvit försedda med målade träbajonetter. De
hade gjort detta, säger den ryske historieskrifvaren, »för att gifva sig likhet med
Savolakska jägare, hvilka vid denna tid icke voro bättre beklädda än bönderna».

Tiainen lät ryssarna draga sina färde och intog ställning vid Ahvenus, där han
lät uppföra förskansningar.

<img>Striden vid Mönninvaara.  
Gunnar Hallström.</img>

Oaktadt det betänkliga hot, som Alexejevs framryckning mot ryggen af hans
ställning innebar, ansåg Sandels i betraktande af sin ringa styrka och den allt mera
tilltagande sjukligheten sig icke kunna afdela några trupper mot honom. Härtill
bidrog äfven underrättelsen om, att ryssarna i Kuopio voro ifrigt sysselsatta med att
förfärdiga flottor och båtar. Den 23 juli satte de också en mängd sådana i sjön, och
en afdelning, hvars styrka svenskarna uppskattade till 500 man, sökte tränga sig fram
genom sundet vid Ruokojärvi, söder om Maaninga. Det här anbragta pålverket var
dock för starkt, och de vid Maaninga och här vid sundet vakande österbottningarna
voro tillräckligt uppmärksamma, för att detta försök icke skulle lyckas. Samtidigt
härmed närmade sig åtskilliga kanonbåtar och med kanoner försedda flottor
Toivalastranden men gingo mycket oskickligt tillväga och blefvo utan svårighet afvisade. 

Den lätthet, med hvilken detta anfall blifvit afslaget, skingrade Sandels' betänkligheter,
och dagen därefter sände han Malm med dennes kompani, Savolaks jägarnas
lifkompani, att möta Alexejev och lät honom en vecka senare följas af 120 österbottningar
och två kanoner. Som ryssarna vid sitt återtåg uppbränt alla båtar, hvilka de kunde
finna, uppehölls Malm flera dagar vid Pielisälf och stod först den 4 augusti på dess
östra strand. Två dagar senare var han i Tohmajärvi. Stora skaror af väpnade
bönder slöto sig under tiden till honom.

Ehuru Malm fick vetskap om, att Alexejev blifvit förstärkt med en bataljon
infanteri, beslöt han att oförtöfvadt fortsätta framryckningen och drifva fienden
öfver gränsen. Han afdelade kornetten v. Brandenburg med 50 Savolaks jägare och
100 bönder att väster om Pelgijärvi kringgå ryssarnas ställning och taga dem i ryggen
samt 100 bönder att taga en ännu större omväg åt samma sida, hvarefter han själf
med återstoden af soldaterna, 200 bönder och kanonerna tog vägen rakt fram. På
aftonen den 9 augusti satte alla afdelningarna sig i rörelse, och kl. 2 på morgonen
påträffades en fientlig fältvakt på vägen. Efter segt motstånd kastades den tillbaka,
och snart fann Malm framför sig ryssarna i ställning ett stycke norr om Pelgijärvi
kyrka. Som de icke tycktes hafva något artilleri, gick han oförskräckt till anfall,
men till följd af hans underlägsenhet syntes striden arta sig illa för honom, när
Brandenburg i rätt tid ingrep. Nu kom ordningen till ryssarna att gå tillbaka, hvarvid
Malm förnyade anfallet kl. 9 f. m. och förföljde de vikande ett tiotal kilometer.
Striden kostade honom 31 soldater och 29 bönder.

Alexejev drog sig tillbaka ända till Sordavala. Malm lämnade en fältvakt vid
Pelgijärvi och drog hufvuddelen af sina trupper till Tohmajärvi, där en gynnsam
försvarsställning erbjöd sig. Härifrån framryckte han redan den 12 och öfverskred
gränsen för att enligt befallning från Sandels drifva bort ryssarna, men när han fick
veta, att de erhöllo betydande förstärkningar, och att en rysk kolonn ryckte fram
från Nyslott, ansåg han rådligast att gå tillbaka till sin förra ställning vid Tohmajärvi.
Bönderna hemförlofvades att verkställa skörden och förse sig med lifsmedel. I
Pelgijärvi kvarlämnades en 50 man stark fältvakt.

Missnöjd med Alexejevs misslyckade företag, aflöste kejsaren honom med
generalmajoren furst Dolgoruki, en ung, af lyckan gynnad man, och ökade på samma
gång dennes trupper med ytterligare en bataljon, fyra skvadroner och fyra kanoner.
Den 13 augusti anlände den nya befälhafvaren till Sordavala, där han ytterligare af
generallöjtnant Tutschkov, som efterträdt den tillsjuknade Barclay de Tolly i befälet
mot Sandels, mottog befallning att genom Karelen söka nå Kallavesi i ryggen på
Toivala-ställningen. Samtidigt med att Dolgoruki anföll denna från ryggsidan, skulle
Tutschkov angripa den framifrån såsom det enda sätt, på hvilket han kunde hoppas
blifva befriad från sin envisa motståndare. Dessutom sände han en bataljon och en
skvadron till Nyslott att därifrån taga Malm i flanken, hvarjämte fyra kanonbåtar från
samma stad sändes in i Orivesi och Pyhäselkä för att skydda Dolgorukis vänstra flank.

Med omkring 2,000 man bröt Dolgoruki den 18 augusti upp från Sordavala.
Han fortsatte emellertid icke längre än till Ruskiala, strax söder om gränsen, enär
underrättelse ingick, att en 6,000 man stark svensk afdelning, i hvilken 1,500
soldater skulle ingå, närmade sig från Kiides. Som denna afdelning emellertid kom
närmare och Dolgoruki till förstärkning fick ytterligare 4 bataljoner, från 4:e
divisionen, så fortsatte han, nu säkerligen 4,000 man stark, den 26 till Tohmajärvi.
Härifrån hade Malm då redan gått tillbaka bakom Pielisälf, vid Joensuu. Den 27
sände Dolgoruki en afdelning för att möta den från Kiides anmälde fienden, och
strax bortom Suorlaks påträffades han äfven. Under stark dimma utspann sig en
häftig eld, hvilken anställde stora förluster på båda sidorna, förr än man, när dimman
skingrade sig, till sin bestörtning upptäckte, att båda de kämpande parterna voro
ryssar. Den förmodade fienden var den från Nyslott af Tutschkov utsända
afdelningen, hvilken icke vågat framrycka från Kiides.

<img>Väpnade karelska bönder.  
V. Blomstedt.</img>

Dolgoruki hade nu under sitt befäl 7 bataljoner och 9 skvadroner jämte
kosacker och några kanoner, sålunda 4-5 tusen man. Trots denna styrka stannade
han en hel vecka vid Tohmajärvi och inrättade där åt sig en befäst ställning, därtill

föranledd af den på alla håll omkring sig gripande folkresningen, hvilken syntes
alldeles oberörd af furstens kungörelser och hotelser. För att nå resningens kärnpunkt,
som tycktes vara att söka åt Pielishållet, sändes öfverste Gerngross med 1,000 man
ditåt. Den 2 september nådde han Kaltimoniska pass, söder om Eno och tog sig 
efter en kort strid med de på andra stranden af bröstvärn skyddade bönderna på
medförda båtar öfver älfven.<footnote>Vid detta tillfälle sköt en ung gosse vid namn 
Stenius en rysk officer, som på andra stranden var sysselsatt med förberedelser för 
öfverfarten. När Gerngross i november kom till Pielis, frågade han efter, hvem som sköt 
officeren. »Det gjorde min brorson,» svarade prosten. Gossen efterskickades och 
tillfrågades om saken, till hvilken han oförskräckt jakade. »Huru vågade ni göra det?» 
sporde öfversten vidare. »Vi hafva lofvat konungen att försvara vårt land,» svarade 
gossen käckt, hvarpå öfversten klappade honom på axeln med orden: »Det var väl gjordt,
men jag hade hellre gifvit ett helt kompani än denne man.» (Kivinen, sid. 46.)</footnote> 
Härefter fortsatte en afdelning på några hundra man
åt Pielis, under det återstoden vände sig söderut för att på västra sidan Pielisälf taga
Malm i flanken. När Dolgoruki nu ryckte fram mot Joensuu och fyra kanonslupar
närmade sig söderifrån, lämnade Malm
den 4 september sin ställning och drog
sig tillbaka till Taipale. Här mötte
honom chefen för karelska dragonerna,
öfverstelöjtnant Christiernin, som med
300 man af Uleåborgs och Kajana
bataljoner blifvit sänd till hans förstärkning.

<img l>Öfverstelöjtnant A. L. Christiernin.</img>

I Tohmajärvi hade Dolgoruki
kvarlämnat fem kompanier, en skvadron och
två kanoner för att hålla befolkningen
i styr och försvara förskansningarna.
Vid Joensuu förde han sin styrka öfver
älfven med tillhjälp at de anlända
kanonbåtarna men stannade sedan och började
äfven här uppföra förskansningar.

Nu drog sig krigets hemsökelse
uppåt Pielisjärvi. 

Efter Gerngross' aftåg söderut hade
Tiainen begifvit sig hem med större
delen af pielis- och nurmisboarna för
att byta om manskap och förnya
lifsmedelsförrådet. En mindre styrka kvarlämnades att under jordbrukaren Stenius' befäl 
trygga Ahvenus' pass. Gerngross vände emellertid om från Joensuu med omkring
1,500 man, hufvudsakligen kavalleri. Den ringa skaran drog sig nu från Ahvenus
16 km. tillbaka till Vorna bro, som öfver en i Pielisjärvi utfallande å tillhör 

Pielisvägen. Här, vid själfva ingångsporten till sin socken, skyndade pielisboarna till
förstärkning.

Söder om bron leder vägen öfver en slät, smal mo. På båda sidor om
densamma befintliga kärr och sjöar inskränka framkomligheten till själfva vägen. På
denna mötte de framryckande ryssarna först ån, hvars bro var rifven, och bakom
denna en höjd, från hvilken vägen kunde ypperligt bestrykas. Höjden var dessutom
uppfylld af stora stenar och kullfallna furor, hvilka tjänade såsom vallar med en å
såsom graf framför. Här på höjden hade bondhopen tagit ställning. Den 9 september
på aftonen gingo ryssarna till anfall men ledo stora förluster af den på deras slutna
massa riktade elden från bönderna, hvilka stodo skyddade. De lyckades icke heller
tränga fram utan började att till passet framsläpa träd för att af dem göra flottbroar,
på hvilka ställningen skulle kunna kringgås. Att hindra detta var bondhopen för
svag och för att icke blifva tagen i ryggen och instängd drog den sig under natten
tillbaka 18 km. längre norrut till Jauhiais-sundets norra sida, där ställning togs bakom
den nybyggda långa bron, hvilken delvis blifvit rifven. Här redde bönderna sig
till ihärdigt försvar, och här bedrogo de ryssarna med afseende på sin styrka, i det
de läto samma afdelningar gång på gång från den bakomvarande skogen rycka ned
till stranden för att i dess bukter åter försvinna. Här infann sig åter Tiainen och
öfvertog ledningen af försvaret, och med honom inträffade nurmisboarna. Ryssarna
afstodo från vidare anfall och drogo sina färde söderut.

Härmed var det egentliga folkkriget i Karelen afslutadt men ett litet efterspel
fick det i alla fall. Efter ryssarnas aftåg flyttade Tiainen sitt högkvarter till Eno
kyrkoby, dar han bibehöll det ända in i november, och därifrån han företog ströftåg
mot fientliga skaror, förråd, foror och budbärare, hvarigenom icke så litet trupper
fjättrades i denna aflägsna landsdel. Under en sådan färd tillfångatog han en afton i
slutet af oktober den af Dolgoruki förordnade landshöfdingen i Karelen jämte dennes
biträden, hvilka hade sitt hemvist på Niinivaara gård invid Joensuu. Ryssarna voro
också högeligen förbittrade på »hufvuduppviglaren Tiainen», och Tutschkov satte
ett pris af 500 rubel på hans hufvud; andra »uppviglares» betaltes endast med 200.
Men den rätte funno de icke. När isen lade broar öfver sund och sjöar och alla
svenska trupper dragit sig mot norden, gåfvo karelarna sin sak förlorad, återvände
till sina hem och aflade den fordrade trohetseden. Endast Tiainen undandrog sig
detta. Under otaliga äfventyr flydde han till Sverige, mottogs af konungen, som
förärade honom medaljen för tapperhet i fält att i svärdsordens band bäras om halsen
jämte 800 riksdaler i gratifikation och en årlig pension.<footnote>Efter krigets slut 
bodde Tiainen först tre år i Haparanda men återvände sedan till sin fädernebygd, där han 
såsom svensk medborgare bodde till sin 1833 timade död.</footnote>

Oaktadt den afbräck och de förtretligheter, som folkresningen i Karelen bragte
ryssarna, förhöllo desse sig i det stora hela mildt och skonsamt mot landet och
befolkningen, om än denna under vintern fick vidkännas en ganska tryckande 
inkvartering af ryska trupper. Enskilda våldsbragder äro likvisst antecknade, och den
råaste af dem torde vara den behandling, som den åldrige kyrkoherden i Libelits,
prosten Winter fick undergå. Misstänkt att stå i förbindelse med »rebellerna», såsom
de väpnade bönderna kallades, greps han af några kosacker och

<img>Striden vid Vorna bro.  
G. Hallström.</img>

<poem>»Nu emellan tvenne ystra hästar
bands den ädle herden, dittills skonad,
att till fots den vilde ryttarn följa.
Kort var domen, inom några stunder
skulle handen domna, foten svika
och hans hvita lockar sopa stoftet.
Ensam stod den gamle, upp mot himlen
såg hans öga, som mot himlen skådas,
då på jorden allt är natt och mörker.»</poem>




Vid Pelgijärvi syntes han för sista gången; sedan försvann han i det
omätliga zardömet.<footnote>Folkrörelsen i Karelen är väl skildrad i Kivinen: 
Anteckningar om Nord-Karelska frikorpsernas företag 1808, sid. 31 o. f.</footnote>

<img>Prosten Winters tillfångatagande.  
P. Larsson-Palm.</img>

Under augusti och större delen af september månader föreföll ingenting af
vikt i ställningen vid Toivala. Oaktadt lifvet därstädes vid höstens annalkande blef
allt obehagligare och tjänstgöringen, i den mån truppsändningarna till Karelen ökades,
allt svårare, så att aflösning af
förposterna nu mera sällan förekom,
oaktadt alla dessa vidriga
omständigheter och utan att förlora modet
genom de allt tröstlösare underrättelserna
från hufvudhären höll Sandels' tappra
skara ut i det längsta. Den ville visa
konung och fältmarskalk, hvar den
afgörande punkten på krigsskådeplatsen var belägen;
den uppsköt krigets afgörande åtskilliga månader längre,
än fallet skulle blifvit, därest den lämnat sin ställning.

Den overksamhet, som i augusti månad gjorde sig märkbar på ryska sidan,
ledde Sandels till den ganska riktiga slutledningen, att Tutschkov försvagat sina
krafter för att understödja företagen i Karelen, äfvensom att ryssarna ännu icke
ansågo sig tillräckligt starka på sjön. Hans egen i alla fall betydliga underlägsenhet

nödgade hononm att inskränka sina utflykter till företag mot ryssarnas förråd, särskildt
vid Varkaus, och mot deras båtbyggnadsanstalter. Ryssarna å sin sida gjorde smärre
landstigningar mot holmarna framför Toivala-landet och uppåt Kallavesi, hvarigenom
smärre strider till lands och sjös ofta förekommo.

Sandels insåg mer än väl, att den största faran hotade honom från Karelen,
och ännu mera blef detta fallet, när ryktet kom om först Alexejevs och sedan
Dolgorukis framryckning med betydliga krafter. Hade han ägt mera trupper till sitt
förfogande, skulle han utan allt tvifvel sändt vida mera till de viktiga passen vid
Joensuu och Taipale; nu måste han inskränka sig till Malms och Christiernins
afdelningar och i öfrigt sätta sin tillit till den karelska allmogen och dess förslagne anförare.
Hans uppfattning af ställningen återgifves ganska tydligt i följande den 2 september 
till fältmarskalken afsända bref:

»Sedan den diversion som Öfverste Lieutenant Fieandt, enligt Eders Excellences
Ordres skulle göra åt Saarijärfvi och Savolaxske sidan misslyckats, tyckes Fienden
med alt eftertryck vela forcera sig öfver åt Toivala. Utom de Kanonslupar och
Lodjor som ifrån Villmanstrand blifvit hitförde, äro 15 st. nya förfärdigade i Kuopio
och redan i Sjön, Arbetare och Timmermän hafva kommit ifrån Ryssland, och virket
är tagit utaf Timret till nya Kyrkan, samt bestyckningen af de i Varkaus befintelige
gröfre Kanoner; fienden gör beständiga attaquer på mina posteringar och försök att
under mörka tiden af natten uptaga försänkningarne i sunden, men hitintils har
detta fruktlöst aflupit, dock anser jag mig böra i ödmjukhet omnämna, det min
ställning dag ifrån dag blifver mera vådelig; ett å nyo skedt infall i Carelen med 3,000
man under Försten Dolgoruckis Befäl åtfölgd af 2:ne andra Generaler, har så
uppskrämt allmogen därstädes, att föga mera kan räknas på deras biträde, hvilka till större
delen äfven äro utan gevär, jag har skickat Major Malm 300 mans förstärkning jämte
2:ne 6 pundige kanoner, och mera kan jag icke aflåta i anseende till försvaret härstädes, 
således befarar jag att han icke kan afhålla fiendens framträngande hitåt, och då är
jag på alla sidor omgifven af en 4 gånger talrikare fiende, som dessutom sjövägen
kan tournera mig, hvarföre jag får äran ödmjukast underställa Eders Excellence, om
jag i sådant fall får lämna positionen härstädes, och draga mig tillbaka till Jdensalmi
såsom det första tjenliga ställe, att kunna uppehålla fienden och söka mota dess
framträngande; Jag vore i största behof af Secours, men vågar knappast därom
<i>nämna, då jag känner huru brydsam Eders Excellences Egen 
ställning är, och den afgång Arméen genom de flere förefallne 
affairer fådt vidkännas; min effectiva styrka utgör 1800 
man, hvaribland Cajana nya enrollering och Heintzii frivilliga</i>

<i>Compagnie äro aldeles recruter, detifrån Uleåborg i 
awtåg(?) varande Landtvärn 300 man, kan icke på längre tid sättas 
emot fienden och dessa äro äfven utan gevär. Enligt Eders 
Excellences Nådiga tillåtelse, har jag härifrån till Artillerie 
förrådet i Jacobstad afsändt, de vid Brigaden varande 
bristfällige gevär för att repareras, sedan härstädes icke var 
tillgång på pistolsmeder; vi ligga alt ständigt på Geväret, 
och jag har på längre tid icke kunnat låta någon vara 
afklädd om nätterne. Jag vågar utbedja mig att uti Eders 
Excellences Nådiga åtanka få vara inneslutne, och har 
äran med djupaste vårdnad intill mitt sista framhärda

<tab><tab>Eders Excellences

<tab><tab>Ödmjukaste tjenare
<tab><tab>Johan A Sandels

<tab><tab>Toivala den 2. Septemb<sup>r</sup> 1808.</i>

Äfven Tutschkov hade kommit till insikt om omöjligheten att kunna
bemäktiga sig Toivalaställningen på annan väg än från Karelen, och, såsom vi funnit, hade
han gifvit Dolgoruki föreskrifter i detta syfte och äfven sändt honom förstärkning.
Den unge fursten visade emellertid ingen håg att ställa sig under en annans befäl
och frånträdde till och med för några dagar befälet på grund af föregifven sjukdom.
Slutligen på förnyad befallning från Tutschkov att ovillkorligen rycka framåt lämnade
Dolgoruki slutligen sina vid Joensuu uppkastade förskansningar, sedan han där
kvarlämnat en rätt stor del af sina krafter. Först den 29 anlände han till Jännevirta
sund, strax bakom Toivala, och samtidigt härmed redde sig Tutschkov till att
försöka en öfvergång öfver Toivala-sundet, men detta var nu öfverflödigt; Sandels
utrymde frivilligt sin hittills oangripliga ställning.



Den 14 september mottog Sandels en från fänrik v. Fieandt den 11 från
Kauko bro afsänd anmälan, hvari denne underrättade om fieandtska detaschementets
aftåg söderut och om hans uppdrag att förstöra broarna på vägen norrut. Detta var
visserligen mycket betänkligt för Sandels, hvars återtågsväg ledde till Uleåborg, men
han ansåg sig likväl icke böra lämna sin ställning utan befallning därtill från högste
befälhafvaren. För att emellertid vara redo till uppbrott återkallade han Christiernin
och Malm från Taipale, hvarvid major Bosin med österbottningarna (200 man)
lämnades att uppehålla fienden och under återtåget förstöra broarna bakom sig.
Dessutom bragtes artilleriet i säkerhet på vägen åt Iisalmi, och en mindre styrka förlades
till Alapitkä by, halfvägs till Iisalmi, med förposter framskjutna 10 km. längre norrut
till Savojärvi, där en från Karelen förbi Nilsiä kyrka kommande väg inmynnar. Så
rustad, bidade Sandels ännu händelserna, oaktadt han ansåg sig stå med 1,400 
man<footnote>De enda förstärkningar, han erhållit, utgjordes af 240 man Uleåborgs 
landtvärn, som fördelades på de olika afdelningarna, och vice auditören Loren Heintzius' 
150 man starka frivilliga kompani.</footnote> 
mot 9,000, och oaktadt ryssarna högst betydligt ökat antalet af sina båtar och flottor.

På grund af detta beslut indrog Sandels den 28 alla yttre posteringar och
vakter och höll sina krafter samlade. Sex ryska kanonslupar, åtföljda af pråmar,
lyckades då öppna väg genom Vaajasalmi sund och fortsatte färden till Jännevirta,
där de under den 29 hjälpte Dolgorukis trupper öfver sundet. Samtidigt härmed
gjorde Tutschkovs trupper flera landstigningar, hvilka dock samt och synnerligen
misslyckades. Nu fanns likväl intet skäl längre för Sandels att stå kvar och låta sig
omfattas, utan den 30 på morgonen utrymde han frivilligt den ställning, i hvilken
han tre och en half månader trotsat en betydligt öfverlägsen fiendes alla försök att
framtränga, och drog sina trupper tillbaka till Alapitkä. Härifrån fortsattes återtåget
den 3 oktober 8 km. till Sihvonlaks och, sedan underrättelse om stilleståndets
afslutande ingått, till trakten af Iisalmi, hvarest trupperna den 7 förlades i byarna bakom
Virta bro. Genom den i stilleståndsfördraget bestämda demarkationslinien kunde
brigaden icke draga någon fördel af den vid Palois med mycket arbete
iordninggjorda nya och förmånliga ställningen, hvilket, naturligt nog, mycket förtretade Sandels.

Ryssarna förföljde icke alls utan kommo småningom efter till närheten af
Iisalmi, hvarest de på södra sidan om kyrkan utsatte sina förposter i svenskarnas
åsyn.<footnote>Sammandrag af femte brigadens operationer, bulletiner af den 23 och 29 
augusti samt 27 september (med Sandels m. fl:s rapporter), Burman, II sid. 63, 
Montgomery, I sid. 291 och II sid. 44, Michailovskij-Danilevskij, sid. 107.</footnote>
</chapter>

<chapter name="Konungen. Lokalaks och Helsinge. Sjökriget">
<h1>KONUNGEN. LOKALAKS OCH HELSINGE. SJÖKRIGET.</h1>

SEPTEMBER OCH OKTOBER.

Sedan ryska skärgårdsflottan genom segern vid Sandöström den 2 augusti och sin
därefter verkställda förening förskaffat sig herraväldet i Åbo skärgård, hade
konungen under hela augusti månad afstått från de förut planlagda
landstigningsföretagen i södra Finland och snarare inskränkt sig till försvar af sin ställning på
Åland äfvensom af Upplandskusten. Ju längre det led på månaden, desto lifligare
återvände han till sina landstigningsplaner, hvartill ryska örlogsflottans instängande i
Baltischport och hoppet om de nya skärgårdsfartygens ankomst kan hafva bidragit.
Vi hafva också funnit, huru Vegesacks fördelning öfverfördes till Finland, dock på
annat sätt än konungen planlagt, och huru vid tiden för dess ankomst dit befallning
utgafs om truppers sammandragning vid Gefle för att öfverföras till Finland. Dessa
trupper utgjordes af lifgrenadierbrigaden, som med vargeringen uppgick till 6
bataljoner och ett batteri, samt de ur västra arméen utbrutna Södermanlands och
Västgötadals regementen med deras vargeringsbataljoner, äfvenledes 6 bataljoner. För
dem alla samlades fartyg i Gefle.<footnote>Tibells ämbetsberättelse, sid. 132.</footnote>

Huru liten denna styrka än var i förhållande till de krafter, öfver hvilka
Sverige vid denna tid förfogade, så gaf konungen sig icke till tåls att invänta dem
utan kastade på måfå in den handfull folk, han ägde till omedelbart förfogande.
Orsaken till detta olämpliga förfaringssätt torde framkallats af Klingspors bedröfliga
skildring af tillståndet efter Karstulaslaget, uttryckt i hans bref af den 22 augusti,
och i den naturliga sträfvan att genom ett snabbt verkande tryck mot ryssarnas
stridskrafter i södra Finland hejda de i norden framträngande. Men såsom vanligt hade
han icke beräknat medlen.

Innan något landstigningsföretag sattes igång, skulle flottan emellertid träda
i verksamhet.

Med skärgårdsflottan låg Hjelmstjerna fortfarande vid Små Såttunga. Af dess
39 kanonslupar voro 12 sedan sista striden under reparation, men 8 nya hade anländt
från Sverige. Efter nära nog en månads tvungen overksamhet fick amiralen i slutet
af augusti konungens befallning att anfalla en del af ryska skärgårdsflottan, som enligt
ingånget meddelande skilt sig från återstoden och styrt kurs åt Nystadshållet. Under
det Hjelmstjerna med galererna kvarstannade vid Små Såttunga för att trygga
Ålandsskären, sände han öfverstelöjtnant Brandt med alla användbara kanonslupar, 35 till
antalet, att utföra uppdraget. Brandt styrde kurs förbi Kumlinge, Brandö och Jurmö
mot Lypertö (se kartan sid. 252), dit han anlände den 30 augusti på morgonen. Här
fick han veta, att den fientliga flottan icke befann sig vid Nystad utan vid Löpö. För
att begagna sig af öfverraskningen styrde Brandt utan att öda tid med spaning ned
genom Grönviks sund, det sund, som
skiljer ön Sutsalo från Vartsalo.
Selivanov, som förde befälet på ryska sidan,
hade emellertid blifvit varskodd om
svenskarnas annalkande och ordnat sin till
35-40 kanonslupar, några jollar och
5-6 bestyckade storbåtar (enligt rysk
uppgift till endast 24 kanonslupar)
uppgående flotta till strid på båda sidor om
en midt i sundet belägen holme, så att
hela sundet kunde bestrykas med delvis
korsande eld.

<img l>Viceamiralen friherre S. M. v. Rajalin.
Efter en oljemålning.</img>

När svenska flottan vid 12-tiden på
två linier nalkades det östra sundet,
mottogs den af en ytterst liflig artillerield,
hvilken icke med fördel kunde besvaras,
enär andra linien icke hade plats att
rycka in i den första, där trängsel i alla
fall snart visade sig. Nu uppdagades,
att det västra sundet, som lotsarna ansett
för grundt för fartygen, tillät deras
genomfart, och dit sändes genast tio fartyg,
som icke kommit till användande. Men äfven här möttes de af en ytterst liflig eld.
Under sex timmar utspann sig nu en artilleristrid, som i häftighet och envishet icke
hade sin like under hela kriget. Slutligen måste ryssarna gifva vika och med förlust
af en fjärdedel af sin materiel draga sig tillbaka till Åbo. Svenskarna, som förlorat
242 man i döda och sårade samt en i luften sprängd och en sjunken kanonbåt,
förföljde till Palva sund. Äfven på deras sida voro de flesta båtarna illa medfarna.

Dagen efter striden gick svenska flottan till Fiskö, där sju af de åter
iståndsatta kanonbåtarna infunno sig.<footnote>Bulletin från södra finska arméen af den 
1 september, Skärgårdsflottans historia, sid. 160 (med karta), Michailovskij-Danilevskij, sid. 114 (med karta).</footnote>




Nu stod vägen öppen för Ålandstrupperna, hvilkas styrka, med frånräkning
af landstormen uppgick till 5,404 man<footnote>Mankell: Svenska krigsmaktens styrka, 
n:r 598.</footnote>. Häraf medtogos dock endast de tre små
gardesbataljonerna, båda Kronobergs-bataljonerna, Västmanlands regementes vargering,
en skvadron af lifgardet till häst, ett sexpundigt batteri och fyra haubitser med en
sammanlagd styrka af endast 2,654 man. Upplands och Kronobergs regementens
vargering skulle äfven medtagas, men man gaf sig icke tid att invänta den.
Utrustningen var för öfrigt mycket knapphändig; så medfördes endast 60 patroner för
hvarje man, och fältkassan uppgick till 900 riksdaler banko. Generalmajoren grefve
Albrekt v. Lantingshausen fick befälet öfver denna truppafdelning. Född 1751, hade
han på den militära banan stigit till generaladjutant, när han 1789 af politiska
bevekelsegrunder lämnade krigstjänsten. Helt nyligen hade den rikt begåfvade mannen
åter inträdt i tjänst såsom generalmajor och brigadchef för Upplands landtvärn. Till
sitt biträde fick han konungens öfveradjutant, öfverstelöjtnant Lagerbring. Den 7
mottog han befallning »att afsegla till Jurmö och därefter, sedan vidare order erhållits,
till Lokalaks, där debarkera, fatta posto vid Virmo, sedan intaga Åbo, hvarefter alla
fientliga trupper mellan denna och general v. Vegesacks kår (om denna visste man
ingenting) skulle borttagas». Samma dag afgick äfven till Sverige befallning, »att de
till Gefle beordrade trupper borde landstiga i den hamn å finska kusten, som lättast
bidroge till föreningen med de båda fördelningarna af södra finska arméen, och
hvarom de å finska kusten stationerade kryssare af K. M. blifvit beordrade att lämna
underrättelse». Sedermera tillades, att dessa kryssare skulle sökas vid norra ändan
af Ålands skärgård.<footnote>Tibells ämbetsberättelse sid. 132.
Till konungens beslut torde äfven bidragit de förespeglingar, som gjordes honom af en
äfventyrare, en fanjunkare Ljungberg, hvilken försäkrat, att 12-13 tusen finska bönder 
stodo färdiga att göra gemensam sak med den första landstigna svenska trupp, och hvilken 
uppdukat öfverdrifna berättelser om ryssarnas grymheter. Konungen utnämnde honom till 
befälhafvare för den blifvande landstormen och skref ett föga lämpligt bref till kejsar 
Alexander. När företaget misslyckades, löpte mannen öfver till ryssarna (Montgomery, II sid. 49).</footnote>

Den 4 hade ofvan nämnda trupper blifvit samlade vid Bomarsund, hvarifrån
de den 10 afseglade till Jurmö. Härifrån kunde färden på grund af motvind först
den 15 fortsättas till Lypertö.

Öfverstelöjtnant Brandt, som med skärgårdsflottans hufvuddel låg vid Lypertö
och fått i uppdrag att skydda landstigningen, afgick den 11 till Grönvikssund. Här
infann sig den 16 viceamiral v. Rajalin, den från förra kriget väl kände sjöhjälten,
hvilken sedan århundradets början varit generaladjutant för flottan och i denna
egenskap åtföljt konungen till Åland. Han fick nu befälet öfver skärgårdsflottan och gick
med den till 34 kanonslupar uppgående eskadern till Palva sund, hvarifrån ryska
flottans förposter drefvos undan. Redan under natten underrättade Rajalin emellertid
Lantingshausen om, att han hade den vida öfverlägsna fientliga skärgårdsflottan i sikte. 


Lantingshausen hade haft för afsikt att utföra landstigningen vid Helsinge,
enär bättre vägar därifrån ledde inåt landet, men på grund af nyss nämnda
underrättelse utsåg han Vaaranpää nordliga udde på Lokalakslandet till landstigningsplats.
Emellertid hade han redan skickat major Stjernstam med 300 man af Västmanlands
vargering till ön Sutsalo med uppdrag att omedelbart före landstigningen på båtar
öfvergå till Töfsala-landet för att på bron öfver Kettis sund taga i ryggen de fientliga
afdelningar, som funnos vid Järvenpärä och Helsinge. När transportflottan den 15
nalkades Lypertö, hade befallning blifvit sänd till Stjernstam att följande morgon
utföra sitt uppdrag. När nu Rajalins meddelande ingick, sändes honom förnyad
befallning att återvända, men vid dess framkomst var han redan vid Kettis sund i strid
med öfverlägsna fiender och nödgades draga sig tillbaka till båtarna, där truppen
hann inskeppas, hvarefter den återförenade sig med återstoden af detaschementet.

Detta lämnade Lypertö först tidigt på morgonen den 17 och anlände kl. half
9 till den utsedda landstigningsplatsen, där urskeppningen af trupperna genast började
och fortgick hela dagen. Ett avantgarde bildades af gardenas och Kronobergs
regementes jägare till ett antal af 300 man och framryckte under Lagerbrings befäl till
Lokalaks kapell, undandrifvande ryska förposter, som råkade i dess väg. Enär ingen
för artilleri användbar väg ledde fram till kapellet, fick Västmanlands vargering röja
en sådan. Vid själfva kapellet fann man en ganska förmånlig ställning, i hvilken
vägarna från Nystad, Åbo och Helsinge kunde skyddas. För att icke sakna
ammunition vid det snart sannolika återtåget hade endast 30 patroner utlämnats till hvarje
man, under det återstoden behållits till förfogande.

I den nämnda ställningen blef Lagerbring anfallen vid half 6-tiden på aftonen
af 3-4 hundra ryssar med 3 kanoner, men försvarade sig till mörkrets inbrott, då
anfallet afstannade. Under natten anlände de öfriga trupperna och ryckte in i
ställningen, hvars högra flygel stöddes mot en insjö, under det den vänstra försvann i
skog. Af kanonerna kunde fyra sexpundingar bringas fram.

Äfven på ryska sidan framfördes under natten förstärkningar, nämligen 2
bataljoner, 1/2 skvadron och 6 kanoner, hvilka under generalmajor Tschoglakovs befäl
befunno sig icke långt från landstigningsplatsen, och generallöjtnant Bagration befallde
genast alla i närheten af Åbo stående tillgängliga trupper att skynda efter. Kl. half
6 på morgonen den 18 gingo ryssarna till anfall under fåfänga försök att omfatta
svenskarnas båda flyglar. När ammunitionen började tryta och underrättelse ingick
om ryska förstärkningars oupphörliga anryckande, gaf Lantingshausen kl. 2 e. m.
befallning om återtåg, hvilket utfördes i god ordning under skydd af samtliga jägare
och af svenska gardet, hvilka stego om bord först kl. 6 på aftonen, och hvilkas aftåg
skyddades af fyra kanonslupar. Alla döda och sårade, 132 till antalet, bland hvilka 3
officerare (en officer saknades), medfördes på båtarna. Strax efter återinskeppningen
anlände Upplands och Kronobergs regementens vargeringsbataljoner samt en med

<img>Skärgårdsflottans aftåg genom Palva sund under striden.
J. Hägg.</img>

ammunition lastad båt, men de fingo nu med de öfriga trupperna afgå till Lökö, dit
ankomsten skedde den 20, och där generalen hade för afsikt att invänta de från Gefle
kommande trupperna.<footnote>Bulletiner af den 19 och 22 september, Lagerbrings 
anteckningar i Krigsvetenskapsakademiens tidskrift 1844 sid. 407, Montgomery, 
II sid. 50, Michailovskij-Danilevskij, sid. 100.</footnote> 

De vid Lokalaks kämpande trupperna hörde dånet af den strid, som samtidigt
ägde rum mellan flottorna i Palva sund.

Så snart svenska flottan började röra på sig, hade Buxhöwden anbefallt konteramiral 
Mesojedov, som fått befälet öfver hela ryska skärgårdsflottan, att uppsöka och
besegra svenska flottan för att därigenom omöjliggöra hvarje landstigning af svenska
trupper på Finlands kust.

Under loppet af den 17 närmade sig ryska flottan, som nu räknade 6 större
fartyg och 90 kanonslupar och jollar, långsamt och försiktigt den svenska, hvilken
gått igenom Palva sund och lagt sig söder om ön Palva med högra flygeln stödd
mot ön Velkuanmaa. Svenska flottan delades nästan midt itu af en holme, och framför 
vänstra flygeln sträckte sig en rad holmar, som gåfvo ryssarna fördelaktigt skydd.

Tidigt på morgonen den 18, medan dimman bredde sin tjocka slöja öfver
vattnet, närmade sig ryska flottan den svenska men hade en viss svårighet att
ordna sin linie. När dimman vid 5-tiden skingrade sig, var tillfället inbjudande för
svenskarna att falla öfver sina oordnade motståndare, men Brandt, som förde befälet
på platsen, hade af den för tillfället frånvarande amiralen fått uttrycklig befallning att
icke öppna eld, förr än fienden var inom godt håll för nickorna. Kl. 6 inträffade
detta, och då öppnades plötsligt på handgevärshåll så häftig eld, att ryssarna måste
rygga. Hela svenska linien flyttade sig då ett stycke framåt men måste snart
återtaga sin förra plats. Ryssarna sträfvade emellertid enträget efter att omfatta
svenskarnas blottade vänstra flygel och nödgade den slutligen kl. 9 att vika. Nu blef
elden från ryssarnas omfattande linie allt för häftig, hvarför hela svenska flottan i god
ordning drog sig tillbaka genom sundet utan att tillfogas någon skada. På den öppna
fjärden bakom sundet utvecklade flottan sig åter och hindrade ryssarna utlöpa. De
gingo då i stället omkring de öar, som bildade sundet, och för att icke blifva
omfattad drog svenska flottan sig i utvecklad ordning tillbaka till Grönvikssund.
Ryssarna förföljde icke och hindrades sedan flera dagar af storm och motvind att gå
öfver fjärden mellan Palva- och Grönvikssunden.<footnote>Bulletin af den 22 september, 
Skärgårdsflottans historia, sid. 163 (med karta), Michailovskij-Danilevskij, sid. 121.</footnote>

Den 17 mottog konungen underrättelse om utgången af striderna vid Ruona
och Salmi äfvensom om Vegesacks landstigning vid Kristinestad i stället för vid
Björneborg och hans aftåg till Vasa. Strax därefter kommo äfven underrättelserna
om motgångarna vid Lokalaks och Palva. Alla dessa jobsposter bragte visserligen 
konungen i raseri men afskräckte honom icke från de planlagda landstigningsförsöken.
Han räknade på medverkan af de vid Gefle under samling varande trupperna, men,
såsom vi skola finna, gaf han sig icke tid att invänta dem. Till Stockholm sändes
befallning, att återstoden af gardesregementena skulle sändas till Åland; borgerskapet
finge sköta vaktgöringen i hufvudstaden.

Skyddandet af den förnyade landstigningen från flottans sida föll sig emellertid
ganska svårt, sedan den dubbelt öfverlägsna ryska flottan hade i sin besittning Palva
sund och därifrån kunde taga vägen vare sig genom Grönvikssund eller genom
sunden mellan Töfsala och Sutsalo. Emellertid hade svenska flottan erhållit någon
förstärkning, och Rajalin kvarstannade med 33 kanonslupar i Grönvikssund, under det
Sjöholm med 18 dylika och ett mörsarfartyg afgick till de östligare sunden, hvilka
han efter bästa förmåga försänkte. Den till ett hundratal kanonslupar och jollar samt
sju större fartyg uppgående ryska flottan höll sig en tid bortåt overksam.

Lantingshausen hade af konungen erhållit underrättelse om de från Gefle
väntade förstärkningarna äfvensom befallning att genom kryssare gifva dem meddelande
om, hvar de borde landstiga. Han utsände för detta ändamål två öppna barkasser
och två skonare, men dessa lyckades icke påträffa några transportfartyg och drefvos
af storm in i olika hamnar. De första af dessa transportfartyg afgingo för öfrigt icke
förrän i dessa dagar.

Efter det misslyckade landstigningsföretaget hade Lantingshausen af hälsoskäl
begärt frikallelse från det honom anförtrodda befälet, och hans begäran bifölls äfven
af den vredgade konungen, som till hans efterträdare såsom chef för södra finska
arméens andra fördelning förordnade öfverstelöjtnant Lagerbring, i sammanhang
hvarmed honom vid strängt ansvar ålades att genast landstiga vid Helsinge. I ett handbref
till konungen framställde den nya befälhafvaren visserligen de väl grundade
betänkligheter, med hvilka företaget var förbundet, men där inga skäl hjälpte, återstod endast
att »lyda utan att räsonnera», såsom konungen antecknade på brefvet.

För att vara händelserna närmare gick konungen med generalstaben den 24
om bord på Amadis och gjorde först ett besök hos Hjelmstjerna, som med galererna
kvarlåg vid Små Såttunga, och begaf sig därefter till Grönvikssund, där han vid
ankomsten den 27 mottog underrättelsen om nederlaget vid Oravais, en nyhet, som
tydligen icke var ägnad att göra hans lynne blidare. Före afresan hade han utnämnt
generaladjutanten, öfverste Boye, en 45 års man, att i egenskap af tjänstförrättande
generaladjutant föra befälet öfver alla till södra finska arméen hörande trupper.

Under tiden hade Lagerbring den 25 på morgonen lämnat Lökö. Hans trupper
utgjordes af desamma, som deltagit i eller bort deltaga i det förra
landstigningsförsöket. De delades i två brigader under befäl af majorerna Fleetwood och
Hederstjerna och omfattade, den första de tre små gardesbataljonerna, Upplands vargering
och en sammansatt jägarbataljon, den andra Kronobergs regemente med vargering,
Västmanlands vargering och en sammansatt jägarbataljon. Härtill kommo ytterligare
100 man af lifgardet till häst samt 12 kanoner och haubitser under öfverste Palms
befäl. Hela styrkan utgjorde emellertid icke mera än 3,383 man, oberäknadt
artillerimanskapet. Hvilka storverk voro denna väldiga härsmakt förbehållna, kände ingen
annan än konungen, men dess befälhafvare hade lyckats utgrunda, att ryssarna samlat
ganska mycket trupper mellan Nystad och Helsinge, hvarjämte den öfverlägsna ryska
flottan alltjämt befann sig i en hotande
närhet.

<img l>Amadis under segel.  
J. Hägg.</img>

Generallöjtnant Bagration, som det
ålåg att skydda kusten från Kristinestad
till Hangö udd, hade vid denna tid till
sitt förfogande 12 1/2 bataljoner infanteri,
1,500 man kavalleri och 36 kanoner med
en sammanlagd stridande styrka af 8,600
man. Största delen af denna var samlad
dels vid Åbo, där generalen hade sitt
högkvarter, dels i trakten af Nystad,
och med anledning af de på sist nämnda
ställe hotande landstigningarna hade vid
Vemo samlats icke mindre än 6
bataljoner, 3 skvadroner, ett regemente
kosacker och 7 kanoner med en
sammanlagd styrka af minst 4,000 man. Att
bevakningen under sådana förhållanden
sköttes med största omsorg faller af sig
själft. För att stärka de här och hvar
utställda afdelningarnas styrka hade befästningar blifvit uppförda på åtskilliga ställen
i närheten af kusten.

På grund af stark blåst kunde transportflottan icke under den 25 gå fram till
Helsinge, utan landstigningen därstädes började först kl. 9 f. m. den 26 under skydd
af fyra föregående dag anlända kanonbåtar. Alla jägare sattes först i land och ryckte
hastigt fram öfver skogsbackar och ängsbitar ett par kilometer österut. Endast några
kosacker syntes till, och de aflägsnade sig hastigt. Kl. 11 var största delen af
trupperna utskeppad, och nu anträddes framryckningen. Som Lagerbring emellertid
fruktade ett olyckligt slut på hela företaget, vidtog han mycket sorgfälliga anstalter
för återinskeppning.

Från landstigningsplatsen ledde en väg i en stor bukt genom Järvenpärä, Viais
och Himois byar till Vemo kyrka, där den löpte ut på vägen från Nystad till Åbo.
Ett stycke norr om denna väg ledde en annan mindre väg från landstigningsplatsen

till Viais, norrifrån upptagande en från Lokalaks kommande liten väg. På båda de
jämnlöpande vägarna skedde nu framryckningen, så att 1:a brigaden följde den södra,
2:a brigaden den norra vägen. Kronobergs vargeringsbataljon lämnades vid
landstigningsplatsen för att iordningställa bryggor o. d.; till ett strax invid stranden
beläget näs, hvaröfver förbindelse ledde till Lokalaks, afdelades 100 jägare. Utan
nämnvärda uppehåll ryckte båda kolonnerna hufvudsakligen genom skogsmark fram till
Järvenpärä. Här hade några hundra ryssar tagit ställning på en höjd, omgifven af
en öppen ängsmark, men de drogo sig undan utan att upptaga strid. Under vägen
hade Upplands vargeringsbataljon under befäl af ryttmästaren vid lifgardet till häst
Klinckowström blifvit utsänd åt vänstra flanken för att trygga vägen till Lokalaks, och
på grund af anmälan från honom om ryska truppers hotande närhet afdelades på
aftonen den ena Kronobergsbataljonen i samma riktning, dock så, att den äfven kunde
användas såsom reserv för fördelningens hufvudkrafter. Alla trupper tillbragte natten
på de platser, där de befunno sig.

Under natten ingick underrättelse, att ryssarna samlat betydliga krafter i en
hotande närhet af den svenska förpostlinien. Detta hindrade emellertid icke trupperna
att bryta upp kl. 5 på morgonen den 27 och fortsätta framryckningen i riktning mot
Viais. Där hade de framför sig en skogig, af bergsknallar och kärrpölar uppfylld
trakt, föga inbjudande till stridsplats. Under skydd af jägarbataljonerna, som utvecklat
sig i en lång kedja, satte de öfriga trupperna sig i marschkolonner på vägarna.
Västmanlands vargeringsbataljon kvarlämnades vid Järvenpärä. Åtta av kanonerna och
haubitserna medfördes.

Ganska snart gjorde ryssarna motstånd i skogen, och en häftig strid
uppblossade. En af gardesbataljonerna måste rycka upp på hvardera flygeln, och efter
fem timmar hade svenskarna kämpat sig fram den endast 3 km. långa vägen till
Viais. Här öppnade sig ett ängsbälte kring byn, vid hvilken den ryska styrkan
samlade sig. För att dölja svagheten i sina krafter, beslöt Lagerbring att genast gå till
anfall med alla sina trupper, hvarigenom ryssarna skulle kunna förledas tro, att
reserven komme efter genom skogen. Lifgardesbataljonen och den ena Kronobergsbataljonen
ryckte upp i midten, hvarefter hela linien med fällda bajonetter löpte mot
byn, som ryssarna efter en kort strid utrymde, kvarlämnande 40 man såsom fångar.
Svenskarna stannade på platsen och framsände en bataljon till närheten af byn Himois,
för ryssarna anmäldes innehafva en befäst ställning. Klinckowström kvarstod på vägen 
till Lokalaks, där han under natten hotats af fiender. Öfriga vid Järvenpärä och
längre fram lämnade afdelningar drogos under natten till Viais. Dit anlände också
öfverste Boye och öfvertog befälet.

Framemot morgonen den 28 ingingo säkra underrättelser, att ryssarna under 
natten dragit till sig betydliga förstärkningar från Åbo och Lokalaks, äfvensom att de
starkt befäst och med kanoner späckat sin ställning vid Himois. Redan dagen förut
hade Lagerbring efter fångarnas utsago uppskattat ryssarnas styrka till 4,000 man; nu
trodde han den utgöra 6,000 man, och i sin berättelse fördubblar Boye denna styrka
och tillägger 40 kanoner. Under sådana förhållanden, och då svenskarnas vid Viais
samlade styrka icke kunde öfverstiga 2,000 man, hade väl rådligast varit att söka
hålla sig i en till försvar inredd ställning, i förhoppning att åtminstone någon del af
trupperna från Gefle skulle anlända till förstärkning. Men Boye ansåg nödvändigt
att fortfarande söka göra intryck på fienden, och därför beslöt han gå till anfall.
Härvid skulle Lagerbring med två bataljoner göra en lång kringgående rörelse mot
ryssarnas högra flank, efter hvars utförande Boye med hufvuddelen af trupperna skulle
anfalla i fronten, under det Lagerbring gick fram i flanken.

»Efter vunnen öfvertygelse,» säger den ryska historieskrifvaren, »att denna
landstigning ej var ett af dessa ändamålslösa, för ro skull anställda företag, hvilka
dittills så ofta ägt rum, skyndade furst Bagration att begifva sig till Himois.» Här
var en af dessa befästa punkter, som skulle gifva stöd åt försvaret af kusten, och här
lyckades ryssarna också intill den 28 på morgonen samla den förut omnämnda
styrkan, 4,000 man eller något mera. Bagration beslöt att genast gå till anfall och
afdelade en grupp att under generalmajor Borosdins befäl göra en kringgående
rörelse mot de vid Viais stående svenskarnas vänstra flank. En liten afdelning sändes
under major Beck öfver berg och skog mot svenskarnas högra flank, och återstoden
afsågs att under generalmajor Baggehufvuds ledning anfalla Viais i fronten.

Borosdins och Lagerbrings kolonner, som inslogo samma väg, råkade snart på
hvarandra, och i den af ängsbitar afbrutna skogen utspann sig en häftig och mycket
segsliten strid. Småningom började äfven elden mellan båda hufvudstyrkorna, och
här lyckades svenskarna att efter lifgardets och ena jägarbataljonens framförande på
vänstra flygeln bringa det ryska anfallet att stanna. På högra flygeln kastade finska
gardet med bajonetten Beck tillbaka. Då befallde Bagration emellertid Borosdin
att utan hänsyn till sambandet med de öfriga trupperna skynda till Helsinge för att
afskära svenskarna från deras båtar. Det häftiga anfall, som häraf blef en följd, kunde
Lagerbring icke motstå, oaktadt han fått den andra Kronobergsbataljonen till
förstärkning, utan han drog sig under fortsatt strid långsamt tillbaka genom skogen.
Lifgardes- och den ena jägarbataljonen under major Tornerhjelms befäl upptäckte den
lucka, som uppkommit mellan ryssarnas midt och högra flygel, och utförde där ett
mycket tappert anfall, hvarvid de trängde nära fram till Himois, där de slutligen
blefvo afvisade af den ryska reserven, som fördes fram af öfverbefälhafvaren själf. I
fronten, vid Viais hade gardes- och jägarbataljonerna afvisat flera anfall af ryssarna,
men sedan striden redan varat fyra timmar, och då Lagerbring befann sig i fullt
återtåg, måste äfven denna ställning släppas, hvarefter allt gick bakåt, dock med lugn
och ordning. Tornerhjelms båda bataljoner kunde icke få erforderliga meddelanden
utan blefvo afskurna, men de lyckades taga sig fram på en omväg och inträffade före
hufvudkrafterna på landstigningsplatsen. Några af de ryska författarna omtalade
kavallerianfall vidkännas de svenska icke, och icke synes den härvarande, af sten
och skog fyllda strandnaturen lämpa sig för kavalleriets verksamhet. Klinckowströms
afdelning hade äfven lyckligen dragit sig undan efter en icke allt för häftig strid.

Vid landstigningsplatsen ämnade Boye hålla stånd med 1:a brigaden, medan
Lagerbring med den 2:a långsamt drog sig tillbaka från Järvenpärä, men markens
skaplynne försvårade detta, och icke heller kunde han få stöd af de fyra
kanonsluparna, som varit behjälpliga vid landstigningen, enär de blifvit återkallade till flottan.
Han ansåg därför rådligast att genast börja inskeppningen, hvilken verkställdes på det
sätt, att trupperna i mindre båtar gingo ut till de ett stycke från stranden liggande
transportfartygen. Med artilleriets ombordtagande gick det långsamt, och fem kanoner
och haubitser jämte en hel mängd fordon måste lämnas till spillo, hvilket tvärt
emot konungens offentligt uttalade mening på intet sätt var gardestruppernas fel.

När Lagerbrings bataljoner framemot aftonen efter en förlustrik strid kommo
ned till stranden för att stiga om bord, var transportflottan redan ur sikte, och ingen
enda båt fanns vid stranden. Med hafvet på ena sidan och fienden på den andra
syntes de olyckligas öde ganska visst, då två officerare funno en båt och skyndade
till några bakom en udde dolda skärgårdsbåtar, hvilka blifvit förhyrda för truppernas
räkning, men hvilkas roddare bragt sig och båtarna i säkerhet. På dem lyckades
alla undkomma med undantag af 5 officerare och 150 man, de flesta tillhörande
Kronobergs regemente.

Så slutade äfven detta, det sista och det största af de, man vore frestad att
säga, »för ro skull anställda» landstigningsföretagen, sedan det vållat svenska hären
en ytterligare förlust af 26 officerare och omkring 800 man, en förlust, som varit
en bättre sak värdig. Ryssarna, som trodde sig hafva kämpat med 5,000 fiender,
uppgifva sina förluster till 400 man.<footnote>Bulletiner af den 28 september, 
6 och 9 oktober, Lagerbrings anteckningar, sid. 410 (med karta), Montgomery, II sid. 53, 
Michailovskij-Danilevskij, sid. 101, Suchtelen, sid. 143.</footnote>

Dyster och nedslagen öfver alla emottagna sorgeposter, hade konungen begifvit 
sig ut i skärgården, för att på nära håll följa utvecklingen af sin älsklingstanke,
landstigningen vid Helsinge. Efter mottagandet af Lagerbrings meddelande om dess
lyckliga utförande hade han den 28 på morgonen låtit hissa alla segel för att skynda
till de landsatta trupperna. Envis motvind kvarhöll honom dock i Kahiluotosundet,
ett tiotal kilometer från Helsinge. Här fick han emot aftonen skåda en oväntad syn.
Hela svenska transportflottan kommande med fulla segel och förande ombord de
svenska trupperna, som blifvit slagna och fördrifna. Man kan föreställa sig konungens
raseri och vrede, hvaraf hans ansiktsfärg helt och hållet förändrades. Han befallde
flottan kasta ankar och begaf sig i en slup ut till den för att taga reda på
förhållandena. Fartyg med trupper af alla slag ankrade kring den kungliga farkosten; blåst
och regn, infallande natt, rop och larm, ledsnad och oro tecknad på alla ansikten, i
förening med fruktan, att ryssarna skulle förfölja, allt förenade sig för att öka
förvirringen, och i taflans mörka bakgrund aftecknade sig snart lågorna från Helsinge 
by, som blifvit påtänd af ryssarna eller råkat i brand. Slutligen infann sig Boye för
att göra reda för utgången. I sin vrede rusade konungen mot honom, öfverhopade
honom med de hårdaste förebråelser och ryckte från honom svärdsordensstjärnan
under utrop, att han var ovärdig att bära den. Fjorton dagar senare hade beslutet
mognat om gardesregementenas beröfvande af rang, fanor, namn och öfriga
utmärkelsetecken.<footnote>Bergman-Schinkel, IV sid. 295.</footnote>

<img>Inskeppningen efter striden vid Helsinge.  
J. Hägg.</img>

De slagna trupperna återvände till Åland; konungen irrade en tid bortåt under 
storm och oväder omkring bland klippor och skär.

Under det ofvan skildrade händelser timade, hade lifgrenadierbrigaden under
öfverste Sköldebrand efter det märkvärdigaste kringirrande i hela södra Sverige 

äfvensom den af Södermanlands och Västgötadals regementen sammansatta brigad, som
under öfverste O. Cronstedts befäl tillhört västra arméen, samlats i Gefle och där
blifvit inskeppade på fartyg för att öfverföras till Finland. Utan mål irrade de dåliga
farkoster, som för ändamålet användes, omkring på hafvet utan att finna någon af
de kryssare, som skulle visa dem vägen. Efter mer eller mindre vådliga äfventyr vände
de flesta transportfartygen med sin dyrbara last tillbaka till svenska kusten. Värst
ute var det ridande batteri, som var tilldeladt fördelningen. På eländiga skutor dref
det omkring och led slutligen skeppsbrott vid Kaskö, hvarvid lyckligtvis personalen
räddades. Äfven denna styrka gick sålunda gagnlöst förlorad för Finlands återtagande.<footnote>Bulletin af den 15 oktober, Montgomery, II sid. 66.</footnote>

På flottan berodde under dessa dagar, om ryska flottan skulle taga hela den
nu åter inskeppade afdelningen i ryggen och afskära för den återtåget öfver hafvet,
och flottan löste såsom förut sin svåra uppgift på ett förtjänstfullt sätt. Medan Rajalin
med hufvuddelen skyddade Grönvikssund, hade Sjöholm på sin lott sunden mellan
Töfsala och Sutsalo. Det viktigaste af dessa, sundet vid Kahiluoto, hade han öfverlåtit
åt kapten de Brunk, som under sitt befäl hade tio kanonslupar och mörsarbåten. Med
denna ringa styrka lade han sig bakom den smalaste delen af sundet, hvilket hölls
under så kraftig eld, att ryssarna, som här förfogade öfver en betydligt öfverlägsen
styrka, trots dagligen upprepade ansträngningar icke kunde bana sig väg. Det sista
försöket gjorde de i snöyra den 2 oktober på morgonen. Nu satte de folk i land,
som började bygga förskansningar för artilleri. Men då uppträdde löjtnant
Hagelstam med två kanonslupar i ryssarnas högra flank, hvarest man öfver ett lågt sund
kunde beskjuta de vid land liggande båtarna, hvilket också gjordes med sådant
eftertryck, att de landsatta trupperna skyndsamt begåfvo sig åter till sjös. Den 3 fick
Sjöholm befallning att lämna de till hans omsorg anförtrodda sunden, och följande
dag förenade sig hela flottan vid Grönvikssund.

Storm och motvind samt svårigheten att tillföra ryska flottan lifsmedel och
dricksvatten hindrade den att uppsöka svenska flottans hufvuddel, utan stannade
ryssarna med sina flesta fartyg kvar i Palva sund. Den 5 oktober gick ryska flottan
till Rimito, där den kvarlåg en månad, hvarefter den sökte vinterkvarter i Åbo.
Svenska flottan kvarstannade i skären ända till början af november, hvarefter den
med kvarlämnande af några fartyg på Åland i slutet af månaden återkom till svenska
kusten. Höstmånadernas kyla och väta i förening med bristande beklädnad, ty de
stackars landtvärnsmännens egna sommarkläder voro för länge sedan utslitna, och
dåligt underhåll hade såsom offer kräft en god del af de unga landtvärnsmän, som
blifvit tilldelade flottan<footnote>Bulletin af den 14 oktober, Skärgårdsflottans 
historia, sid. 167, Montgomery, II sid. 82, Michailovskij-Danilevskij, 
sid. 122.</footnote>. En stor del af de hemkomna angreps af s. k.
landtvärnssjuka, hvilken anställde härjningar äfven bland Stockholms befolkning.



Huru som helst hade flottan på ett utmärkt sätt fyllt sin uppgift. Den hade
hela sommaren och hösten bibehållit sin ställning i skärgården mot en i styrka dubbelt
öfverlägsen men i duglighet underlägsen motståndare. Utan dess kraftiga hjälp skulle
ingen landstigning på finsk jord alls varit möjlig; ryssarna hade lugnt kunnat
anförtro skyddet af kusten åt sin flotta och annorstädes använda större delen af de
trupper, som nu fjättrades vid kusten. Att denna kraftfulla hjälp i alla fall icke gjorde
krigföringen i dess helhet större tjänst, var icke flottans skuld.

Efter åtta dagars kringirrande bland klippor och skär, i storm och mörker
landsteg konungen den 5 oktober på Ålands södra kust och tog den 8 sitt
kvarter i Lemlands prästgård, på öns sydöstra hörn. Hans lynne var förfärligt,
och hans första åtgärd blef att taga befälet öfver åländska fördelningen, såsom
södra finska arméen numera kallades, från den i onåd fallne Boye och anförtro
det åt öfverste Peyron för att strax därefter öfverflytta det till Döbeln, intill
hvars ankomst det emellertid skulle föras af Peyron. Nästa åtgärd blef fotgardenas
beröfvande af rang, fanor och utmärkelsetecken för deras påstådda dåliga
uppförande vid Helsinge, en åtgärd, som söker sin like och snart skulle blifva godtgjord.<footnote>I sammanhang härmed upplöstes Svenska gardet och delades mellan de 
båda öfriga afsatta gardesregementena. Utförlig redogörelse för hela denna åtgärd finnes 
i Montgomery, II sid. 87.</footnote>

På Åland sysselsatte konungen sig med åtgärder för öns försvar, ty han ville
bibehålla den öfver vintern för att i god tid följande vår åter börja landstigningarna
på finska kusten. Oemottaglig var han för Tibells invändningar rörande den fara,
som efter flottans afseglande och ännu mera efter vinterns inträde skulle hota de på
Åland prisgifna trupperna. Såsom vanligt hjälpte inga skäl. Konungen ansåg sig
dessutom böra belöna öns invånare för deras föregående vår ådagalagda tapperhet,
hvilket han ansåg sig bäst göra genom att hindra öns öfverlämnande åt fienden.
Till åländska fördelningens förstärkning ditkallades öfverste Cronstedts nyss nämnda
brigad äfvensom Jönköpings 2:a landtvärnsbataljon, hvilken senare inträffade med
endast 172 man. Härigenom uppdrefs fördelningens tjänstbara styrka till bortåt 7,000
man, oberäknadt Ålands landtvärn och landstorm. Tillika anordnades batteriers
byggande på tjänliga platser. Invånarna i Kumlinge socken och Brändö kapell samt
på närmast kringliggande holmar ålades att med sina ägodelar afflytta till Åland,
hvarefter deras hus skulle rifvas.

När ryska flottan gått i vinterkvarter, beslöt konungen lämna Åland och begaf
sig den 1 november till Signildsskär, hvarifrån han den 3 reste öfver till Grisslehamn
och den 4 inträffade på Haga »i högönskelig välmåga, Dess trogna undersåtare till
innerlig fröjd och glädje». De båda pommerska regementena, hvilkas sammanlagda
styrka torde uppgått till 600-700 man, åtföljde honom.<footnote>Bulletin af den 5 
november, Tibells ämbetsberättelse, sid. 169 och 179, Svenska krigsmaktens styrka, n:r 593.</footnote>
</chapter>

<chapter name="Från Virta och Himanko till Torneå">
<h1>FRÅN VIRTA OCH HIMANKO TILL TORNEÅ.</h1>

OKTOBER—DECEMBER.

Om än stilleståndet såsom erbjudet af ryssarna måste anses för dem önskvärdast
och förmånligast, kom det äfven svenskarna väl till pass. Efter ett ansträngande
fälttåg voro de uttröttade, uthungrade och utslitna, hvarför den tid af lugn och hvila,
som nu unnades dem, var mer än väl behöflig. Efter nederlaget vid Oravais var
krigets utgång för öfrigt gifven; inga landstigningar af svenska trupper kunde nu
mera ändra den. Om ryssarna också till följd af underhållssvårigheter icke genast
kunnat följa efter den i återtåg stadda hären, var denna likväl satt utom
verksamhet; det insåg litet hvar. Därför uppfattades också stilleståndet såsom ett förebud
till freden, och, huru bitter denna än månde blifva, var den likväl nu en oundviklig
händelse. Endast ett plötsligt omslag i politiken skulle kunnat ändra tingens ordning,
men ett sådant var icke att motse nu, då Rysslands tsar i Erfurt bragte Frankrikes
kejsare sin hyllning.

Genom den vidsträcktare förläggningen kunde trupperna för penningar anskaffa
lifsmedel, och dylika erbjödos i ganska riklig mängd, ty bönderna kunde ju hvarje
ögonblick befara att utan ersättning nödgas lämna dem åt ryssarna. Härigenom
lindrades i hög grad intendenturens svåra uppgift, enär tillförseln sjöledes, den enda
väg, som stod till buds, var både svår och vansklig. Detta oaktadt sköttes denna
maktpåliggande tjänst på ett synnerligen berömvärdt sätt af generalintendenten, öfverste
Jägerhorn samt af dennes biträden förrådsintendenten, öfverste Silfverhjelm,
kammarrådet Nyberg och öfverjägmästaren Klingstedt, hvilken sist nämnde under krigets
fortsättning på svenska sidan skulle utveckla en verkligen storartad verksamhet.

Sjukvården leddes på ett nitiskt och verksamt sätt af förste fältmedicus af
Bjerkén, en 43 års man och redan vid denna tid en berömd läkare. Bestämmelser
saknades ingalunda, men de kunde icke efterlefvas på grund af brister i alla afseenden.
Af i fält användbara läkare fanns ett ytterst ringa antal, hvarför fältskärer,
apotekselever och andra personer utan några slags förutsättningar anställdes i läkarebefattningar.
På läkemedel, förbandstyg och andra för sjukvården erforderliga tillbehör rådde
tidtals fullkomlig brist; sjukhusen voro trånga och otillfredsställande, sjukvårdare
saknades, med sängutredningen var det klent beställdt, och födan lämnade mycket öfrigt
att önska; endast brännvin fanns och anlitades i öfverflöd. Följden häraf blef, att
de sårade och sjuka i saknad af nöjaktig vård ständigt hade döden för ögonen, och
att denna kräfde en mängd offer, som under vanliga förhållanden utan stor svårighet
kunnat botas. Till det onda bidrog äfven det spända förhållande, som rådde mellan
den driftige men något hetlefrade högste målsmannen för sjukvården och
armésjukhusintenden, öfverste v. Platen.<footnote>Montgomery, II sid. 99, Quennerstedt: 
Anteckningar om sjukvården under 1808-1809 års finska krig, i Tidskrift för militär 
hälsovård 1896, sid. 121.</footnote>

<img l>Förste fältmedicus Pehr af Bjerkén.
Efter en målning af <sp>D. Bossi</sp> och gravyr af <sp>E. Åkerlund</sp>.</img>

Strax efter stilleståndets inträde grep man sig an med befästande af ställningen
vid Himanko. Marknadsplatsen och kyrkbacken försågos med tre bastionerade verk,
hvilka bestyckades med kanoner.
Närmast utloppet af den förbi kyrkan
rinnande ån anlades en ny bro, som
försvarades af två bakom bröstvärn ställda
kanoner. Äfven till förposternas skydd
anordnades förskansningar och
förhuggningar.

Oaktadt Sandels dragit sig tillbaka
till Iisalmi, ansåg Klercker med fullt skäl
hans ställning ganska vansklig. När han
erfor, att ryssarna mot
öfverenskommelsen flyttat trupper från Kamenskijs
grupp till Tutschkovs, tog han sig däraf
anledning att låta den förra 4:de
brigadens fyra bataljoner under öfverste
Aminoffs befäl den 6 oktober från
Kalajoki afgå till Pulkkila, där de inträffade
den 13 och ställdes till Sandels'
förfogande. De inkvarterades tills vidare
i trakten kring Pulkkila. 3:e finska
brigaden flyttades härefter till Kalajoki och
därifrån vidare till Mettäkylä, 2:a finska
brigaden till Kalajoki och Tynkä. Till
Uleåborg anlände 700 man af lifgrenadierbrigaden, 
som blifvit drifna af vinden ända dit. De stodo under befäl af kapten
Gyllensköld, tilldelades Sandels' brigad och sändes till Mukos för att iakttaga
Kajanavägen med hänsyn till möjligheten, att ryssarna från Karelen skulle kunna söka sig
fram till densamma. Sandels' brigad fick numera nummer 4. 


Finska härens indelning och dess styrka af närvarande befäl och manskap
upptages under oktober månad till följande: <footnote>Svenska krigsmaktens styrka, n:r 599.</footnote>

<table o l>
<td 3c><sp>Svenska fördelningen</sp>.
<td 3c>Öfverste v. Schwerin.
<td 3c><sp>1:a brigaden</sp>.
<td>2 bat. <td>Upplands reg:te ... <td v2>1,087 man.
<td>2 „ <td>Västmanlands reg:te ...
<td 3c><sp>2:a brigaden</sp>.
<td>3 bat. <td>Helsinge reg:te ... <td v2>1,317 man.
<td>1 „ <td>Västerbottens reg:te, 2:a
<td><td r>Tillsammans infanteri <td>2,404 man.
<td 3c><sp>4:e brigaden, Sandels</sp>.
<td>1 bat. <td>Österbottens reg. (3 komp.) <td v9>3,029 man.
<td>1 „ <td>Vasa <tab>„ ...
<td>1 „ <td>Uleåborgs <tab>„ ...
<td>1 „ <td>Kajana <tab>„ ...
<td>1 „ <td>Västerbottens reg:te, lif- ...
<td>2 „ <td>Savolaks inf.-reg:te ...
<td>1 „ <td>Savolaks jägare ...
<td>1 „ <td>Karelens jägare m. m. ...
<td>1 „ <td>lifgrenadierer ...
<td><tab>
<td 3c><sp>Finska fördelningen</sp>.
<td 3c>Generalmajor Gripenberg.
<td 3c><sp>1:a brigaden</sp>.
<td>3 bat. <td>Åboläns reg:te ... <td v2>1,757 man.
<td>1 „ <td>Nylands „ ...
<td 3c><sp>2:a brigaden</sp>.
<td>3 bat. <td>Björneborgs reg:te ... <td v2>1,689 man.
<td>1 „ <td>Österbottens „ (5 k.)
<td 3c><sp>3:e brigaden</sp>.
<td>3 bat. <td>Tavastehus reg:te ... <td v3>1,643 man.
<td>1 „ <td>Nylands jägare ...
<td>1 „ <td>Gyllenbögels ...
<td><td r>Tillsammans infanteri <td>5,089 man.
<td><td><tab><sp>Kavalleri</sp>.
<td><td>Lifgardet till häst ... <td v3>505 man.
<td><td>Nylands dragoner ...
<td><td>Karelens dragoner ...
<td><td><sp>Artilleri</sp> ... <td>642 man.
<td><td><sp>Norra skärgårdsflottan</sp> ... <td>197 „
</table>

Tillsammans gifver detta en närvarande styrka af 11,956 man, hvartill böra
läggas 1,464 »kommenderade» och 890 »sjuka i lägret». Antalet på sjukhus intagna
når det höga beloppet af 5,439 man, och 733 befunno sig utom krigsorten. Enligt
stat skulle de här ofvan nämnda trupperna räknat 22,606 man.

På Åland befunno sig vid denna tid bortåt 7,000 man, och för den finska
krigsskådeplatsen var dessutom afsedd lifgrenadierbrigaden med allra minst 3,000 man,
af hvilka endast 700 anlände till krigsskådeplatsen.

De i Sverige samlade stridskrafterna uppgingo vid denna tid till följande
styrka (i hvilken underofficerare och spel sannolikt icke medräknas, men däremot
sjuke och kommenderade): <footnote>Svenska krigsmaktens styrka, n:r 574.</footnote>

<table o c>
<td l>Norra fördelningen<td r> 5,011 <td>man,<td>däraf<td>närvarande <td r> 4,427<td>man.
<td l>Kustarméen ....   <td r> 3,713 <td>„   <td>„    <td>„          <td r> 2,387<td>„
<td l>Västra arméen ... <td r>20,005 <td>„   <td>„    <td>„          <td r>16,261<td>„
<td l>Södra arméen ...  <td r> 8,243 <td>„   <td>„    <td>„          <td r> 7,237<td>„
<td r>Tillsammans       <td r>36,972 <td>man,<td>däraf<td>närvarande <td r>30,312<td>man.
</table>





De svenska stridskrafter, som ännu i oktober månad stodo under vapen, 
uppgingo sålunda till en styrka af 54,000-60,000 man, af hvilken knappt en tredjedel
användes mot rikets verkliga fiender, under det de öfriga alldeles gagnlöst sparades
för vidtutsväfvande företag eller irrade omkring utan ändamål. På detta sätt hade
under hela sommaren tillfället försummats att bereda svenska hären öfverlägsenhet
öfver sin motståndare. Nu var det i hvarje fall för sent, ty nu hade ryssarna
slutligen samlat tillräcklig styrka för att göra sitt herravälde i Finland obestridt.

Efter ankomsten af alla de i det föregående omnämnda förstärkningarna erhöllo
de i Finland befintliga ryska stridskrafterna, som hittills kallats »kår», benämningen
»armé», och delades arméen i fem kårer, nämligen Tutschkovs vid Kuopio, 
Kamenskijs i norra Finland, Galitzins i det inre af landet, Bagrations vid sydvästra och
Wittgensteins vid södra kusten. Dessa truppers sammansättning kan, säger den ryska
historieskrifvaren, icke utredas. Utom 4:e divisionens, Galitzins, från hvilken tre
bataljoner blifvit sända till Karelen, och Wittgensteins reservbataljoner voro alla
divisioner blandade om hvarandra, så att bataljoner och till och med kompanier af samma
enhet funnos i norden, i Åboskären och i Savolaks. Deras förening till sin
ursprungliga sammansättning efter divisioner hindrades af de oafbrutet pågående långväga
krigsrörelserna, af folkresningarna, de långa afstånden och de sparsamt
förekommande vägarna. <footnote>Michailovskij-Danilevskij, sid. 103.</footnote> 

I slutet af september, då de ryska stridskrafterna i Finland nådde sin högsta
styrka, uppgingo de till 1,600 officerare och 48,726 man stridande med 186 kanoner,
på följande sätt fördelade:
<table o c>
<td l>Tutschkovs <td>kår <td r>10,226 <td>man <td>och <td r>57 <td>kanoner,
<td l>Kamenskijs <td>„ <td r>11,185 <td>„ <td>„ <td r>46 <td>„
<td l>Galitzins <td>„ <td r>3,953 <td>„ <td>„ <td r>8 <td>„
<td l>Bagrations <td>„ <td r>10,818 <td>„ <td>„ <td r>34 <td>„
<td l>Wittgensteins <td>„ <td r>9,664 <td>„ <td>„ <td r>41 <td>„
<td l2>Högkvarteret <td r>61 <td>„
<td 2l>På skärgårdsflottan <td r>2,819 <td>„
</table>

Kavalleriets styrka uppgick till 4,769 man, och artillerimanskapet steg till
2,543 man stridande. 2,500 rekryter voro dessutom på väg till hären. <footnote>Suchtelen, bilaga V.</footnote>

Man kan möjligen förvåna sig öfver, att den ryska öfverbefälhafvaren frivilligt
afbröt rörelserna och föreslog stillestånd <footnote>Michailovskij-Danilevskijs 
påstående (sid. 106), att Klingspor begärde stilleståndet, motsäges, förutom af de 
svenska författarna, af Suchtelen (sid. 179), som själf deltog i dess
afslutande.</footnote> vid en tidpunkt, då han endast hade att
inhösta frukterna af sina vunna segrar och framgångar, men orsakerna därtill voro


ganska talande. Trupperna voro ytterst medtagna af de ansträngande, om ock på
senaste tid icke allt för hastiga rörelserna; tillförseln af lifsmedel och ammunition blef
så godt som omöjlig, när hären drog sig mot norden; de allt bredare vattendragen
satte betydande hinder mot truppernas rörelser, hvilka hinder Buxhöwden hoppades
skulle försvinna, när vintern snart åter borde slå broar öfver vattnen, och slutligen
skulle ryssarna genom stilleståndet blifva befriade från det mäktiga hinder, som Sandels
alltjämt satte mot deras afsikter, och från Iisalmi hoppades Buxhöwden kunna lättare
fördrifva honom och verka för svenska hufvudhärens genom Uleåborg gående
förbindelseväg. Han ansåg stilleståndet så fördelaktigt, att han till underrättelsen om
dess afslutande fogade den förhoppningen, att, »sedan floderna tillfrusit, kan Finland
på en månad vara rensadt».

Hans glädje delades emellertid icke af de ledande männen i Petersburg,
hvartill mäktigt bidrog, att underrättelsen om Toivalaställningens utrymmande af Sandels
ingick samtidigt med nyheten om stilleståndet. Som kejsaren just vid denna tid
befann sig i Erfurt, sammankallade krigsministern Araktschejev ministerrådet, hvilket
erhållit rätt att i viktiga fall fatta beslut, och till detta sammanträde, som ägde rum
den 7 oktober, kallade han äfven general Knorring, hvilken såsom generalkvartermästare 
under förra kriget ansågs förtrogen med förhållandena i Finland. Vanligen
gillade han icke Buxhöwdens åtgöranden, och utgången af öfverläggningen blef ett
ogillande af högste befälhafvarens åtgärd, uttryckt i beslutet »att ofördröjligen uppsäga
stilleståndet och godtgöra det därigenom förorsakade uppehållet i operationerna genom
en hastig rörelse af Tutschkovs kår». Dessutom beslöts, att till dennes understöd två
gardesbataljoner skulle sändas från Petersburg till Villmanstrand samt tre
garnisonsbataljoner från Fredrikshamn och Ruotsensalmi till Lovisa, vid hvilka ställen
Buxhöwden ägde att förfoga öfver dem.

Högste befälhafvaren i Finland lät sig emellertid icke bekomma af den ganska
tydliga befallningen att genast uppsäga stilleståndet utan utvecklade i en till kejsaren
ställd skrift ännu en gång de orsaker, som förmått honom till den vidtagna åtgärden,
och hvilka han sammanfattade på följande sätt: »Och således, i det jag önskade skona
Eders Majestäts trupper, emedan jag hade för afsikt att låta dem, förlaggda i rymliga
kantoneringskvarter, återhämta sig och icke tillåta dem bivackera i smuts och köld
samt lida under overksamhet, föredrog jag ett fördelaktigt stillestånd framför en
fruktlös krigsoperation. Jag hoppades äfven att genom stilleståndet dämpa bland invånarna
rörelsen och oron, lämna våra transporter tillfälle att utan fara framkomma och
därjämte inverka på de finska trupperna, hvartill redan början blifvit gjord. Genom
detta medel har jag en längre tid sökt eröfra hela Finland utan blodsutgjutelse.
Kanske synes detta Eders Majestät tvifvelaktigt, men hvem förmodade, att vi på sådant
sätt skulle eröfra Sveaborg? Jag hade för afsikt att först då bryta stilleståndet, när
jag från alla sidor försatt mig i säkerhet och seglationen på Bottniska viken blifvit
afbruten, på det jag utan att behöfva frukta för diversioner skulle kunna använda en
större styrka till besegrande af den norra fientliga arméen.»

Hans skäl blefvo ännu en gång ogillade af ministerrådet, i hvars åsikt kejsaren
sedermera instämde, och den 16 sändes honom uttrycklig befallning att uppsäga
stilleståndet. Liknande befallning synes äfven blifvit affärdad omedelbart till Tutschkov, ty
denne uppsade stilleståndet den 19, under det Kamenskij gjorde detsamma först den 
23.<footnote>Michailovskij-Danilevskij, sid. 106, 111 och 124. — Danielson säger (sid. 528), att
krigsministerns befallning om stilleståndets uppsägande är dagtecknad den 18.</footnote>

Under stilleståndet vidtog Buxhöwden några förändringar i truppernas
gruppering. Från Kamenskij återsändes till Tutschkov 5 bataljoner, som tillhört den af
honom förda divisionen, hvarjämte de båda nykomna gardesbataljonerna tilldelades
honom. Kamenskij erhöll i stället 2 regementen från Bagrations kår, hvarjämte hans
i Ny Karleby, Vasa och Kristinestad kvarlämnade trupper aflöstes af ett regemente
från Galitzins och två från Bagrations kårer, hvarefter de alla tre ställdes under Galitzins
befäl. Ur Wittgensteins kår fylldes sedan alla uppkomna luckor.

För underhållets tillgodoseende gjordes otroliga ansträngningar. Under
framryckningen från Kuopio till Iisalmi saknade Tutschkovs trupper nästan alldeles bröd.
De från Varkaus sjövägen afgångna sändningarna uppehöllos af storm och motvind,
och de till Kamenskij landvägen affärdade fororna kommo icke fram för menföre.
Hos invånarna fanns endast obetydligt säd och kreatur. Nöden tvang att från dem
taga de sista återstoderna af säd, kött och brännvin. Åt alla håll kringsändes
uppköpare, och hela truppafdelningar måste användas till att pådrifva fororna med
lifsförnödenheter, hvilka dag och natt färdades från Tavastehus norrut.

Vid krigsrörelsernas återöppnande var det Buxhöwdens afsikt att låta
Kamenskij oroa svenskarna, medan Tutschkov trängde fram vid Iisalmi och vidare öfver
Pulkkila i ändamål att taga svenskarna i ryggen och sålunda nödga dem till återtåg.
Planen liknade mycket den, som på en kortare väg föregående vinter anvisats samme
Tutschkov, liksom den, hvilken Sandels under sommaren hindrade Barclay de Tolly
att utföra. Så naturlig den än var, och så litet den svenska öfverbefälhafvaren
nu liksom förut gjorde för att hindra den bringas till stånd, skulle den likväl icke
heller nu lyckas.<footnote>Michailovskij-Danilevskij, sid. 123.</footnote>

Utförandet af den första stöten var emellertid förbehållet Tutschkov.

*

Den ställning Sandels intagit bakom Virta bro, hade liksom alla ställningar
både fördelar och olägenheter men var intagen i brist på någon bättre (se kartan
sidan 370). Den var belägen bakom det nära 9 km. långa sund, som förenar
Iijärvi med Porovesi, och som med i allmänhet ganska betydlig bredd betänkligt
afsmalnar vid sina båda ändpunkter äfvensom något norr om midten, där den 120
m. långa, på brokar byggda bron ledde öfver detsamma. Olägligt var i alla händelser,
att sundets södra ändpunkt låg innanför ryssarnas sida af demarkationslinien,
äfvensom att landsvägen gick i ställningens frontriktning, hvarigenom ryssarna lätt skulle
kunna taga den i högra flanken. Hela östra sidan om sundet var i allmänhet hög
och skogbevuxen, under det den västra var låg, behärskades från andra sidan och
dessutom af sjön Ala Tisma inskränktes till en smal halfö, från hvilken man kunde
aflägsna sig endast öfver Kavakkala bro. I betraktande af alla dessa omständigheter
hade Sandels beslutit att i denna ställning icke upptaga en afgörande strid med en
fiende, hvars styrka, såsom han visste, fyra gånger öfversteg hans egen, utan han ville
här endast upptaga en arriergardesstrid för att i det längsta uppehålla fienden. All
tross hade skickats till
Pulkkila och de sjuka till
Vuolijoki vid Uleå träsk
för att sjövägen till
Säresniemi och därifrån
landvägen fraktas till Uleåborg.

<img r>Utsikten från Linna mot Virta bro.</img>

Den 19 oktober kl.
1 e. m. uppsade Tutschkov 
genom bref till Sandels
stilleståndet, hvadan
krigstillståndet skulle inträda
vid samma klockslag den
27. Som ryssarna redan
den 26 samlade trupper
omkring den 900 m. från bron belägna kyrkan, var Sandels öfvertygad om, att striden
skulle bryta lös omedelbart efter krigstillståndets inträde. Han var också beredd därpå.
Mellan bron och Kaupila gård var en långsträckt förskansning för infanteri uppförd,
från hvilken bron besköts långsefter. På den högsta punkten af den mellan sundet och
Ala Tisma belägna landtungan, vid Linna by, fanns en förskansning på hvardera sidan
om landsvägen, från hvilken marken långsamt sluttade ned till den 600 m. aflägsna
bron, hvilken liksom hela trakten väster om densamma låg under de i dessa
uppställda sex kanonernas eld. Norr om Kavakkala bro, vid Fredriksdal och Katain, voro
ytterligare bakom bröstvärn placerade två och två kanoner, hvilka särskildt hade till
uppgift att behärska den i en hotande närhet utskjutande Lapinniemi udde.
Ställningens högra flygel vid Niirolaniemi udde bevakades af en postering.

Uen 27 på morgonen voro trupperna på benen. På östra stranden af sundet
kvarstodo de hufvudsakligen mot kyrkan framskjutna dragonposteringarna med två

<img>Slaget vid Virta bro.</img>



små infanterifältvakter bakom sig. Vid Kaupila samlades Savolaks jägare (en
halfbataljon), vid Linna Vasa och Uleåborgs bataljoner, karelska dragonvargeringen och en
del af Kajana bataljon under den pröfvade Fahlanders befäl. Återstoden af Kajana
bataljon samt Västerbottens bataljon samlades vid Fredriksdal för att hafva
uppmärksamheten riktad mot Lapinniemi udde, och längst bort vid Pardala by stod
Österbottens bataljon för att kunna afvisa ett ryskt kringgångsförsök rundt sjön. Sandels
hade själf sitt kvarter vid Fredriksdal och styrkte sig framemot middagstiden liksom
hans trupper med ett mål mat, så läckert omständigheterna medgåfvo. De såsom
förstärkning anryckande savolaksbataljonerna hade den 24 lämnat Pulkkila och skulle
möjligen kunna hinna fram till aftonen. Sin närvarande styrka uppgaf Sandels till
1,200 man, en säkerligen ganska riktig siffra, fastän ryssarna uppskattade den till
4,000 man, något som naturligtvis länder Sandels till stor ära.

<img>Jämförande af uren vid Virta bro.  
Alb. Gebhard.</img>

Vid den flyktigaste blick på kartan synes, att det ingalunda skulle varit svårt
för ryssarna att med ringa uppoffringar drifva svenskarna ur deras ställning antingen
genom en framryckning öfver Niirolaniemi, där de i lugn och ro på eget område
kunde vidtaga sina förberedelser, eller på grund af sin öfverlägsna styrka öfver
Lapinniemi, under det de sysselsatte fienden i fronten, enär de på detta sätt skulle kringgå
båda broarna, med sitt öfverlägsna artilleri — 22 kanoner mot 10 — kunde bestryka
svenskarnas hela återtågsväg och vid Lapinniemi udde kanske till och med kunde
vada öfver det ganska smala sundet. Sandels hade också grupperat sina trupper med

hänsyn till denna möjlighet. Men här fattades ryssarna den lugna besinningen. Till
lycka för Sandels beslöto de, såsom det säges på den unge och ärelystne, till
Tutschkovs efterträdare utsedde Dolgorukis föranstaltande, att löpa rakt fram midt i
fronten och att genom öfverraskning bemäktiga sig Virta bro. För att riktigt lyckas
häri drogo de icke i betänkande att bryta stilleståndet en timme före den aftalade
tiden<footnote>Den ryska historieskrifvaren omtalar, att »Dolgoruki höll en klocka i sin 
hand och observerade den oupphörligt, bidande med otålighet, att <i>middagen</i> skulle 
infalla». I bilaga till bulletin af den 5 november återgifves Tutschkovs bref rörande 
uppsägningen, där »kl. 1 e. m.» tydligen angifves. — I sin rapport till Klercker den 28 
oktober (bifogad bulletinen af den 11 november) säger Sandels, att anfallet började vid 
den tidpunkt, som förut var bestämd, eller  kl. 12 middagen. I ett bref till friherre 
Wrangel af den 12 november 1808 (aftryckt i Historisk tidskrift 1886, sid. 182) säger 
Sandels: »Samma minut stilleståndet var till ända, blef jag attaquerad af fiendens hela 
styrka» o. s. v. Då emellertid så väl 5:e brigadens operationsberättelse som den
i striden närvarande Burman upptecknat berättelsen om den olika uppfattningen rörande 
tiden, måste man väl anse den riktig.</footnote>, men detta tilltag hade föga lycka med sig.

För att skaffa sig närmare vetskap om, hvad ryssarna förehade, sände Sandels
kl. 10 f. m. sin adjutant, kapten Brusin såsom parlamentär till de fientliga förposterna
med ärende att öfverlämna några enskilda bref. På återvägen skulle han indraga
dragonposteringarna. Samtidigt påbörjades upprifningen af vandringsplankorna på
bron, af hvilka endast så många skulle lämnas kvar, att ryttarna kunde komma öfver.
Major Malm sändes att efterse bevakningsanordningarna vid Niirolaniemi udde. Vid 
Brusins ankomst till Iisalmi kyrka mötte honom en Dolgorukis adjutant, som mottog
brefven och fäste hans uppmärksamhet på, att stilleståndet efter några minuter var
förlidet. Brusin såg på sin klocka och invände, att hon nätt och jämnt var 12, hvarpå
ryssen genmälde, att den ryska klockan var ett, och att ryssarna följde sin klocka,
då ingen astronom fanns till städes för att justera uren. För Brusin återstod intet
annat än att hasteligen vända om och ropa till sig de här och hvar kringspridda
dragonerna, hvarefter de alla i rask fart skyndade mot bron, förföljda af från flera
håll framilande ryska kavallerister, som skickade dem pistolskulor till afskedshälsning.
Det var nätt och jämnt, att de svenska ryttarna kunde taga sig öfver bron, dit de
få infanteriposterna hindrade de ryska ryttarna att förfölja.

Från den vid Kaupila stående Savolaks-jägarbataljonen sändes genast 50 man
att biträda vid brobanans afrifning, men i detsamma fingo ryssarna fram infanteri
och fyra kanoner till närheten af stranden, så att jägarna måste draga sig undan,
innan arbetet ännu var alldeles fullbordadt. Savolaks jägarna besatte förskansningen
och besvarade elden, och snart trädde äfven det svenska artilleriet vid Linna i
verksamhet. Mot detsamma framförde ryssarna snart fyra kanoner på en norr om bron
utskjutande udde, och något senare visade sig två kanoner vid den inåtböjda stranden
öster om samma udde. De bragtes dock snart till tystnad af de svenska kanonerna
vid Fredriksdal.



Under det artillerielden pågick i tre hela timmar, gjorde ryssarna genom
påförande af gärdsel och risknippor bron så pass framkomlig, att den kunde man efter
man passeras af infanteri, och trots den lifliga elden från Savolaksjägarna och artilleriet
trängde med fullständigaste dödsförakt ett helt jägarregemente öfver bron<footnote>Det 
är till denna strid, som Runeberg förlagt den vackra dikten »Sven Dufva», hvars
förebild skulle varit soldaten Bång vid Mustasaari kompani af Vasa regemente (Rancken: 
Fänrik Ståls hjältar, sid. 60).</footnote>, vid hvars
bortre sida manskapet utbredde sig och sökte nödtorftigt skydd. När alla voro öfver,
gick man lös mot förskansningen och mot den redan antända gården, hvilka
savolaksarna nödgades lämna.

<img>Svenska förposternas återtåg och brons upprifvande.  
Alb. Gebhard.</img>

Det i hufvudställningen vid Linna by, hvars alla hus blifvit skjutna i brand,
stående infanteriet hade redan länge väntat stridens utveckling, och artilleriet var i
full verksamhet. Sandels följde med synröret för ögat stridens utveckling och gaf
Fahlander och de öfriga befälhafvarna erforderliga föreskrifter. Hans orubbliga lugn
hade återgifvit trupperna den tillförsikt, som den af ryssarna beredda öfverraskningen
ett ögonblick hotat beröfva dem.

Det ryska jägarregementet, som kommit öfver bron, utbredde sig emellertid
åt höger och arbetade sig långsamt fram mot Linnaställningen. Två regementen följde
efter, och det ena af dessa ryckte fram på en i Ala Tisma utskjutande udde för att
därifrån med sin eld oroa svenskarna; det andra understödde jägarna. Mellan kl. 3
och 4 bragtes en af de svenska kanonerna ur stridbart skick, och när generalmajor
Alexejev, som här förde befälet på ryska sidan, märkte, att i fråga varande kanon
icke sköt, ansåg han tiden kommen att storma de svenska förskansningarna. 




Under fortsatt eld skred den ryska linien oafbrutet framåt, men utan
vacklande bibehöllo försvararna sina platser, till dess de ryska schakåerna syntes helt nära
vallen. Då rörde sig plötsligt Sandels, hvilken hittills, oberörd af striden, på sin hvita
häst suttit »som i djupaste frid».

<poem>»Men den kom den minut, som han väntat, och nu
till sin öfverste sprängde han ned:
'Är det färdigt ert folk, är det likt sig ännu,
skall det veta att bryta ett led?
Jag har låtit de stormande yfvas; välan,
vräk undan dem nu som en man!'

»Det var sagdt, det var nog, det behöfdes ej mer,
det blef fröjd, det blef jublande rop.
Sexhundrade krigare stormade ner
mot den trotsande fiendens hop,
och den vräktes tillbaka, pluton för pluton,
tills den föll nedtrampad vid bron.»</poem>

I vild, oordnad flykt förbyttes snart ryssarnas djärfva anfall, och furst 
Dolgoruki, som i förtviflan sökte hejda de flyende, störtade inom få ögonblick död till
marken. Bron fylldes inom kort af döda och sårade, och många af de flyende
trängdes i vattnet.<footnote>Det var vid detta anfall, som »den tappre löjtnant Zidén» 
stupade i spetsen för sin lilla flock vasagossar.</footnote>

På den ryska stranden hade två nya regementen och flera kanoner blifvit
framförda och utvecklat sig för att upptaga de i återtåg stadda. På svenska sidan
framfördes två kanoner för att bestryka bron, och det förföljande infanteriet
utvecklade sig långs stranden. Striden öfvergick till uteslutande skottväxling, om
ock mycket häftig sådan, och fortsattes under skenet från de brinnande husen,
tills äfven dessa slocknat och oktobernatten bredde sin slöja öfver det bloddränkta
slagfältet.

När Sandels märkte, att ryssarna icke tillämnade någon omfattning af hans
vänstra flygel, drog han fram till hufvudställningen den vid Fredriksdal och Pardala
lämnade reserven, men han var för klok för att numera icke insätta dessa trupper i
striden. De fingo endast aflämna ammunition till sina kamrater, som förbrukat alla
sina patroner.

De till förstärkning anryckande fyra bataljonerna af den förra 4:e brigaden
nådde efter en ansträngande marsch på aftonen Valkiais, omkring 7 km. från
slagfältet, dit Savolaks-jägarbataljonen fortsatte, under det de öfriga vände om till Vierimä,
ett tiotal kilometer längre norrut. 



<img><b>Sandels i slaget vid Virta bro.</b>
<i>AUG. MALMSTRÖM.</i></img>


<img><b>Sandels i slaget vid Virta bro.</b>
<i>AUG. MALMSTRÖM.</i></img>



Svenskarnas förluster i denna häftiga strid uppgingo till 18 officerare och 294
man eller omkring fjärdedelen af hela styrkan; ryssarnas förluster uppgifvas till 764
man förutom 74 fångar.<footnote>Sammanfattning af femte brigadens operationer, 
Bulletiner af den 11 och 24 november, Montgomery, II sid. 101, Burman, II sid. 78 
(med karta), Michailovskij-Danilevskij, sid 124, två kartor i Krigsarkivet.</footnote>

Sålunda vann Sandels, man kan nära nog säga, mot sin vilja en seger, hvilken
satte en ärofull glans såsom afslutning på hans vackra fälttåg. »Då man öfverväger,»
säger han i sin dagbok, »att oaktadt fientliga Arméen utgjorde emellan 7 à 8,000
man (något för högt räknadt) och hade de mäst bestämda order att, kosta hvad det
ville, forcera sig fram, fältet likväl bibehölls af Svenske Troupperne, hvilka knappt
stego till 1,200 man, skall kanske hvarken Samtiden eller en Efterverld neka denna
Brigad sitt bifall; och då man tillika betraktar Arméernes ömsesidiga förluster och
jämför obetydligheten af vår emot fiendens, skall man ej tveka i det omdöme, att
denna Affaire var så väl en af de vigtigaste, som en af de för Svenska Vapnen mäst
hedrande, hvilka under detta krig förefallit.» — Ja, hvem instämmer icke däri af
fullaste hjärta! Ära och pris åt de män, som i denna bedröfvelsens tid förstodo att
tänka och handla!

Oaktadt den vunna segern insåg Sandels genast, att återtåg var oundvikligt
på grund af ställningens beskaffenhet och fiendens betydliga öfvermakt. För att i
fred och ro kunna utföra detsamma och för att blifva befriad från det stora antal
ryska sårade, som lågo på svenska sidan sundet, sände han genast efter stridens slut
sin adjutant, kapten Burman, ned till bron för att föreslå den ryske generalen 36
timmars stillestånd i ändamål att därunder begrafva de döda och taga vara på de
sårade. Burman måste stiga af hästen och mellan högar af döde och sårade träfva
sig fram öfver bron, hvarefter han träffade general Alexejev. Denne frågade sig för
hos Tutschkov, som var sinnad att bevilja 24 timmars stillestånd. Med detta besked
sökte Burman upp Sandels, som han träffade på väg till bron, och återvände med
dennes svar: »36 timmars stillestånd eller intet». Ryssarna antogo det förra. Nu
grep man sig på båda sidor an med hopsamlandet af döda och sårade. Ryssarna
röjde genast bron bar genom att utan urskilning kasta alla där liggande döde och
sårade i vattnet. Svenskarna buro fram till bron alla på deras sida upptagna döda
och sårade. Deras egna döda begrofvos; de sårade buros till Fredriksdal och Pardala.
Detta sorgliga arbete pågick hela natten och en god del af följande dag.

För syns skull lät Sandels under denna dag, den 28, iståndsätta skador på
bröstvärnen vid Linna. Å andra sidan vidtogo ryssarna anstalter för stridens
återupptagande; de flyttade en betydande truppstyrka till Lapinniemi udde och förde på
flottor öfver trupper vid Niirolaniemi udde. Under det vakteldarna underhöllos af
några karelska dragoner, uppbröt återstoden af Sandels' tappra skara kl. 2 följande

natt och tågade under mörkret till Vieremä, där den nu mera 800 man starka
brigaden förenade sig med de 900 man, som öfverste Aminoff ditfört från hufvudhären.

Det var Sandels' afsikt att taga ny ställning vid Vieremä, men då trakten 
icke väl lämpade sig härför, fortsatte han återtåget till Salahmi, där vägen löpte in i
ett pass, bildadt af den på ena sidan belägna sjön med samma namn, på den andra 
af en snårig furuskog. Här reste sig med hast förskansningar för infanteri och
artilleri, här fälldes skog och bildades förhuggningar, här byggdes rishyddor och
jordkulor för att gifva något skydd mot den kalla och fuktiga väderleken, ty de få husen
räckte knappast till för staben och de sjuka. Af lifgrenadierbataljonen drog Sandels
till sig 400 man men sände i stället Kajana
bataljon, nu mera endast 100 man stark, till
Säresniemi för att tillika med de återstående
grenadiererna besörja de sjukes och sårades
förflyttning till Uleåborg.

<img l>Monumentet öfver striden vid Virta bro.</img>

Ryssarna förhöllo sig efter striden den
27 oktober stilla och spridde sig i kvarter 
från Vieremä ända till Palois. Tutschkov
hade hvarken tillräckligt mycket trupper eller 
lifsmedel för att utsträcka sin framryckning
till den ödemark, som omgifver hela vägen
till Uleåborg.

Sandels ägde emellertid genom sina
kunskapare vetskap om sina motståndares
fördelning, och han beslöt draga fördel af
dess stora utsträckning för att genom ett
öfverfall bibringa dem förluster och hålla
dem på afstånd. Till ledare af företaget utsåg
han den förslagne Duncker, och till dennes
förfogande ställde han de 400 östgöta-grenadiererna, 300 man af Savolaks infanteri
och 200 Savolaks jägare. På med möda framkomliga stigar genom skogar och öfver
mossar med halfruttna kafvelbroar skulle den utvalda skaran framrycka 50 km. öfver
Svenninmäki till Virta bro, öfverrumpla bevakningen, förstöra bron, tillfångataga
generalerna Alexejev och Jertschov, som hade sitt kvarter i Fredriksdal, samt därefter 
återvända stora vägen. På denna skulle under tiden Aminoff rycka fram med 500
man och vid tecknet af en raket, som Duncker skulle släppa upp, sedan han passerat
bron, anfalla Fredriksdai norrifrån.

Kl. 2 på morgonen den 9 november bröt Duncker med sin skara upp från 
Salahmi och nådde före dagens utgång Svenninmäki, där han höll sig dold följande
dagen, och som han först efter mörkrets inbrott lämnade för att enligt aftal hinna fram till

bron vid midnatt. Hittills hade allt gått väl, och den ryska officer, som undersökt
vägen till Svenninmäki, hade förklarat den alldeles oframkomlig. Nu ville dock
olyckan, att en liten trupp karelska jägare, som för att afleda ryssarnas
uppmärksamhet den 9 på morgonen sändts vägen fram mot Vieremä, delvis blef tillfångatagen
och måtte gifvit någon antydan om, hvad som förehades. Allt nog, när Malm, som
förde förtruppen, kastat de ryska förposterna öfver ända, förmått en hel bataljon att
sträcka vapen och trängt fram ända till jordhyttorna i närheten af bron, möttes de
plötsligt af friska trupper, som ryckte an från kyrkan. I stället för att nu, såsom
föreskrifterna bjödo, anse sig upptäckt och skyndsamt draga sig tillbaka beslöt Duncker
att begagna sig af öfverraskningen och söka bryta sig väg öfver bron. Striden blef
ytterst häftig, och i den svaga belysning, som halfmånen kastade mellan furorna,
kunde vän knappast skiljas från fiende. Den tillfångatagna bataljonen grep åter sina
vapen och anföll svenskarna bakifrån, och snart återstod för desse ingenting annat
än att söka slå sig igenom samma väg de kommit. Sida vid sida kämpade östgötar
och savolaksare, som här lärde känna hvarandra, och med en förlust af 6 officerare
och omkring 200 man lyckades de komma ur beröringen med fienden, som icke 
förföljde. Lyckligtvis hade frost inträdt, så att kärren nu utan svårighet kunde 
öfvergås hvarigenom återtåget underlättades. Vid Svenninmäki fingo trupperna pusta, och
<img> Dunckers nattliga öfverfall vid Virta bro.  
G. Hallström.</img>
den 13 kommo de tillbaka till Salahmi. Den tappre Malm var en bland de saknade.
Han hade, svårt sårad i ena foten, råkat i fångenskap.

Aminoff hade enligt aftal brutit upp den 10 på aftonen och ryckt fram till
Vieremä, hvilken ort han till sin förvåning fann utrymd af fienden. Då ingen raket
syntes, ansåg han, att Duncker misslyckats, men han stod kvar till kl. 9 följande
morgon, då han återvände till Salahmi. Sandels följde hans afdelning.<footnote>Bulletin 
af den 6 december (Sandels' och Dunckers rapporter), Burman, II sid. 87, Montgomery, 
II sid. 115, Aminoff, sid. 89, Michailovskij-Danilevskij, sid. 130.</footnote>

Den 12 november mottog Sandels, som nu blifvit utnämnd till generalmajor,
befallning från högste befälhafvaren att draga sig tillbaka, så att han den 19 skulle
kunna inträffa i närheten af Uleåborg. Efter Dunckers återkomst följande dag
utrymdes ställningen vid Salahmi, hvars befästningar förstördes i likhet med de vid
Nissilä uppförda. Snö betäckte nu marken, och i den obebodda ödemarken voro
bivackerna föga inbjudande. Den 17 hvilade trupperna vid Pulkkila och försågo sig
på bästa sätt med lifsmedelsförrådets återstod, ty det var intet skäl att lämna kvar
något åt ryssarna. Den 18 fortsattes marschen till Frantsila, där brigaden fick
befallning att stanna, hvarför den under skydd af förposter inkvarterades i den ganska
vidsträckta kyrkbyn.

Trots de svårigheter, med hvilka framryckningen genom det ödsliga landet
var förenad, hade Tutschkov brutit upp, kort efter det Sandels lämnat vägen fri, och
inträffade redan den 20 med hela sin styrka i närheten af Frantsila. Han redde sig
till anfall, och de ryska spetsarna växlade redan skott med svenskarna, som icke visade
någon lust att vika undan, när en kurir anlände från högkvarteret med underrättelse
om, att alla fientligheter skulle afbrytas. I stället för att fortsätta striden lät
Tutschkov nu anordna en ståtlig frukost i närmaste gård och inbjöd dit Sandels jämte flera
svenska officerare. De ryska generalerna framförde till Sandels sin lyckönskan med
anledning af hans vunna befordran och hans lysande fälttåg, hvarpå Sandels svarade,
att han skulle känna sig lyckligare, om hans brigad ännu stode där, hvarest den stod
i början af juni.<footnote>Burman, II sid. 90.</footnote> Denna i största hast anordnade 
festlighet är ägnad att gifva ett begrepp om tidens sed.

*

Redan den 21 oktober erhöll Klercker i sitt kvarter i Kalajoki från Sandels
underrättelse om stilleståndets uppsägande. Han tog nu för gifvet, att äfven
Kamenskij skulle förkunna fientligheternas återupptagande, men sedan han förgäfves väntat
därpå två dagar, sände han till sin motståndare en parlamentär för att uppsäga 
stilleståndet Denne mötte emellertid en rysk parlamentär, som var utsänd i samma
ändamål. Den 31 oktober skulle stilleståndet sålunda sluta och fientligheterna åter
taga sin början.

<img r><i>Salu et respect 
Colonel Koullnef 
commendant de la 
vangarde</i> 
Underskrift å ett bref till Adlercreutz 
(förvaradt i krigsarkivet).</img>

Stilleståndet hade visserligen på svenska sidan begagnats för att iordningställa
och befästa samt med kanoner späcka en stark ställning vid Himanko, men allt för
litet var gjordt och allt för mycket underlåtet, för att denna ställning skulle medgifva
ett på längden utdraget försvar. Man hade icke, vare sig från landet eller sjövägen,
samlat tillräckligt mycket lifsmedel för truppernas behof eller tillgodogjort sig dem,
hvilka funnos att tillgå; man hade icke bortsändt de sjuke, till Uleåborg och till
Västerbotten, eller de trossanstalter, som kunde undvaras, utan man nödgades behålla
en oändlig mängd hästar och fordon för att släpa fram den stora massan sjuke —
den steg snart till 6 tusen personer —, som fordrade kvarter, och som ständigt var
i vägen, och så ägde man snart intet foder för hästarna. Man underlät att bringa
allmogen till deltagande i försvaret,
såsom Sandels gjort i Karelen; och 
man gjorde intet för att störa ryssarna
i deras förehafvanden, afskära 
förbindelsen mellan deras olika afdelningar,
borttaga deras förråd o. s. v., såsom
Roth tidigare gjorde i mellersta
Finland och Sandels i Savolaks. Orsaken
till alla dessa underlåtenhetssynder, till
all denna liknöjdhet kan väl sökas i
den allmänna nedslagenhet och 
hopplöshet, för att icke säga förtviflan,
som nederlagen, återtåget och de upprepade missräkningarna alstrat, men till största
delen måste den likväl sökas i slappheten ofvanifrån. Under det Klercker såsom
»öfverkommendant» vakat förråden i Uleåborg, hade han blifvit tio år äldre; intet
fanns kvar af den friskhet, med hvilken han nio månader förut kallat de finska
trupperna till vapen, intet af den eld, med hvilken han motsatte sig återtåget
från Tavastehus. Alla hans åtgärder utmärktes af trötthet och liknöjdhet,
egenskaper, som snart omedvetet öfvergingo till de af nedslagenheten halft
vanmäktiga trupperna. Här om någonsin hade behöfts en Sandels, som kunnat lifva och
hänföra trupperna, som kunnat slita officerare och soldater med sig; utan en sådan
var allt skenförsvar ändamålslöst, och återtåget medförde endast nya lidanden. Ville
man ännu försvara den sista återstoden af finsk jord, så skulle man satt in hela sin
kraft i detta försvar, och om underrättelseväsendet varit så ordnadt som borta hos
Sandels, så skulle den gamla tron på ryssarnas ofantliga öfverlägsenhet snart skingrats,
ty, såsom vi funnit, voro Klerckers stridskrafter icke allt för mycket underlägsna

Kamenskijs, när man tager i öfvervägande, att sjukligheten nog var lika stor på ryska
sidan som på den svenska, och att Kamenskij måste lämna mycket folk efter sig till
skydd för sina alltjämt i längd växande förbindelser. Men något kraftfullt försvar
kom icke längre i fråga på svenska sidan. Adlercreutz, som fortfarande var den
egentlige öfverbefälhafvaren, under det Klercker liksom förut Klingspor reste i förväg,
skref den 10 november till Sandels bland annat: »Vi hafva således tagit det parti
att icke mer våga något afgörande, utan steg för steg disputera fienden vägen till
Uleåborg, utan att äfventyra armén och göra vår retraitt norr om Uleåborg. Det
blir ingen behaglig resa denna årstid, men här gifves ingen annan utväg om armén
skall sauveras och Sverige på denna sidan skall kunna betäckas. Du skall därföre
taga så dina arrangementer, att våra rörelser på det nogaste combineras, det vill säga,
att du alltid är marschfärdig och vi på samma gång kunna inträffa vid Limingo; så
att ej någondera af oss blifva exponerade att couperas vid Hara bro.»<footnote>Danielson, sid. 537.</footnote>

<img>Frukosten i Frantsila.  
Larsson-Palm.</img>

Hvad Klercker försummade, det gjorde Kamenskij. Med ungdomens ifver
begagnade han hvarje dag, stilleståndet gaf, för att draga fram trupper, samla de

redan på krigsskådeplatsen befintliga och i största möjliga grad förse dem med
lifsmedel och dragare, så att de vid stilleståndets utgång vore färdiga att börja rörelserna
under de svåraste förhållanden, som gärna äro tänkbara. Också säger den ryske
historieskrifvaren: »Då svenskarna och finnarna sågo, att ryssarna, föraktande både
hunger och höstens stränghet, ryckte fram för att köpa segern, kosta hvad den ville,
blefvo de nedslagne och förmådde icke motstå denna beslutsamhet, förebud till de
mest hårdnackade anfall. Se här källan till de betydelsefulla operationerna i norden;
men denna moraliska orsak, som gjorde fienderna sviktande, kröntes likväl af en
fullkomlig framgång endast därför, att den understöddes af Kamenskijs och den af
honom anförda arméens hjältemod.»<footnote>Michailovskij-Danilevskij, sid. 126.</footnote>

Krigets nya skede öppnades därmed, att 3:e finska brigaden under
generalmajor Gripenbergs befäl den 29 oktober öfver Siikajoki sändes till Temmes för att
kunna upptaga Sandels. När detta visade sig obehöfligt, fick brigaden kvarstå där,
hvarigenom den blef utan användande under de följande striderna, och så klagade man
ständigt öfver fiendens stora öfverlägsenhet. Och sedan var stilleståndet knappast
tilländagånget, förr än den med så mycken omsorg befästa Himankoställningen
utrymdes och hären drog sig tillbaka bakom Kalajoki älf, där ny ställning intogs.

Den 1 november inryckte hären i denna ställning, hvilken besattes af 2:a finska
brigaden och de båda svenska brigaderna vid Kalajoki by och Pitkäis, där de utbredde
sig långs älfven med skog bakom sig. Mellan bron och prästgården uppställdes 12
kanoner bakom bröstvärn. Två bataljoner lämnades på förpost vid Sippoja och
Kurikkala. 1:a finska brigaden drogs tillbaka till Vasankari, och högkvarteret hade
flyttats bakåt till Brahestad. Den närvarande styrkan vid alla fyra brigaderna
uppgifves till endast 4,500 man, hvilket dock synes väl litet.

Trots stilleståndets uppsägning gjorde Buxhöwden sig ingen brådska med
fientligheternas öppnande. Han väntade fortfarande på vintern. När han för andra
gången fick underrättelse om, att Klercker sändt trupper till Sandels, befallde han
emellertid Kamenskij att börja framryckningen, hvarför denne den 1 november satte
sina trupper i rörelse. Kulnev förde såsom vanligt avantgardet men hindrades
betydligt i sin framryckning af de bottenlösa vägarna och de förstörda broarna. Stor blef
öfverraskningen och glädjen, när Kulnevs anmälan ingick till Kamenskij, att den såsom
en fästning ansedda Himankoställningen var utrymd af svenskarna. Denna
underrättelse lättade de tunga stegen och väckte hoppet om en snar och lycklig utgång.
Först den 6 förmådde Kulnev emellertid framtränga till Sippoja-ån, hvarifrån de
svenska förposterna fördrefvos. Dagen därpå nödgades de äfven vika bakom Kalajokiån,
dit 2:a finska brigaden, som hittills stått vid kyrkan, gick tillbaka, sedan man utan
nödtvång bränt träkyrkan och kringliggande byggnader, i hvilka traktens befolkning
sökt rädda sin värdefullaste egendom. Bron offrades äfven åt lågorna. 2:a svenska
brigaden drogs från Tynkä bakom älfvens hufvudfåra, och den vid Vasankari
förlagda finska brigaden ryckte fram till de öfriga. Det hela artade sig sålunda till 
ett kraftigt försvar af ställningen bakom den våldsamt framrusande Kalajoki-ån.

Kamenskij var emellertid för klok att gripa tjuren vid hornen, såsom man 
säger. Han hade lärt sig, att hans motståndare sökte upp utmärkta ställningar, i
hvilka de icke kunde åtkommas i fronten, men hvilka de utan motstånd utrymde
vid allra minsta hot mot flanken. Och någon fara var icke förenad med den
kringgående rörelsen, ty sedan bron blifvit bränd, hade svenskarna lika svårt att
komma öfver älfven som ryssarna. Dessutom måste Kamenskij framåt, ty hans
trupper voro utan mat och kunde få sådan endast från svenskarna eller från de
trakter, desse nödgades hastigt utrymma.

Den 8 på morgonen sände han följaktligen generalmajor Eriksson med 6
bataljoner, 1 skvadron och 5 kanoner genom skogen åt Tynkä för att där söka komma
öfver älfven. Sedan han lämnat Demidov och Kulnev med omkring hälften af 
återstoden kvar vid Kalajoki, inslog han med den andra hälften samma väg, som Eriksson
tagit. Efter otroliga svårigheter på grund af markens genomblötta tillstånd lyckades
denne komma fram, hvarefter hans jägare och kosacker vadade öfver ån och 
fördrefvo de på andra sidan stående svenska posterna. Nu tog man itu med byggandet
af en flottbro. Kamenskijs trupper kunde emellertid icke trefva sig fram längre än
midt emot Pitkäis, där de utbredde sig på stranden för att afvakta verkan af
Erikssons rörelse. Så snart denne följande morgon var öfver på norra älfstranden, började
Kamenskij, som jämväl befann sig utanför svenskarnas vänstra flygel, bygga en bro,
på hvilken han utan svårighet, synes det, öfvergick älfven, hvarefter både han och
Eriksson ryckte fram mot svenskarnas rygg. Desse, som denna dag fördes af öfverste
v. Schwerin — en 49 års man, sedan 14 år chef för Upplands regemente —, hade
visserligen afdelat trupper att möta omfattningen, men på grund af fiendens såsom
vanligt stora öfverlägsenhet samt bristen på lifsmedel och furage anträddes vid 
middagstiden återtåg till Pyhäjoki, hvarvid 2:a svenska brigaden, som stod på högra flygeln,
efter marschkolonnens bildande utgjorde arriergarde. Så snart försvaret vid bron
gaf efter, tog Kulnev fram sitt artilleri, och både hans och Demidovs trupper gingo 
öfver älfven på ett i närheten af kyrkan anträffadt vad. Under följande natt
återställde Kulnev bron, och dagen därpå sökte han känning med det svenska arriergardet. 

Ställningen vid Pyhäjoki intogs på en af älfvens båda grenar bildad, af
landsvägen genomskuren hvälfd ö af närmare 3 km:s längd och icke fullt 1 km:s bredd.
På ön ställdes 11 kanoner bakom bröstvärn och förlades den ena svenska brigaden,
under det den andra fick tak öfver hufvudet kring den på öns norra sida belägna
kyrkan. 1:a finska brigaden under öfverstelöjtnant Reuterskiölds befäl lämnades på
förpost vid Ypperi, och 2:a finska brigaden förlades söder om ån. När ställningen
den 10 var intagen, anlände Adlercreutz dit för att taga närmare reda på förhållandena.



Buxhöwden, som upprepade gånger erhållit underrättelse om, att Klercker
skickat förstärkning åt Sandels, fruktade allt fortfarande för Tutschkov och anbefallde
med anledning däraf Kamenskij att hastigt rycka fram mot Siikajoki. Där kunde
han emellertid inskränka sig till att iakttaga fienden, hvaremot han med en del af sin
styrka öfver Vihanti skulle begifva sig till Frantsila och Pulkkila för att därigenom
tvinga Sandels att släppa sin motståndare och i lyckligaste fall afskära honom
återtåget. Buxhöwden trodde för öfrigt, att hela trakten kring Uleåborg var starkt befäst
och en stark ställning inrättad på älfvens norra strand, som »kunde beröfva oss
segerns frukter», att alla förråd och sjuke redan voro undanförda, samt att några
hundra fartyg lågo i beredskap för truppernas öfverförande till norra älfstranden.
Stora bekymmer beredde honom alltjämt svårigheten att anskaffa och framföra
lifsmedel, och från Gamla Karleby, där han fortfarande uppehöll sig, skref han till
kejsaren, att »allt detta bragte mig i villrådighet om framgången af våra operationer».

Klercker och Adlercreutz voro vid denna tidpunkt öfvertygade om nödvändigheten 
att draga sig tillbaka till Uleåborg, ja kanske att utrymma hela Finland. Den
förre lät därför anbefalla Sandels att draga sig tillbaka till Uleåborg samt fogade
anstalter om alla därvarande förråds, sjukanstalters och skärgårdsfartygs undanförande
till Torneå och Umeå. Fortfarande uppskattade han de mot honom stående ryssarnas
styrka till 20,000 man med 60 kanoner.

Den 11 november kom Kulnev med sitt till 5 bataljoner, 2 skvadroner och 2
kanoner uppgående avantgarde i beröring med det svenska arriergardet vid Ypperi.
Dess söder om ån framskjutna fältvakt trängdes tillbaka öfver bron, som förstördes;
de båda ryska kanonerna placerades på en mellan landsvägen och stranden belägen
höjd, hvarifrån de nästan långs efter beströko den svenska ställningen, och när då
Kulnev kringgick svenskarnas vänstra flygel, ansåg Reuterskiöld tiden inne att draga
sig tillbaka.

Vid Viret mötte honom Adlercreutz, åtföljd af Schwerin och Palmfelt, hvilken
senare efter Gripenbergs bortsändande erhållit befälet öfver finska fördelningen.
Adlercreutz befallde Reuterskiöld stanna, hvarefter dennes brigad tog en utbredd ställning
på en skogbevuxen backsluttning bakom den genom Viret by flytande ån. Bron
försvarades af en kanon, och framför densamma framsköts en fältvakt. Såsom reserv
funnos två från Pyhäjoki framförda bataljoner af 2:a finska brigaden. Denna ställning 
var nätt och jämt intagen, när ryssarna vid half 5-tiden på eftermiddagen häftigt
anföllo fältvakten och drefvo den tillbaka in i ställningen. Framför denna utbredde
de en lång, tunn linie och bragte äfven sina båda kanoner i verksamhet. Flera gånger
försökte de komma öfver den på de flesta ställen vadbara ån, och fyra gånger
stormade de fram på bron men alltid förgäfves. Icke heller ville det denna gång lyckas
dem att genom kringgående skrämma svenskarna ur deras ställning. Sedan striden
med häftighet och stundom på mycket nära håll pågått ända till kl. 10 på aftonen,

funno ryssarna för godt att draga sig ett stycke tillbaka, hvarefter båda parterna
bivackerade på den under dagen fallna snön.

Dagen därefter, den 12, drogos emellertid alla framskjutna afdelningar bakom
Pyhäjoki älfs södra gren, hvars bro förstördes. Oaktadt en brigad för bättre utrymmes
skull sändes ett stycke tillbaka, till Parhalaks by, blef det likväl trångt i kvarteren,
och många nödgades tillbringa nätterna under bar himmel, hvilket vid den nu
inträffade kölden var ganska obehagligt och ännu mera bidrog att öka sjukligheten.

Följande dagen, den 13, visade ryssarna sig framför svenskarnas ställning men
gjorde icke något försök att anfalla densamma; Kamenskij förstod nu konsten att
med mindre uppoffringar drifva bort sin motståndare. Medan Demidov och Kulnev
»figurerade» framför svenskarnas front, begaf Kamenskij sig med sina hufvudkrafter
till Merijärvi, hvarest han ämnade bereda sig väg öfver älfven. Detta kunde emellertid
fallit sig svårt, om icke kölden kommit honom till hjälp. Denna blef nämligen under
natten så stark, att man genom att på den tunna isen utlägga bräder och halm och
begjuta dessa med vatten kunde bereda sig en nödtorftig bro, på hvilken det blef
möjligt att till fots taga sig öfver. Hästarna fördes simmande öfver älfven, sedan
isen upphuggits. På morgonen den 14 skötos de främsta ryska afdelningarna fram
till Pirttikoski.

Så snart detta blef bekant på svenska sidan, anbefallde Klercker återtåg, och
vid half 11-tiden bröto trupperna upp från sina olika förläggningsplatser och tågade
till Brahestad, kvarlämnande ett arriergarde på halfva vägen, i Piehinki. Högkvarteret
begaf sig i förväg till Siikajoki.<footnote>Återigen anföres bristen på furage såsom en 
af anledningarna till återtåget, alldeles som om denna brist varit mindre, i händelse 
ryssarna icke anfallit svenskarna.</footnote>

Dagen därefter, den 15, skickade Kamenskij Eriksson med den högra kolonnen
på småvägar mot Vihanti för att därifrån fortsätta antingen till Frantsila i afsikt att
afskära Sandels eller också till Brahestad i svenska hufvudhärens vänstra flank. En
annan kolonn skulle uppför Pyhäjoki älf rycka fram till Haapajärvi och därifrån söka
sig väg till Pulkkila, men denna kolonn vände snart om till följd af omöjligheten att
komma fram genom skogsmarken. Samtidigt med att dessa rörelser utfördes, anföll
en mindre del af den ryska kåren svenskarnas förposter vid Piehinki. Dessa drogo
sig tillbaka och upptogos vid Salo af finska trupper.

Under den 16 fortsatte Eriksson sin rörelse öfver Vihanti. På hufvudvägen
afstannade händelserna till följd af de inledda underhandlingarna.<footnote>Bulletiner 
af den 24 november och 6 december, Montgomery, II sid. 121, Mankell, II sid. 301, 
Gripenbergs Journal, Michailovskij-Danilevskij, sid. 126. Kartor öfver ställningarna i
krigsarkivet.</footnote>

På grund af härens nödställda belägenhet, det ständigt växande antalet sjuke,
som utan vård eller fortskaffningsmedel släpade sig fram utefter vägarna, omöjligheten
att anskaffa lifsmedel, sedan de därmed lastade fartygen fröso fast i isen, samt fruktan
för att Sandels öfver Vihanti och Frantsila skulle blifva afskuren och tagen i ryggen,
beslöt Klercker att söka utverka stillestånd och sände för detta ändamål Adlercreutz
till den ryske befälhafvaren, med hvilken han den 16 sammanträffade i Salo
prästgård innanför de svenska förposterna. Ehuru Kamenskij fått befallning af Buxhöwden
att gynnsamt upptaga ett dylikt anbud, uppträdde han till en början något motvilligt.
Han ansåg sig emellertid icke på eget bevåg kunna afsluta någon bindande
öfverenskommelse men beviljade svenskarna två dygns stillestånd, under hvilken de skulle
utrymma Brahestad, där 1,500 sjuke måste kvarlämnas, och draga sig bakom 
Siikajoki älf, ryssarna däremot upphöra med sina kringgående rörelser och Kamenskij
förfråga sig hos Buxhöwden.

<img>Ryssarna öfvergå Pyhäjoki älf.
Joh. Tirén.</img>

Under följande dagen, den 17, drog hela svenska hären sig bakom Siikajoki
älf, hvilken rörelse kunnat blifva förenad med stor fara, om fientligheterna pågått,
enär plötsligt inträffadt blidväder rifvit upp isen i älfvarna, till följd hvaraf flottbron
öfver Siikajoki älf två gånger så svårt skadades, att förbindelsen mellan stränderna för
flera timmar afbröts. Under denna och den följande dagen kommo alla trupper
emellertid lyckligt öfver älfven. 2:a finska brigaden fick fortsätta vägen till Limingå,
1:a svenska brigaden till Hirvasniemi; 1:a finska och 2:a svenska brigaderna stannade
vid Siikajoki med förposter vid Hirvaskari och en bataljon i Revolaks, 3:e finska
brigaden kvarstod alltjämt i Temmes, och Sandels' brigad inträffade i Frantsila.
Ryssarna besatte Brahestad och framsköto sina förposter till Olkijoki. 




Minnena från Siikajoki lefde väl upp hos dem, som mindes den hänförelse,
med hvilken man i vårsolens glans hälsat Adlercreutz' seger, »men,» säger en af
krigets skildrare, »hvad förhoppningarnas tid, hvad vårens allt lifvande värme utan
sådana minnen kunde uträtta, det förmådde icke ens med dessa den kyliga hösten, den
annalkande vintern åstadkomma. — — Naturen och människorna voro lika liflösa,
lika dystra. Ett slags hemsk förtviflan hade icke utan skäl nedstämt de tappres håg, 
hvilka behöft en mäktig häfkraft till väckelse.» Men någon sådan fanns icke, endast
en till förtviflan gränsande nedslagenhet.

Sedan Kamenskij fått svar från Buxhöwden, hvilken äfven utan stillestånd
fruktade att på grund af underhållssvårigheter nödgas draga sina trupper söderut,
infann sig Adlercreutz den 19 hos honom i Olkijoki. Kamenskij framställde fordran,
att svenska hären såsom kringränd skulle gifva sig. Men då Adlercreutz bestämdt
förklarade, att man hellre skulle slåss till sista man, sänkte den ryske generalen
tonen. Efter en stunds öfverläggning mellan befullmäktigade från båda sidorna,
major Björnstjerna å den svenska och furst Potemkin å den ryska, uppsattes ett
fördrag, hvilket samma dag antogs och undertecknades af Kamenskij och
Adlercreutz.

Detta fördrag bestämde i hufvudsak:

1) Att svenska hären utrymmer Finland och drager sig bakom Kemi-älf, som
utgjorde gräns mellan Uleåborgs och Västerbottens län;

2) att Uleåborg inom tio dagar utrymmes på sådant sätt, att svenska trupperna
aftaga senast den 29 november och ryssarna besätta staden den 30, hvarefter den
öfriga delen af det finska området utrymmes enligt öfverenskommen marschrut, som
kan förlängas i händelse af ogynsamma väderleksförhållanden;

3) sjuke, förråd och annat, som svenska hären i brist på fortskaffningsmedel
icke kan bortföra, anses som god pris;

4) svenska hären förbinder sig att icke förstöra eller till invånarna utdela eller
försälja de förnödenheter, som icke kunna undanföras;

5) icke heller får den från Uleåborg eller från de landsändar, som utrymmas,
medföra civila tjänstemän eller några förnödenheter, som tillhöra landet;

6) svenska hären återsänder efter deras egen önskan länsmän, präster, öfriga
tjänstemän och andra invånare, som lämnat den redan öfvergifna delen af landet,
hvarvid de må medföra hästar och öfriga tillhörigheter.

Härtill fogade Klercker förslagsvis det tillägg, att vapenhvilan räcker en månad
från den dag, svenska hären passerat gränsen af Uleåborgs län<footnote>Enligt den 
uppgjorda marschruten skulle svenska hären den 22 november utrymma Siikajoki, den 25 
Liminga, den 29 Uleåborg, den 6 december Ijo, den 13 Kemi.</footnote>, eller till den 12
januari 1809 och skall i hvarje fall uppsägas femton dagar före fientligheternas början;
under vapenhvilan få de ryska trupperna icke öfverskrida Kemi älf. 



Följande dagen, den 20, öfversände Kamenskij till svenska högkvarteret den
af Buxhöwden gillade öfverenskommelsen. Klerckers förslag till tillägg antogs
äfvenledes, ehuru det icke inrycktes i själfva handlingen.<footnote>Bulletin af den 
6 december, Montgomery, II sid. 136, Björnstjernas anteckningar, I sid. 375.</footnote>

<img>Underhandlingarna i Olkijoki.</img>

Visserligen behöfde svenska hären nu icke längre frukta att blifva kringränd
af fienden och att se återtåget afskuret vid de breda älfvarna, där färjorna lågo 
fastfrusna i en is, som icke bar fotgängare, men stora ansträngningar väntade i alla fall
trupperna under förflyttningen på den enda befintliga vägen till Torneå. Som trakten
var glest bebodd, kunde endast en brigad nödtorftligen inkvarteras i hvar och en af
de större orterna, och därför fingo de olika brigaderna tåga med en dagmarschs afstånd
mellan hvarandra.

Genom ihärdigt arbete lyckades man såga ut de i Uleåborgs hamn infrusna
fartygen, och likaledes utlades flottbron öfver älfven. Den 23 aftågade 2:a finska
brigaden, och sedermera följde dag efter dag 1:a svenska brigaden, 3:e finska brigaden,

1:a finska brigaden, 2:a svenska brigaden med högkvarteret och artilleriparken, artilleriet
och sjukhuset samt sist 4:e finska brigaden (Sandels'), som den 25 uppbrutit från
Frantsila och den 29 under invånarnas bittra klagan sade Uleåborg farväl. Där
nödgades man kvarlämna 23 sjuka officerare och 1,200 af manskapet (jämte
underofficerare) tillika med en del förråd.

Detta sorgliga återtåg var i högsta grad mödosamt och besvärligt, och värst
hade 4:e brigaden, som under vägen måste plocka upp och, så vidt det var möjligt,
släpa med sig alla efterliggare. De glesa och till största delen folktomma byarna
gåfvo föga skydd åt de af köld skälfvande soldaterna, hvilka i utslitna kläder
nödgades marschera, och ganska ofta bivackera i djup snö, yrväder och en allt mera bitande
köld. Med lifsmedlen blef det också allt sämre beställdt, och i synnerhet officerarna
hade svårt att skaffa sig lifvets nödtorftigaste uppehälle. Gröt, doppad i vatten, blef
snart den stående rätten. Saknaden af tobak plågade manskapet och kunde icke
ersättas af brännvinet, hvilket aldrig tycktes taga slut, men hvilket i förening med
kölden och den klena födan verkade mera slappande än lifvande. Värst ställde sig
saken för de sjuka. Som de lika väl som de friska blefvo krigsfångar, så snart de
föllo i fiendens hand, skyndade alla, som kunde stappla sig fram, i väg norrut.
Nöden och alla umbäranden verkade naturligtvis svårast på dem, och hoptals dignade
de utefter vägarna liksom de olyckliga, hvilka tillsjuknade under marschen eller i de
öfverfyllda och stundom brännheta stugor, där de sökte skydd mot kölden. I hvarje
by måste en mängd sjuka och döda kvarlämnas. Hästar störtade uttröttade på vägarna,
och fordon måste vältras i dikena för att icke hindra framkomsten. Till allt detta
kom den nedslående, till misströstan och förtviflan gränsande tanken, att man kanske
för alltid lämnade fosterjorden med maka, barn och vänner. Trots allt detta förekom
nu mera ganska litet rymning, och när fall däraf yppade sig, framkallades de mera
af tillfälliga bevekelsegrunder än af öfvertygelse. Buxhöwden erkänner också vid
denna tid i bref till kejsaren, att hans bemödanden att verka, om också icke på de
svenska, så åtminstone på de finska officerarna högst obetydligt förmått »skaka den
hederskänsla, som lifvar dem och gör dem beredda att med blod skölja hvarje steg
af sin reträtt».

Mellan den 6 och 13 december öfverskredo de olika brigaderna Kemi älf och
förlades: 1:a finska brigaden öster om nedre delen af Torne älf, 2:a brigaden väster
om samma älf, 3:e brigaden öster om den 1:a och 4:e brigaden såsom förposter
närmast Kemi älf. Kavalleriet anvisades kvarter norr om infanteriet; de sjuke intogos
på sjukhus i Torneå och Haparanda, och i först nämnda stad upprättades
högkvarteret. De svenska trupperna skulle enligt ankomna bestämmelser sändas hem till
rotarna, men efter åtskilliga ändringar fram och tillbaka förlades Upplands och 
Västmanlands regementen mellan Umeå och Hernösand. Helsinge och Västerbottens
regementen samt lifgrenadiererna återvände till rotarna. En del af artilleriet samt
umbärliga förråd sändes till Söderhamn, dit skärgårdsfartygen äfven skulle afgå, men
de hade redan frusit fast mellan Torne och Kalix älfs mynningar.

Ryssarna följde svenskarna, allt efter som desse drogo sig tillbaka, och
upptogo många af deras efterliggare. Vid Limingå förenades Kamenskijs och
Tutschkovs kolonner, och den 30 november intågade Kamenskij i Uleåborg, där Buxhöwden
få dagar därefter inträffade. Ett avantgarde under Alexejev följde efter de aftågande
till Kemi älf och utsatte där förposter, hvilka delvis nödgades bivackera i snön,
utsatta för köldens bitterhet.<footnote>Gripenbergs Journal, Montgomery, II sid. 139, 
Michailovskij-Danilevskij, sid. 128 och 131 m. m.</footnote>

Stilleståndet förlängdes sedermera på obestämd tid, hvarvid uppsägningstiden
minskades till fyra dagar.

<img></img>
</chapter>

<chapter name="Under stilleståndet">
<h1>UNDER STILLESTÅNDET.</h1>

JANUARI—MARS.

Efter växlande framgångar och nederlag hade svenska hären utrymt Finland, och
äfven den mest hänförda fosterlandsvän måste lägga åsido hoppet att se svenska
fanan ännu en gång svaja inom Finlands råmärken. Finland var oåterkalleligt
förloradt, sedan 1808 års fälttåg slutat med nederlag för de svenska vapnen.

Att utgången blef sådan, kan ingalunda väcka förvåning, om man tager i
betraktande tillgångarna hos de båda stater, som här kämpade med hvarandra; men om
man å andra sidan tänker på, huru ringa i själfva verket de medel voro, som
Ryssland kunde använda i Finland, gör man sig utan tvifvel den frågan, om icke utgången
af fälttåget kunnat blifva en annan. Redan vid skildringen af händelserna har denna
fråga blifvit mer eller mindre omfattande behandlad; här må hon i ett sammanhang
beröras, i det vi kasta blicken tillbaka på årets krigshändelser.

Att kejsar Alexanders plan att taga hela finska arméen »på roten» misslyckades,
erinra vi oss, liksom vi draga oss till minnes de utvägar, hvilka stodo den visserligen
betydligt underlägsna svenska hären till buds, att med stöd af Sveaborg bringa jämvikt
i läget och sätta en damm för ryssarnas vidare framträngande. Men ingen af dessa
utvägar begagnades, utan Klingspor lydde allt för bokstafligt den kungliga
instruktionen att rädda hären till Österbotten, och då han härvid valde strandvägen och
lämnade de inre vägarna åt fienden, kunde ett brådstörtadt återtåg svårligen undvikas.
Ännu fortare drog Cronstedt sig tillbaka genom Savolaks, så att hufvudhären förlorade
det stöd från det hållet, som den under sommar- och höstfälttågen i så rikligt mått
kom att äga. Lämnadt åt sig själf, föll Sveaborg, och därmed var stödet borttaget
för en på Finlands södra kust utförd svensk anfallsrörelse, det stöd, som utgjort
grunden för den under föregående århundrade utarbetade försvarsplanen.

Granskar man ställningen vid sommarfälttågets början, måste man likväl 
erkänna, att den trots Sveaborgs fall icke var så ofördelaktig för svenskarna, som man
kunde föranledas tro. Med tillhjälp af engelska flottan behärskade den svenska hafvet
och ännu så länge äfven Åboskären, hvarigenom en mängd ryska stridskrafter bundos
i Östersjöprovinserna och mera än hälften af den i Finland inryckta härsmakten
kvarhölls i södra delarna af landet till dess besättande och framför allt till hindrande
af en svensk landstigning. Den vid Gamla Karleby och Vasa stående egentliga
fälthären var ganska obetydlig, och den i Savolaks stående afdelningen upptogs helt och
hållet af Sandels.

Detta den ryska härens svaghetstillstånd räckte i själfva verket hela sommaren,
ty de förstärkningar, som tillfördes hären i Finland, voro först i slutet af augusti stora
nog att verka afgörande på krigsrörelserna. Om denna tid, från maj till augusti,
begagnats af svenska krigsledningen, skulle läget kunnat helt och hållet förändrats.

Då konungen i sin instruktion utgått från den förutsättningen, att de finska
trupperna icke ens med stöd af Sveaborg kunde uthärda den första stöten, är det ju
alldeles påtagligt, att de icke utan stöd af fästningen ensamma skulle kunna förmå
drifva fienden ur landet, sedan han hunnit där öka sin styrka. Detta förmådde
endast en större härsmakt, och därpå grundade sig ju också nämnda instruktion för
vinterfälttåget. Vi hafva äfven funnit, hvilka vägar stodo öppna för denna härsmakt,
främst den genom Savolaks, hvilken ledde närmast till Ryssland och bragte alla i
mellersta och västra Finland varande trupper mellan denna hufvudhär och de på de
andra vägarna anryckande och öfver sjön kommande svenska afdelningarna; vidare
vägarna genom mellersta Finland, som visserligen voro längre men ägde närmare
samband med kusten; och slutligen vägarna genom södra Finland efter landsättningen
af en tillräckligt stor härsmakt. Detta sista företag erbjöd onekligen större
vanskligheter än de båda andra, men omöjligt var det icke.<footnote>Michailovskij-Danilevskij 
säger vid tal härom (sid. 131): »Om Gustaf Adolf då (under sommaren) hade landsatt 
10,000 man under befäl af en skicklig härförare, så skulle enligt ögonvittnens försäkran 
samt att döma efter sakernas ställning och den ovisshet om framgång, som röjde sig till 
och med hos vår öfverbefälhafvare, segern tillfallit fienden, och vi hade kunnat
bibehålla oss kanske i Sveaborg, men hela det öfriga landet, som stod färdigt att vid svenskarnas uppträdande resa sig, skulle troligen, om också blott för en tid, fallit i 
fiendens våld.»</footnote> Och att tillräckligt mycket
trupper stod Sverige till buds för att med en efter behofvet afpassad härsmakt
uppträda på den finska krigsskådeplatsen, hafva vi äfven sett af det föregående. En
annan fråga är visserligen, om Sverige vid den tiden hade en general, som kunnat
planlägga och genomföra ett stort krigsföretag. Icke var Klingspor mannen därtill
och ännu mindre konungen.

Emellertid gjordes ingen kraftyttring. Då statskroppen höll på att förlora en
af sina lifaktigaste lemmar, ville konungen använda landets krafter till omöjliga
eröfringståg, men från den hotade lemmen tänkte han likväl icke frivilligt afstå. Den
skulle återtagas genom landsättning af mindre afdelningar här och hvar i förening
med folkresning. Att dessa små hopar af väpnade män, kastade i land midt bland
öfverlägsna fiender, ingenting kunde uträtta, var omöjligt att få in i konungens
uppfattning. Dock uträttade de i alla fall något; de höllo ryssarnas uppmärksamhet
fäst vid kusten; men detta mål kunde nåtts med vida mindre krafter. Endast några
af de landstigna afdelningarna kommo genom omständigheternas makt att förstärka
Klingspors här.

Att fältmarskalken med sin ringa styrka icke kunde återeröfra Finland, hafva
vi funnit vid skildringen af händelserna, men vi hafva äfven tydligen sett, att han
kunnat draga mycket större fördel af ryssarnas nödställda belägenhet och sålunda
försvåra för dem fälttågets återupptagande. Nu väntade han beskedligt, till dess
ryssarna voro färdiga att på allvar rycka fram, och då splittrade han sin styrka, så
att han blef svag på den afgörande punkten. Ryssarna behärskade vid september
månads ingång läget på ett sådant sätt, att svenskarna trots segrar måste gå tillbaka,
och när den svenska öfverbefälhafvaren slutligen vid Lillkyro hade större styrka
samlad än någon gång förut under hela kriget, då hans ungefär jämnstarka
motståndare tveksamt dröjde i valet mellan anfall eller omfattning, då hade han icke en
tanke på att genom ett beslutsamt anfall kasta fienden tillbaka och sålunda ännu en
tid uppskjuta afgörandet. I stället var han genom tveksamma anordningar nära att
lämna hela sin här i fiendens våld. Sedan hade han intet val, men, när han en
gång beslutat sig för återtåg, lät han en allt mera tilltagsen fiende skrämma både
sig och hären mera, än nödvändigt var.

<img>Utsikt af Uleåborg vid tiden för kriget.
Ur “Hundrade minnen från Österbotten af <sp>S. E. W(ackli)n</sp>“.</img>

Under denna dystra tid, då allt, kan man nära nog säga, gjordes för att gifva
fälttåget en olycklig utgång, framstår en man såsom en stjärna på en kolsvart himmel, 


och denne man är Sandels. Med sin lugna, klara blick uppfattade han genast
betydelsen af Savolaksvägen, af Kuopio. Utan att låta sig uppehållas af naturens svåraste
hinder ilade han dit, och där utgjorde han under hela det följande fälttåget det säkra
stöd utan hvilket Klingspor långt förut blifvit drifven ur Finland. Och fiendernas
antal eller årstidens bitterhet bekom lika litet honom och hans skara, hvilken insupit
den fasthet, den ståndaktighet, som utmärkte befälhafvaren. Man tänke sig, hvad som
kunnat inträffa, därest Sandels i juli eller augusti släppt Toivalaställningen lika lätt,
som hans företrädare gjorde det i mars. Den nu redan betydligt förstärkta ryska
härdel, som fanns på denna sida af krigsskådeplatsen, skulle öfver Lintulaks, såsom
den för länge sedan var anbefalld, tagit svenska hufvudhären i flanken eller,
framryckt till Uleåborg, skrämt den svenska fältmarskalken ut i hafvet. Nu satte Sandels
ett säkert lås för åtminstone Uleåborgsvägen och fasthöll han en styrka, minst fyra
eller fem gånger så stark som hans egen.

<img c>Rådhuset i Uleåborg.
Ur “Hundrade minnen från Österbotten af <sp>S. E. W(ackli)n</sp>“.</img>

En stor plats inrymdes i de svenska krigsplanerna åt folkbeväpningen. Denna
måste utan tvifvel tillmätas ganska stor betydelse, särskildt vid ifrågavarande tidpunkt,
i ett land, sådant som Finland, där stora skogsvidder, afbrutna af villsamma sjöar,
och stora afstånd mellan vägarna nödga inkräktaren att dela sina stridskrafter,
hvarigenom hans förbindelser blifva ytterst känsliga, och med en så härdad och seg
befolkning som den finska. Något så när fast ordnade och väl beväpnade samt bragta


i samband med verkliga trupper, kunde de väpnade bönderna också varit till stort
gagn, såsom karelarnas uppträdande tydligt utvisar, men utan dessa betingelser slutade
resningarna såsom vanligt endast med att bringa olycka och ofärd öfver de redliga,
förledda och i sticket lämnade fosterlandsvännernas hembygder, hvarom
Nerpestrakten särskildt bar vittne. Läget på Åland var så enastående, att det icke ändrar
utslaget. Man kan icke undgå att förvånas öfver, att ryssarna icke genast med
yttersta stränghet kväfde hvarje försök till resning; det skulle hvilken inkräktare som
helst göra i våra dagar.

Äfven mot den ryska krigföringen kunna anmärkningar göras, och åtskilliga
sådana hafva blifvit framkastade i det föregående. Om den ryske öfverbefälhafvaren
utvecklat större raskhet och säkerhet under krigets första månader, skulle svenska hären,
så som den fördes, näppeligen kommit undan till Österbotten. Men Buxhöwden
liksom Klingspor höll sig fjärran från krigshändelserna. Han ordnade det i besittning
tagna landets styrelse och förvaltning, skaffade de kämpande trupperna förstärkningar
och underhållsmedel — allt i sig själf förträffliga saker — men inverkade skäligen
obetydligt på krigsrörelserna. Däraf kom det sig, att de små och i det vidsträckta
landet kringspridda härdelarna kastades öfver ända, och att han endast hade sina
fienders misstag att tacka för, att icke alla hans trupper kommo ur landet hastigare,
än de ryckt in dit. De anlända förstärkningarna och Kamenskij bragte jämvikt i
läget, och de ryska författarna finna intet slut på sina lofkväden öfver den unge
generalen. Vi hafva dock funnit, att äfven han här började sin bana såsom en ganska
medelmåttig härförare, som för sina framgångar hufvudsakligen hade sina fienders
misstag att tacka; och i krig segrar den, som gör de minsta misstagen. Det var först
efter Oravaisslaget, som det blef fart i Kamenskijs handlingssätt. Han lärde känna
sin fiendes svagheter, och han förstod att använda dem. Det var för öfrigt en
lifsfråga för honom att så tidigt som möjligt afsluta fälttåget, och den ärelystna generalen
ville ingalunda försumma något, som kunde skaffa honom äran att hafva slutfört
Finlands eröfring.

*

Sällan, om ens någonsin har vårt fosterland befunnit sig i en så olycklig
belägenhet som under de sista månaderna af år 1808 och de första af 1809. Genom
det förvända sätt, på hvilket kriget blifvit fördt, hade en del af landets krigsmakt
blifvit tillspillogifven, medan större delen gått sysslolös. Och för att kunna bestrida
omkostnaderna för kriget hade folket blifvit betungadt med skatter i så oerhörd grad, 
att det var nära att digna, och ingen kunde utgrunda, hvarifrån nya medel skulle
tagas. På fred var ingalunda att tänka. Med den på Frankrikes tron uppsatte
revolutionsmannen var hvarje underhandling otänkbar; till kejsar Alexander framställde
konungen i januari i ett enskildt bref frågan: »på hvilka billiga villkor Finland kan
blifva återlämnadt till Sverige»<footnote>Michailovskij-Danilevskij, 
sid. 141.</footnote>; Danmark försökte han på hösten närma sig men
öfvergaf det, när han fick kunskap om de danska proklamationer, som i ballonger
befordrades öfver Öresund och innehöllo uppmaningar till svenskarna att kora danska
konungen till sin konung. Med sin enda bundsförvant England var konungen till
och med färdig att börja krig. »Jag skall slåss med dem alla,» utropade han den 25
februari till kanslipresidenten Ehrenheim och slog upprepade gånger med den knutna
handen i bordet, »jag skall slåss med dem alla men först och främst med
engelsmännen, ty de äro högmodiga och näsvisa; dem skall jag knäcka.» Något senare
fortsatte han, tankfullt mätande golfvet: »Jag är ledsen vid allt det här; jag hör ej
annat än brister och svårigheter från alla håll; jag vill dö, men jag skall dö med
heder.» Stannande midt framför den tilltalade utbrast han slutligen: »Ni yttrar er
ständigt inför mig om nationen och dess rättigheter. Hvad betyder nationen mot
min heder?»<footnote>Bergman-Schinkel, IV sid. 309.</footnote> Hvad hade man väl att vänta af en sådan konung, hvars
tankeförmåga nu tydligen var alldeles omtöcknad, och som med förbundna ögon rusade rakt
i fördärfvet? Slutligen gick det för långt. Folket fick att välja mellan konungen och
sitt nationella oberoende, och det uppoffrade den förre.

Mest svårlöst var naturligtvis frågan om anskaffande af penningar till krigets
förande, sedan det redan slukat 14 millioner riksdaler banko. Redan i augusti voro
alla tillgångar så strängt anlitade, att sedan hela årets subsidier blifvit förbrukade och
alla andra tillgängliga medel tagits i anspråk, återstod rakt ingenting för de
återstående månaderna. För att afhjälpa de mest trängande behofven tog man sin
tillflykt till nya lån i riksgäldskontoret. I september förordnade konungen en s. k.
finanskommitté med uppdrag att upprätta kostnadsförslag för följande årets fälttåg samt att
yttra sina tankar öfver, i hvad mån landets egna tillgångar i förening med andra
medel kunde anses förslå till dessa kostnaders betäckande. En den 16 november
förordnad s. k. krigsberedning ålades tillika att uppgöra förslag öfver det antal trupper,
som oundgängligen erfordrades till gränsernas försvar, hvartill skulle komma en rörlig
fälthär om 24,000 man jämte flottornas behof. I sina den 21 november afgifna
betänkanden beräknade dessa kommittéer utgifterna för 1809 års fälttåg till något mera än
26 millioner riksdaler banko. Emellertid uppskattades efter Finlands förlust Sveriges
hela rörelsekapital icke till mera än 10 millioner riksdaler banko, och äfven om det
nyss nämnda beloppet skulle kunna anskaffas, så var det icke möjligt att ens under
goda år inom landet erhålla alla erforderliga förnödenheter, och förbindelserna med
alla sädutförande länder var afbruten. Finanskommittén kom därför till den slutsatsen,
att här och flotta skulle kunna underhållas endast en månad. Konungen befallde då

krigsberedningen uppgifva, huru stor styrka till lands och sjös under ett år skulle
kunna underhållas för 15 millioner riksdaler banko, om hvars anskaffande genom en
krigsgärd en finanskommitté af endast tre personer skulle afgifva yttrande. Detta afgafs
den 25 december och gick ut på att bevisa hela åtgärdens omöjlighet.

<img>Svenskarna utrymma Finland.  
Gunnar Hallström.</img>

Konungen hade under tiden låtit förmå sig att försöka erhålla hjälp från
England. De därom inledda underhandlingarna slutade därmed, att engelska sändebudet
förklarade sig sakna bemyndigande att lämna förskott på följande års subsidier eller
att medgifva någon höjning af beloppet, men att han å sitt lands vägnar snart skulle
göra en framställning om allmän fred, sådan den framgått ur underhandlingarna
i Erfurt. Då konungen fick höra talas om fred, blef han så uppbragt, att han den
6 december hotade med att lägga beslag på alla i svenska hamnar befintliga engelska
skepp och varor. Den lugna engelsmannen tog dock icke illa vid sig utan gick in
på det begärda förskottet. Konungen lade emellertid icke band på sin vrede utan
rusade den 24 februari i uppbrusadt tillstånd mot sändebudet och befallde genast
därefter chefen för västra arméen, generallöjtnant Cederström att sätta hotet i
verkställighet. Icke var det konungens förtjänst, att krig icke utbröt med England, ja
med hela världen. Engelsmännen togo lyckligtvis saken icke allt för allvarsamt, och

den 1 mars afslöts ett nytt förbund mellan England och Sverige, hvari först nämnda
makt förband sig att betala lika stora subsidier som förut eller 100,000 pund sterling
i månaden.

Emellertid hade frågan om krigsgärd icke blifvit skjuten åt sidan. Den 28
december befallde konungen tre förtroendemän afgifva förslag till förordning om en
krigsgärd till ett belopp af 5 millioner riksdaler banko dels i penningar och dels i
persedlar. Oaktadt desse mäns ifriga afstyrkande anbefalldes den 7 januari för året
1809 en krigsgärd uppgående till ett fem gånger större belopp än allmänna
bevillningen. Denna åtgärd satte kronan på det allmänna missnöje, som konungens
politik uppväckt och närt.<footnote>Historisk tafla öfver f.d. konung Gustaf IV Adolfs senaste 
regeringsår, III, Tibells ämbetsberättelse, sid. 193, Bergman-Schinkel, IV sid. 299.</footnote>

Då kriget skulle fortsättas, var det nödvändigt att vidtaga erforderliga
försvarsanstalter. Krigsmaktens styrka var ungefär densamma som i oktober månad (se sid.
365) med den skillnad, att finska hären något minskats genom sjukdomar. För att
uppdrifva styrkan ville konungen företaga en ny utskrifning af landtvärn, men denna
åtgärd motsatte sig Tibell på det bestämdaste, och han lyckades verkligen förmå
konungen afstå från densamma. I stället bestämdes, att landtvärnsmän för den tid,
landtvärnet var i tjänstgöring, skulle kunna användas till fyllande af tomrum i de
indelta truppernas led, att landtvärnsbataljonerna skulle sammanslås till färre med
lämplig styrka, samt att åtgärder skulle vidtagas för att skaffa landtvärnet beklädnad.

Som det icke lyckades Tibell att öfvertyga konungen om nödvändigheten att
draga de på Åland kvarlämnade trupperna från ön, var det nödvändigt att, medan
sjöfarten ännu var öppen, förse dem med lifsmedel för hela vintern, och samma
åtgärd måste vidtagas för den i norden stående hären. Genom krigsdepartementets
oförtrutna ansträngningar och med anlitande af de förskotterade subsidiemedlen
lyckades det detta för krigstiden inrättade ämbetsverk att tillgodose de nödvändigaste
behofven. Finska härens kommissariat hade dessutom hunnit rädda största delen af
härens lifsmedelsförråd.<footnote>Tibells ämbetsberättelse, sid. 171.</footnote>

Den 5 december anlände till Stockholm underrättelsen om det i Olkijoki 
afslutna stilleståndet och om härens återtåg till Torneå. Då alla tecken tydde på
annalkandet af en sträng vinter, nedskref Tibell genast sina bekymmer i en
»Underdånigste Promemoria», hvilken han redan följande dag öfverlämnade till konungen.
Häri påvisade han till en början härens farliga belägenhet, sedan alla vattendrag
tillfrusit där uppe i Västerbotten, och sedan det frusna hafvet ytterligare inbjöd ryssarna
till en omfattning af svenskarna. Men icke nog härmed; om vintern blef riktigt
sträng, skulle ryssarna gå öfver Qvarken och kanske vid Umeå räcka handen åt en
genom Jämtland anländ norsk afdelning. Men äfven ensam skulle den ryska 
härafdelningen vara tillräcklig att afskära finska härens enda, utefter kusten belägna
förbindelselinie, hvarefter den skulle kunna alldeles hopklämmas. Från mellersta Sverige
kunde inga förstärkningar sändas norrut, ty därvarande trupper erfordrades till
hufvudstadens skydd, för den händelse ryssarna skulle kunna öfvergå Ålands haf. Med 
anledning af allt detta föreslog Tibell, att finska haren i tid skulle dragas tillbaka till
trakten af Umeå och ställas under gemensamt öfverbefäl med den i Jämtland varande
s. k. norra fördelningen. I norden skulle endast en mindre afdelning lämnas.

Sammanslagningen af de båda härdelarna behagade efter något betänkande
konungen, som befallde, att de skulle förenas till en här under benämning »norra
arméen», hvars 1:a fördelning skulle utgöras af den förra »norra finska arméen» och
2:a fördelning af den förra »norra fördelningen». Härens högste befälhafvare blef
fältmarskalken Klingspor med generalmajor Adlercreutz såsom generaladjutant, och
han skulle nedslå sina bopålar i Hernösand. 1:a fördelningens stab skulle
förläggas i Umeå, 2:a fördelningens i Sundsvall. Förslaget att samla 1:a fördelningen
kring Umeå ville konungen ännu icke bifalla, då han ansåg betänkligt att utan
nödtvång öfvergifva nästan hela Västerbotten, och enär han icke trodde, att fienden
skulle våga ett så vanskligt företag som att på isen öfvergå Bottniska viken. Han
gick dock in på att medgifva flyttningen af en brigad till Umeå och af en till Piteå;
de två återstående lämnades i höga norden.<footnote>Tibells ämbetsberättelse, sid. 185.</footnote>

Under det kampen på lif och död fortsattes i Finland, hade krigshändelserna
på västra gränsen under sommaren och hösten inskränkt sig till obetydliga
förpoststrider. Efter flera fåfänga underhandlingar lyckades generallöjtnant Cederström, som
i augusti efterträdt den i onåd fallne Armfelt, att den 2 december med prins Kristian
August, som fortfarande här förde befälet på danska sidan, afsluta ett stillestånd med
två dagars uppsägningstid. Trots alla på nyåret från konungen af Danmark erhållna
befallningar att uppsäga stilleståndet lät prinsen det obehindradt fortgå.

Under flottornas skydd hade södra arméen lefvat ett bekymmerslöst lif. Först
på nyåret, när kölden infunnit sig och slagit en isbro öfver sundet, började danskarna
röra på sig och vidtaga omfattande anstalter för öfvergång till Sverige. Men så kom
blidväder, och isen gick upp. I midten af februari blef det åter kallt, och dagligen
väntade man underrättelsen om danska härens landstigning på skånska kusten, men
lyckligtvis inskränktes allt samman till de förut omtalade ballongerna med
proklamationer, i hvilka svenskarna uppmanades att taga konungen af Danmark till konung,
hvarigenom de tre nordiska rikena skulle kunna återförenas.

Från Åland ingingo också oroande underrättelser, och den i midten af februari
dit anlände Döbeln anmälde vådan af truppernas kvarblifvande därstädes. Detta
föranledde endast en svarsskrifvelse från konungen personligen, hvari han yttrade: »Åland
måste försvaras; detta är af högsta vikt för att bibehålla krigsorten på andra sidan 
hafvet. Kust-Armén bör således sammandragas, för att man därifrån må kunna afsända
nödiga förstärkningar till Åland.» Den icke särdeles starka kustarméen jämte
lifgrenadierbrigaden befalldes genast afgå till Grisslehamn för att förläggas långs 
kusten.<footnote>Tibells ämbetsberättelse, sid. 162 och 200, Bergman-Schinkel, 
IV sid. 288 och 311.</footnote>

Medan allt detta timade på de stora händelsernas skådebana, framsläpade de
återstoder af den finska hären, som ännu räddat sig ur dödens klor, ett
bekymmersamt lif. Den stränga kölden i förening med beklädnadens jämmerliga tillstånd och
lifsmedlens icke allt för stora öfverflöd kräfde många offer, men ännu större blef
mansspillan till följd af sammanträngningen i de få hus och gårdar, som kunde
användas till kvarter. Då härtill kom, att fruktan för de ohyggliga pesthärdar, som
kallades sjukhus, förmådde 
soldaterna att i det längsta
dölja iråkad sjukdom, kan
man väl förstå, att
tillståndet snart skulle blifva
betänkligt. Också yppade
sig snart och utbredde sig
hastigt en förödande
fältsjuka, hvilken äfven
härjade bland ortens
befolkning.

<img r>Under polcirkeln.</img>

Den stora mängd
sjuke, som redan före
härens återtåg afsändts till
Torneå, och som under
samma tåg lyckades släpa
sig fram dit, nödgade till
anläggande af sjukhus i 
en mängd byar och gårdar, men i dessa sjukhus saknades allt, som erfordras
för en omsorgsfull sjukvård, och i första hand utrymme. Trängseln blef oerhörd,
och den medförde naturligtvis osnygghet och luftförskämning, för att icke säga stank.
Sängutredning saknades i det allra närmaste, så att de sjuke lades bredvid hvarandra
på golfvet på halm, som aldrig ombyttes utan småningom ruttnade. Täcken funnos
icke, utan de sjuke fingo efter bästa förmåga dölja sig med återstoderna af sina
klädespersedlar. När härtill kom brist på lifsmedel, läkemedel, läkare och sjukvårdare,
må man icke undra på, om dödligheten blef förskräckande. De döda plockades
ut och lades, afklädda till blotta skjortan, i högar, hvilka, när de stigit ett stycke i
höjd, kördes till lämplig plats för att nedgräfdas. I Umeå voro väl förhållandena
något bättre, fastän de ingalunda kunde kallas tillfredsställande. Från september


1808 till årets slut vårdades här minst 4,000 sjuke, af hvilka 1,115 afledo.
Många tillfrisknade kunde icke lämna sjukhusen af brist på kläder. Ytterst obetydligt
var fortfarande antalet af läkare eller af personer, som användes i egenskap af läkare,
men under dessa sorgens dagar minskades detta antal än mera, enär sjukligheten på
ett betänkligt sätt grep omkring sig bland denna personal. Redan i december
anmälde Klercker, som förde befälet öfver hären, till konungen: »Det är i denna del,
som jag anser den största våda vara för Eders Kungl. Majestäts armé, hvilken, om
ej sjukdomen afstannar, ofelbart skall derigenom upplösas före wåhren.» 

Orsaken till eländet var liksom förut hufvudsakligen att söka i bristande
anordningar, i bristande tillgångar på personal och materiel i förening med kölden och
det ofantliga afstånd, som skilde den nödställda hären från landets 
hjärta.<footnote>Qvennerstedt i Tidskrift för militär hälsovård 1896, sid. 249.</footnote>

En af deltagarna i dessa händelser försäkrar, att det hufvudsakligen var det
yngre befälet, som trots mödor och försakelser och ett halft års uteblifven aflöning
höll sinnesstämningen uppe och slet med sig både de äldre af befälet och soldaterna,
af hvilka en stor del med ömmare band voro fästa vid detta lifvet och dess 
kraf.<footnote>Montgomery, II sid. 145.</footnote>

Den nya — eller rättare sagdt den gamla — öfverbefälhafvaren vistades
liksom hans generaladjutant fortfarande i hufvudstaden, och Klercker utöfvade alltjämt
befälet. Sitt högkvarter flyttade han i februari först till Umeå och sedan till
Hernösand. I början af februari aflöste 3:e finska brigaden, numera under förra
armésjukhusintendenten, öfverste v. Platens befäl, den 4:e, som flyttades till Burträsk och
sedan, när en rysk öfvergång öfver Qvarken började befaras, till Umeå. Den fördes
af öfverste Fahlander, sedan Sandels afrest till Stockholm, och räknade i midten af
mars endast 1,200 man. Något senare öfvertog den i Umeå tillfrisknade Cronstedt,
befälet öfver alla där i trakten förlagda trupper. Öfver de tre i norden kvarstående
finska brigaderna förde Gripenberg befälet. Upplands och Västmanlands regementen
hade återvändt till rotarna.<footnote>Montgomery, II sid. 200, Aminoff, sid. 100, 
Mankell, II sid. 327.</footnote>

Nar ställningen var drifven till sin spets och Sveriges rike hotades af 
fullständig upplösning, när en del af västra arméen under öfverstelöjtnant Adlersparres
befäl var på väg till hufvudstaden, dit ryssarna hvarje dag väntades öfver det frusna 
Ålands haf, då förenade sig ett antal behjärtade män för att rödja konungen ur
vägen. Den 13 mars bemäktigade de sig hans person, hvarefter han skildes från 
styrelsen, som öfvertogs af hertig Karl.



Sedan hela Finland ända upp till Kemi älf blifvit eröfradt, ansåg Buxhöwden
ändamålet med kriget uppnådt, hvadan han kunde unna trupperna en väl behöflig
hvila. Hans första åtgärd blef att så ändra deras indelning, att brigad- och
divisionsförbanden i möjligaste grad skulle kunna återställas, samt att de olika kårerna blefve 
mera slutna inom sig, ordnade med hänsyn till ett stundande vår- eller sommarfälttåg
och förlagda i samklang med förrådsorterna. 1:a kåren, som i stället för den
tillsjuknade Tutschkov fick generalmajoren grefve Schuvalov till befälhafvare —
Kamenskij hade redan förut rest till Petersburg för att sköta sin hälsa —, förlades med 
högkvarteret i Uleåborg; 2:a kåren, hvilken at samma anledning från Galitzin öfvergick
till Barclay de Tolly, samlades kring Vasa; 3:e kåren under Bagration var fortfarande
hemma i Åbo, och öfver 4:e kåren tog generalmajor Baggehufvud befälet i stället för
Wittgenstein. Kuopiokåren, som nu blef af mindre betydelse, ställdes under
guvernören i Viborgs län. Reservartilleriet förlades till Tavastehus. Artilleriparker,
förrådshus och sjukhus upprättades på åtskilliga ställen i landet.

<img>Sjukhus vid Torneå.</img>

För att vid vårens annalkande kunna skydda kusterna åstundade Buxhöwden
en till 290 fartyg uppgående skärgårdsflotta, som han ville fördela på olika ställen
mellan Uleåborg och Sveaborg med den största gruppen i Åbo skärgård. Åland, som
han antog svagt besatt af svenskarna, ämnade han intaga under vintern. Såsom
besättning i landet afsåg han 7,000 man vid Uleåborg, 4,000 vid Vasa, 5,000 vid Åbo,

3,000 i Nyland och 3,000 såsom reserv vid Tavastehus eller tillsammans 22,000 man;
återstoden kunde föras tillbaka till Ryssland.

Dessa, strängt på försvaret syftande anordningar behagade icke alls kejsar
Alexander. Han hade nu för länge sedan slagit bort tanken, att Finlands
besittningstagande endast var en åtgärd för att tvinga konungen af Sverige att göra gemensam
sak mot England. I bref till konungen förklarade han i januari 1809, att »Finland
har blifvit förenadt med Ryssland i följd af eröfringens rätt och drabbningarnas utgång
och kan icke från detsamma afskiljas annorlunda än genom vapen». Emellertid synes
det alldeles uppenbart, att kejsaren nu var tillfredsställd med den skedda eröfringen,
att kanske äfven, såsom orden falla sig i nyss nämnda bref, han »önskar ingenting
högre än fred mellan alla riken», att »han önskar se Sverige lyckligt och lugnt och
är färdig att medverka till dess försoning med alla de makter, med hvilka det befinner
sig i krig». Och sedan Finland genom en oskicklig krigföring råkat i ryssarnas
händer och medel icke funnos att återeröfra det, fordrade klokheten tydligen att
söka fred. Men när hvarje tanke i denna riktning var konungen främmande,
återstod för kejsaren intet annat än att med kraft fortsätta kriget för att bringa det till
ett hastigt slut. När han fann, att Buxhöwden, hvars afslutande af stilleståndet i
Olkijoki han äfven klandrade, icke var mannen att utföra en sådan plan, aflägsnade
han honom från befälet och ersatte honom med general v. Knorring.

Född 1746, hade denne hastigt stigit i befordran och, såsom förut blifvit
nämndt, 1788-90 varit generaladjutant vid den här, som bekrigade svenskarna. Sedan
hade han skurit nya lagrar i Turkiet och Polen samt 1806 användts såsom biträde åt
general Bennigsen i kriget mot Napoleon. Han hade under det nu pågående kriget
alltid klandrat Buxhöwdens anordningar men skulle snart finna, att högste
befälhafvaren icke uteslutande dansade på rosor. För öfrigt var han mera en beräkningens
än en handlingens man, rättrådig och ridderlig.

På grund af erfarenheten från den förgångna sommaren, då fiendens
herravälde på hafvet band ryssarnas krafter, återkom kejsaren till sin föregående vinter
hysta plan att öfver isen flytta kriget in i Sverige för att rikta en afgörande stöt mot
sin fiendes känsligaste punkter. Han befallde därför Knorring att låta 1:a kåren med
5,000 man rycka fram öfver Torne älf, raskt kasta svenskarna tillbaka och fortsätta
vägen till Umeå, dit 2:a kåren med samma styrka skulle rycka fram öfver Qvarken.
Den till 20,000 man förstärkta 3:e kåren skulle först bemäktiga sig Åland och sedan
öfver isen öfvergå till Sverige, hvarefter alla tre kårerna skulle rycka an mot
Stockholm, förstöra svenska flottan och intaga sådana platser, att de kunde bibehålla fast
fot i Sverige, äfven sedan hafvet gått upp.

Knorring, som i midten af december i Uleåborg aflöste Buxhöwden, fann snart
lika stora betänkligheter som sin företrädare. Bristen på lifsmedel och dragare gjorde
det omöjligt att förena de olika kårerna, och mera än 10,000 man, hvilket antal han
sedermera ökade till 16,000, ansåg han icke under några förhållanden kunna samlas
till företaget mot Åland. Januari och februari månader gingo emellertid förbi, utan
att annat uträttades, än att lifsmedel, så godt sig göra lät, upplades och trupperna
småningom samlades. Då blef kejsaren vred, och den 24 februari sände han ett
skarpt bref till Knorring. Denne ursäktade sig med de förut anförda svårigheterna,
hvartiil nu ytterligare kom vissheten om
svenskarnas ganska betydliga styrka på
Åland och svårigheten att utföra det
långa tåget öfver isen. I känslan af
sin oförmåga att uppfylla kejsarens
afsikter, anhöll Knorring slutligen att
blifva befriad från det honom
anförtrodda uppdraget. Kejsaren villfor hans
önskan så tillvida, att han sände till
Finland krigsministern, general Araktschejev
att utöfva högsta ledningen af krigsrörelserna.

<img r>Generalen grefve A. A. Araktschejev.</img>

Denne hade, utgången ur en
förnäm släkt, så hastigt stigit i befordran,
att han redan wid 29 års ålder 1798
blef generallöjtnant och inspektör för
allt artilleri. I januari 1808 blef han
dessutom krigsminister och inspektör
för allt infanteri. Han ägde djupgående
bildning och en ovanligt kraftig vilja
samt utöfvade under den tid, han var
krigsminister, en omfattande och fruktbringande verksamhet.

De i Finland befintliga ryska stridskrafterna uppgifvas i midten af januari till
följande styrka af stridande, inberäknadt officerare:
<table o c>
<td l>1:a kåren, <td l>i Uleåborg ....... <td r>11,358 <td>man med <td r>20 <td>kanoner,
<td l>2:a „ <td l>i Vasa .............    <td r>13,197 <td>„ „     <td r>22 <td>„ 
<td l>3:e „ <td l>i Åbo ..............    <td r>10,284 <td>„ „     <td r>20 <td>„
<td l>4:e „ <td l>i Nyland ..........     <td r> 9,245 <td>„ „     <td r>25 <td>„
<td l c2>Kuopio-afdelningen ...........   <td r> 1,373 <td>„ „     <td r>12 <td>„
<td l c2>Reservartilleriet ................<td r>  104 <td>„ „     <td r>28 <td>„
<td l c2>På flottan (sjöfolk) ............ <td r>2,917 <td>„
<td r c2>eller tillsammans                <td r>48,478 <td>man med <td r>127 <td>kanoner
</table>
Häraf utgjorde 2,730 man kavalleri och 1,963 man artilleri. I ofvannämnda siffror
äro emellertid medräknade alla bortkommenderade och sjuke, och att de senares antal

var ganska stort, vet man med säkerhet. Uppe i norden ledo ryssarna knappast
mindre än svenskarna, och fältsjukan härjade äfven i deras led.

<img>
Araktschejev, Knorring och Bagration öfverlägga om öfvergången till Åland.
Larsson-Palm.
</img>


Den 4 mars kom Araktschejev till Åbo. Först dagen förut hade Barclay de
Tolly och Schuvalov därifrån afrest till sina trupper. Knorring upprepade för
krigsministern alla de svårigheter, med hvilka tåget till Åland var förenadt. Han erinrade
om otillräckligheten af de samlade lifsmedelsförråden, om svårigheten för trupperna
att vistas sex dagar på isen, om möjligheten för svenskarna att draga till sig
förstärkningar samt om faran af en folkresning i Finland, när så mycket trupper droges
därifrån. Äfven de andra generalerna skakade betänkligt på hufvudet; endast Bagration
uttalade sig för blind lydnad. Araktschejev bemötte, så godt han kunde, de gjorda
invändningarna, skaffade lifsmedel från flottans förråd, flyttade fyra bataljoner från
Helsingfors till Åbo och vidtog erforderliga anordningar för det äfventyrliga företaget.

De båda medverkande befälhafvarna skulle icke göra mindre svårigheter. Från
Vasa skref Barclay de Tolly den 7 mars, att han omöjligt kunde öfverskrida Qvarken.
På platsen hade han endast 3,462 man; efter 12 och 18-20 dagar kunde denna styrka
ökas till 5,468, och när de från Uleåborg utlofvade trupperna skulle anlända, visste
man icke, men icke kunde det ske förr än inom tre veckor. Lifsmedel fanns
knappast för dagen, på ammunition led han brist o. s. v. På alla dessa svårigheter sökte
Araktschejev råda bot och försäkrade dessutom, att kejsaren hade sina blickar
särskildt riktade på detta företag, och att en general med Barclay de Tollys förtjänster
icke behöfde ytterligare föreskrifter. »Jag skulle önska,» skrifver han slutligen, »att
för denna gång icke vara minister utan i edert ställe, ty det finnes många ministrar,
men öfvergången öfver Qvarken förbehåller försynen ensamt Barclay de Tolly.»

Schuvalov anmälde, att hans trupper på vägen mellan Uleåborg och Kemi
skulle omkomma af hunger, ty intet fanns där att få, att de fientliga trupperna
förmodligen dragit sig tillbaka ända till Umeå, att mellan Kemi och Kalix funnos fyra
stora och strida älfvar utan broar, mellan hvilka älfvar hans trupper vid vårflödets
inträde skulle blifva instängda och uthungrade. Araktschejev svarade, att för 4-5
tusen man kunde man få födoämnen hvar som helst, att man icke på förhand skulle
oroa sig för traktens svårigheter utan först undersöka dess beskaffenhet o. s. v.

Öfver allt möttes den kraftfulle mannen af svårigheter från de utförande
befälhafvarnas sida. Men, säger den ryske historieskrifvaren, »alla af dem framkastade
svårigheter jäfvades af grefve Araktschejev, följaktligen tillkommer honom äran af 
utförandet af Alexanders djärfva idé att förflytta ryska fanorna till svenska kusten. Utan
hans befallningar och vidtagna åtgärder skulle öfvergången icke ägt rum.» Djärf var
planen i alla fall, och så sent som i midten af mars skulle den varit ett alltför stort
vågspel, om icke vintern detta år liksom det närmast föregående varit ytterligt 
sträng.<footnote>Michailovskij-Danilevsky, sid. 133 och 135.</footnote>

Ryska hären stod snart färdig att isvägen söka upp gamla Sverige.
</chapter>
<chapter name="På Åland och på Upplandskusten">
<h1>PÅ ÅLAND OCH PÅ UPPLANDSKUSTEN.</h1>

MARS.

På Åland förde öfverste Peyron fortfarande befälet, enär Döbeln ännu icke afhörts.
Småningom hade ett slags stillestånd inträdt äfven på denna del af
krigsskådeplatsen. Den skarpa köld, som rådde allt ifrån december månad, isbelade hafvet
mellan Åland och Finland, så att förbindelsen var obehindrad i hela skärgården.
Häraf begagnade sig den ryska ledningen för att sända fram kosacker till Kumlinge
och Såttunga jämte mellanliggande öar. Föglö och Vårdö höllos besatta af svenskarna
(se kartorna sid. 252 och 411). Som Peyron höll för troligt, att ryssarna på
Kumlinge och kringliggande öar ämnade sammandraga trupper för att anfalla hans ställning,
anbefallde han öfverstelöjtnant v. Schulzenheim att med 600 man infanteri ur fyra olika
regementen och 80 man ur Lifgardet till häst rycka fram till nämnda öar, bortdrifna
ryssarna och bränna husen. Klockan 1 på morgonen den 29 januari tågade nämnda
trupper från Vårdö och delade sig under vägen mot öarna Seglinge, Kumlinge och
Enklinge (den först nämnda belägen sydväst, den sist nämnda norr om Kumlinge).
Efter obetydlig strid drefvos kosackerna på flykten; invånarna lastade sin
värdefullaste egendom på medförda slädar, och så antändes alla hus med undantag af
Kumlinge kyrka. Under belysning af de hemska eldarna anträddes återtåget kl. 10
på aftonen, då mycket måste kvarlämnas af brist på dragare. Liknande förhärjning
utfördes på Såttunga af en dit från Föglö framsänd afdelning ur Lifgardet till häst.
Denna mot invånarna grymma åtgärd tjänade i själfva verket endast till att beröfva
några hundra ryssar tak öfver hufvudet under marschen till Åland.<footnote>Montgomery, 
II sid. 171.</footnote>

I slutet af januari hade Döbeln företräde hos konungen. Han uttalade då
otvunget nödvändigheten af att sluta fred eller att föra kriget på ett annat sätt än
hittills. Konungen åhörde honom lugnt och yttrade till slut: »Å, Gud hjälper mig
väl, general v. Döbeln!» — »Det gör han nog,» svarade denne, »blott vi först själfva
vilja hjälpa oss.» — Konungen förebrådde honom vänligt misstron till Guds makt
eller vilja, hvarpå Döbeln genmälde: »Den Gud jag begriper, den tror jag inte på.»
— Konungen afskedade slutligen generalen med löfte att öka hans styrka till 10,000
man regelbundna trupper. Döbeln anträdde den 9 februari färden till Åland, där han
två dagar senare öfvertog befälet.

De svenska stridskrafterna på ön utgjordes af 1:a brigaden under öfverste
Cronstedt, bestående af Södermanlands och Västgötadals regementen, hvartdera på två
bataljoner, 2:a brigaden under öfverste Fleetwood, som utgjordes af en
Kronobergsbataljon (återstoden af regementet) samt en liten bataljon af hvartdera Fleetwoodska
och Palinska regementena (f. d. Svea och Finska gardena) äfvensom den af öfverste
Boye förda 3:e brigaden, som utgjordes af Jönköpings landtvärnsbataljon, Ålands
landtvärn och landstorm. Styrkan af dessa trupper uppgifves visserligen till 9,095
man, men häraf voro endast 5,404 närvarande friska (landstormen inberäknad), under
<img r>
Öfverste G. O. Lagerbring.
Efter en reliefmedaljong.
</img>
det 1,588 upptagas såsom kommenderade och 2,103
såsom sjuke. Artilleriet utgjordes af 59 kanoner af
olika slag, till största delen hämtade från
kanonslupar och jollar samt lagda på släpor. I början af
mars skulle Upplands regemente och ett batteri
öfvergå till Åland, men af det förra anlände före
återtågets anträdande endast 300 man. Såsom
vanligt under detta krig var staben ganska väl försedd
med både officerare och målsmän för de civila
tjänstegrenarna.

Den af åländska härens personal, som näst
Döbeln kom att utöfva det största inflytandet, var
öfveradjutanten och öfverstelöjtnanten Gustaf Olof
Lagerbring, hvars bekantskap vi redan gjort vid
Helsinge. Född 1769, hade han tidigt inträdt på den
militära banan och såsom helt ung officer deltagit
i det föregående kriget med Ryssland, under hvilket
han fick kaptens grad. Nu hade han redan nära tio år varit öfverstelöjtnant och
skulle snart blifva öfverste.

Vid Döbelns ankomst till Åland fann han trupperna så förlagda, att brigaden
Cronstedt innehade vänstra flygeln, kring hufvudvägen med stabskvarter vid
Kastelholm och förposterna, som stodo under Lagerbrings befäl, framskjutna till Vårdö,
under det brigaden Fleetwood intog högra flygeln, på Lemland, med stabskvarter i
Granboda och de under öfverstelöjtnant Löwenhjelms befäl stående förposterna vid
Föglö och Bänö. Boyes brigad var förlagd bakom de öfriga och tjänade såsom reserv.

Döbeln var visserligen besluten att med kraft försvara Åland men att icke
utsträcka detta försvar så långt, att han därigenom kunde äfventyra sina trupper. Blefve
han anfallen med allt för stor öfverlägsenhet, ämnade han draga sig tillbaka öfver det
frusna Ålands haf. Emellertid fruktade han, att ryssarna skulle uppskjuta sitt anfall,
till dess nämnda haf gått upp och återtågsvägen vore honom afskuren, något som
lyckligtvis icke inträffade. Verksamma anordningar vidtogos ofördröjligen att så mycket
som möjligt stärka försvaret. Förhuggningar anlades vid färjställena och på andra
viktiga punkter, och Eckerön befästes såsom ett slutvärn. Telegrafer, raketinrättningar
och vårdkasar anordnades för att i god tid varsko om fiendens annalkande. En
optisk telegraflinie upprättades ända till Stockholm. Alla ålades den största vaksamhet,
och omsorgsfulla förberedelser vidtogos för att hastigt samla trupperna, lasta och
anspänna trossen. Och öfver allt ingrep den nitiske och häftige generalen, och 
ögonblicklig lydnad fordrade han, hvar han kom. »Om jag beder någon af eder,» sade
han en gång vändande sig till sina adjutanter, »vända upp och ned på huset där
borta, så svaras ej, det är omöjligt, utan man går åstad och försöker med alla krafter;
först se'n det skett, inberättas omöjligheten.» 

Allmogen och landstormen beredde Döbeln mycken svårighet. Under den
långa och trånga inkvarteringen med, åtminstone tidtals, knapphändig tillgång på
lifsmedel, kunde öfvergrepp och trätor mellan soldater och invånare svårligen undvikas,
och de senares hänförelse var nu alldeles bortblåst. Gagnlösheten af försvaret kände
nog de goda åländingarna, men ännu lifligare fruktade de ryssarnas hämnd. Genom
kraft, fasthet, rättvisa och deltagande i invånarnas bekymmer lyckades Döbeln bringa
allt till rätta och ordna landstormen, så godt sig göra lät. För att icke försvaga sina,
redan allt för mycket anlitade trupper befallde han bland annat lotsarna att inträda
såsom underbefäl vid landstormen, och då klagomål häröfver anfördes af
sjöförvaltningen, svarade han till konungen i vältalig korthet: »När isen ligger, 
behöfvas inga lotsar».<footnote>Det var vid detta eller ett liknande tillfälle, som 
Döbeln sporde den officer, hvilken till honom öfverbragte en regeringsskrifvelse: »Har 
ni hört, huru Montecuculi gjorde, när krigsrådet (hofkrigsrådet) i Wien skref dumheter 
till honom; vet ni törhända, hvem han var? Montecuculi var en utmärkt kejserlig 
fältherre, — och han kysste vördnadsfullt höga skrifvelsen och lade'n ad acta.» Efter 
att hafva utfört samma åtbörd stoppade Döbeln skrifvelsen i fickan.</footnote>

Under februari månad föreföllo endast mindre strider mellan förposterna och
kosackerna. Den 18 utförde 200 svenskar ett tåg till Kumlinge för att uppbränna
några kvarstående hus, i hvilka kosackerna slagit sig ned, och detta utfördes äfven.
Den 6 mars i dagningen anföllo kosackhopar de svenska förposterna på Bänö, hvarvid
en där varande landstormsafdelning bortkastade gevären och gaf sig af i vild flykt.

Ehuru inga af de utlofvade förstärkningarna syntes till, uttryckte Döbeln likväl
i ett bref till konungen af den 3 mars sin tillförsikt till trupperna. Han antog, att
ryssarna öfver Föglö skulle söka kringgå Åland på södra sidan och afskära honom
återtåget. Men, tillägger han, »det skall kosta fienden mycket blod, ty den försäkran
är sann och högst tillfredsställande, att alla från den förste till den siste lifvas af
krigsmannanit, förtroende och vilja. Hvad fördelningens öde blir, är okändt; dock skall
äran och fosterlandets vålnader skydda vår aska.» Tibell insåg emellertid det 
betänkliga i Döbelns ställning och gjorde ett sista försök att förmå konungen återkalla
trupperna från Åland. Förgäfves spillde han dock sina ord, när han sökte öfvertyga
konungen om den farliga belägenhet, i hvilken de befunno sig, utsatta som de voro
att från alla sidor blifva omringade af de på isen framryckande, till antal vida
öfverlägsna fientliga kolonnerna. Konungen var obeveklig, och den 6 mars fick Tibell
det svar, som redan blifvit anfördt.

Och Åland skulle också komma att försvaras, så länge konung Gustaf IV
Adolf satt kvar på Sveriges tron.

<img>Döbeln leder försvarsanordningarna på Åland.</img>

Den till företaget mot Åland afsedda ryska kåren sammandrogs under början
af mars mellan Nystad och Åbo samt uppgick till 30 bataljoner, 4 skvadroner, 600
kosacker och 20 kanoner med en sammanlagd styrka af närmare 17,000 man.
Ledningen af företaget uppdrogs åt Bagration, som försågs med en redan uppgjord
fälttågsplan. Enligt denna skulle hans kår samlas vid Kumlinge och därifrån afgå i fem kolonner,
af hvilka fyra skulle rycka fram i fronten, under det den femte på isen skulle kringgå
hela Åland på dess södra sida för att vid Eckerö eller Signilsskär afskära svenskarnas
återtåg. Om desses styrka eller försvarsanordningar hade ryssarna ingen kännedom.

Ryssarna skredo oförtöfvadt till anfallsplanens utförande. Det till 8 bataljoner,
4 skvadroner och 500 kosacker uppgående avantgardet delades i två delar, af hvilka
den ena under generalmajor Schepelev besatte öarna Töfsalo, Sudsalo och Vartsalo,

under det den andra, som leddes af Kulnev, ryckte fram till Nagu och Korpo. Det
var den senares kosacker, som den 6 mars på morgonen öfverraskade den svenska
posteringen på Bänö. Den 10 mars skedde det allmänna uppbrottet, och i olika
afdelningar närmade trupperna sig Kumlinge. Soldaterna voro försedda med lifpälsar,
stoppade mössor och varm fotbeklädnad, hvilket väl behöfdes, ty kölden var liksom
under hela den senaste tiden mycket skarp. Liksom vid ett tåg öfver de arabiska
sandöknarna, säger den ryske historieskrifvaren, åtföljdes hären af en mängd slädar,
lastade med lifsmedel, brännvin och ved. För nätterna uppkastade soldaterna vallar af
snö till skydd mot vinden och sökte vid de långa raderna af eldar skydd mot kölden.
Den 12 lämnade Araktschejev och Knorring Åbo, åtföljda af förra sändebudet i
Stockholm Alopæus, hvilken ansågs böra vara till städes, för den händelse
fredsunderhandlingar skulle komma till stånd. Den 14 sammanträffade de olika afdelningarna vid
Kumlinge och ordnades med hänsyn till den allmänna framryckningen, som skulle
anträdas följande dagen.

Så skedde äfven, och när dagen grydde öfver det öde isfältet, voro alla fem
ryska kolonnerna i framryckning bildande långa, gråa ormlika linier, föregångna af
ryttarsvärmar, hvilka leddes af de båda avantgardescheferna. Längst norrut hunno
första och andra kolonnerna under Tutschkov III och Knorring II fram till Vårdö,
hvarifrån den förra skulle fortsätta till Getha kapell, i norra delen af Åland, den
senare till Markusböle. Tredje kolonnen under Sasonov slog in riktningen mot Ålands
östra udde och den därifrån västerut ledande hufvudvägen, fjärde kolonnen under 
Demidov mot Lumparland. Femte kolonnen, som fördes af Stroganov, skilde sig
från de öfriga, i det den slog in riktningen mot Såttunga och Föglö. Efter de fem
kolonnerna följde två reserver under Veljaminov och Alexejev.

Genom en af de proklamationer, som ryssarna enligt sin vana läto föregå
truppernas framryckning, blef Döbeln redan den 11 varskodd om det snart förestående
anfallet. Han tog ännu en gång försvarsanstalterna i noggrant skärskådande och
hoppades att vid färjstaden vid Godby och i de andra befästa ställningarna kunna
bjuda fienden motstånd, till dess de utlofvade förstärkningarna hunnit fram. Till de
vid Jomala samlade trupperna höll han ett tal, hvari han bland annat yttrade: »Jag
älskar dessa klippor, som omgifva oss; de tillhöra vår fosterjord, och hvad kärare
hafva vi att försvara än denna? — — Hvarje buske i Sverige är värd, att du spiller
ditt blod därför.» Allt var sålunda färdigt, när underrättelse under loppet af den 14
ingick, att kosacker anfallit posteringen på Löfö (norr om Vårdö) men blifvit
fördrifna, samt att Cronstedt samlat sin brigad vid Bomarsund och skickat Lagerbring
med förstärkning till Vårdö.<footnote>Den 13 mottog Döbeln ett bref från Kulnev, hvari 
denne i mycket artiga ordalag uttryckte sin glädje öfver att åter påträffa sin högt 
värderade motståndare. — Så artig är man icke i vår realistiska tid.</footnote>


<img>ÅLAND.
</img>

Då anlände klockan 6 på eftermiddagen samma 14 mars majoren vid Lifgardet
till häst Arvedson med underrättelse om den dagen förut skedda statshvälfningen.
Han medförde äfven en af den nya regenten undertecknad befallning till Döbeln att
genast anträda återtåg, för den händelse ryssarna anfölle honom med så ansenlig
styrka, att han icke ansåg sig kunna försvara ön, att ofördröjligen skicka en
gardesbataljon till Stockholm samt att till ryska öfverbefälhafvaren sända ett af Klingspor
uppsatt bref med förslag om stillestånd. Sådant fick Döbeln för öfrigt bemyndigande
att själf afsluta för längre eller kortare tid. Döbeln blef ursinnig vid underrättelsen
om det mot den lagliga öfverheten begångna våldet och om västra arméens andel i
de timade händelserna samt skref på stället sin afskedsansökan, af hvilken han emellertid
icke gjorde vidare bruk. I det stället lade han sin alltid lika stora handlingskraft i
rikt mått i dagen.

Arvedson sändes genast att uppsöka Lagerbring, som han tränade vid Skarpans,
och till hvilken han utom brefvet från Klingspor öfverlämnade ett af Döbeln till
Knorring skrifvet bref. I detta förklarades Lagerbring berättigad att föreslå och
öfverenskomma om en vapenhvila på 8-14 dagar eller längre, att utbedja sig ett samtal
med ryska öfverbefälhafvaren och att ingå en öfverenskommelse, genom hvilken Delet
skulle förklaras såsom gräns mellan båda parterna.

Med dessa handlingar gåfvo Lagerbring och Arvedson sig genast i väg och
anlände till Kumlinge den 15 på morgonen, just när de ryska trupperna satte sig i
marsch. I den enda på ön kvarstående stugan träffade de Knorring och många andra
generaler. Lagerbring framförde sitt ärende, hvarpå Knorring frågade, om han trodde,
att ryssarna kommit dit med en stor här för att frysa ihjäl på isen. Härpå var
visserligen intet att svara, men Lagerbring framhöll å andra sidan det onödiga i vidare
blodsutgjutelse, då regeringsförändringen i Sverige utan tvifvel skulle medföra snar
fred. Slutet blef en öfverenskommelse, enligt hvilken svenskarna utom de yttersta
förposterna skulle bibehålla sina ställningar, under det ryssarna skulle besätta Vårdö
och Föglö men icke framrycka längre, förr än Döbeln och Knorring följande dag
träffats vid Klementsby och underhandlingarna afslutats. Med detta besked återvände
Arvedson till Döbeln, under det Lagerbring följde den af honom till 6-7 tusen man
uppskattade ryska kolonnen till Vårdö för att där bestämma demarkationslinien.
Knorring uppgaf sin på marsch till Åland befintliga styrka till 30,000 man och erbjöd
Lagerbring att med en högre officer såsom sällskap resa omkring till de olika
kolonnerna för att öfvertyga sig om förhållandet. Denne afböjde anbudet och återvände
efter fullgjordt uppdrag till Döbeln.

Med sin vanliga verksamhet hade denne användt hela dagen till att afsända de
sjuke öfver Ålands haf till Sverige, till att utdela befintliga förråd af mat, kläder och
annat, till att bränna skepp och varf samt till vidtagande af alla förberedelser för ett
skyndsamt återtåg. Döbeln kände emellertid sina motståndare allt för väl för att tro
dem i stånd att hålla öfverenskommelsen, hvarför han icke heller var nogräknad utan
af alla krafter påskyndade återtåget. Allt artilleriet och största delen af de öfriga
trupperna marscherade med stora steg till Eckerö, och för att dölja dessa rörelser
kvarlämnades i de gamla ställningarna två bataljoner hvilka sorgfälligt bevakades af
ryssarna.

Kl. 12 middagen den 16 inträffade Döbeln och Lagerbring i Klementsby för
att underhandla med Knorring. Det såg mycket fridfullt ut här i midten af den ryska
hären, hvarest man endast sysselsatte sig med att noga iakttaga de båda svenska
bataljoner, bakom hvilka man trodde sig hafva hela den svenska fördelningen. Så
mycket rörligare var det på flyglarna, där de ryska kolonnerna marscherade allt, hvad
tygen höllo, för att kringränna svenskarna. Knorring, som ansåg dem redan vara
kringrända, fordrade, att de skulle sträcka gevär. Döbeln, som framför allt ville vinna
tid, afslog denna fordran så bestämdt, att ryssarna blefvo medgörliga. Efter någon
öfverläggning lyckades han utverka ett stillestånd på de förmånliga villkor, att han
själf med sina trupper ostördt skulle fa draga sig tillbaka till Sverige, och att alla
fientligheter utefter hela svenska kusten från Stockholm till Piteå skulle inställas under
tiden intill den 1 april.

<img>Lagerbring kommer till Kumlinge.</img>

Öfverenskommelsen var just färdig till underskrift, då Araktschejev anlände.
Denne ogillade densamma och sönderref den uppsatta handlingen. Han yttrade,
att afsikten med detta storartade företag icke endast var Ålands intagande utan
framryckning mot Stockholm, hvarför det icke kunde blifva tal om något stillestånd. 
Inga andra villkor kunde beviljas Döbeln, än att hans trupper sträckte gevär,
och i Döbelns närvaro befallde han Knorring påskynda sin vänstra flygelkolonns
marsch för att stänga återtåget för svenskarna. Såsom en särskild nåd förklarade han
sig emellertid vilja fyra dagar uppskjuta de svenska truppernas afväpning, medan man
inväntade den svenska regeringens svar på ett fredsförslag, som skulle öfversändas
till densamma. Sjudande af vrede lämnade Döbeln nu sammankomsten men hade
klokhet nog att där kvarlämna Lagerbring »att uthala tiden» och med öppen
fullmakt att handla.

Klockan var nu 6 e. m. Mera än ett dygn hade svenskarna sålunda vunnit
till samling, utrustning och aftåg till Eckerölandet. Men ännu behöfdes mera tid, för
att de måtte hinna få försprång före ryssarna vid marschen öfver hafvet mellan Eckerö
och Grisslehamn.

Lagerbring var rätte mannen för ett sådant uppdrag. Det gällde att bibehålla
fienden i tron, att svenskarna lugnt stodo kvar på Åland, och att hindra ryssarna
från att framrycka till strid. Den först nämnda uppgiften var icke svår, ty ryssarna
misstänkte på intet sätt, att svenskarna skulle, likasom de själfva gjort, bryta den
träffade öfverenskommelsen. Värre var det att få ryssarna att stå stilla, ty sedan
Döbeln afbrutit underhandlingarna, fanns ingenting, som hindrade dem att rycka fram
vidare. Lagerbring låtsade sig emellertid icke vara obenägen att ingå på ryske
krigsministerns fordran, att svenskarna skulle sträcka gevär, och började underhandla om
närmare villkor därför. Man öfverenskom, att svenskarna skulle stå kvar på Åland,
omringade af ryssarna, till dess svar anlände från svenska regeringen på de
fredsvillkor, som skulle framställas från rysk sida.

Sedan Lagerbring fått ryssarna lugna, föreslog han för att vinna än mera tid,
att man skulle uppsätta förslag till fredstraktat. Då detta blifvit färdigt, skulle han
afresa med detsamma till Stockholm. Man gjorde sig emellertid icke brådt med denna
handlings uppsättande. Lagerbring hade nämligen märkt, att de ryska generalerna
gärna ville höra något om statshvälfningen i Stockholm, och han förstod att uppegga
deras nyfikenhet. Han blef språksam och underhållande och berättade för de
lyssnande generalerna vidt och bredt om händelserna i Stockholm och var därvid icke
nogräknad, om han med tillhjälp af sin inbillningskraft förbättrade skildringen, ty
han visste själf icke särdeles mycket om dessa tilldragelser. Berättelsen sköljdes
ned med de dricksvaror, som burits in, och så gick tiden ända till kl. 11 på natten,
då man åter började fundera på de villkor, som skulle kunna beviljas den, som man
nu trodde, med säkerhet instängda åländska fördelningen. 

General van Suchtelen framlade nu en karta öfver Åland, på hvilken han
utpekade så väl de ryska kolonnernas som svenskarnas förmenta ställning samt framhöll
omöjligheten af, att den underlägsna svenska fördelningen skulle kunna försvara sig,
omringad som den var af de långt starkare ryska kolonnerna. Lagerbring, som nu
ansåg sig hafva fullgjort sitt uppdrag, svarade lugnt, att Suchtelen något misstagit sig 
om svenskarnas ställning, enär de icke befunno sig, där han pekade, utan — ute på
Ålands haf, där de icke vidare kunde omringas. Ryssarnas öfverraskning blef stor.
Suchtelen, ovan att öfverlistas, utropade harmset: »Då har Ni bedragit oss, ty efter 
gårdagens öfverenskommelse skulle trupperna bibehålla sin ställning, så länge
underhandlingarna fortforo». Lagerbring blef icke svarslös. »Vi hafva följt herrarnas
exempel,» sade han, »och då Ni tvärt emot nämnda öfverenskommelse redan i morse
började låta edra kolonner framrycka till den förmodade omringningen, så hade äfven
vi rättighet att tänka på vår säkerhet. Tiden är äfven så begagnad, att uppgörande
af villkor till Ålands utrymmande är öfverflödigt.» Han begärde och erhöll därpå
fredsförslaget för att därmed afresa till Stockholm och lämnade ryssarna mellan kl.
11 och 12 på natten, åtföljd af några kosacker.

<img>Ryssarna bivackera på isen.
G. Lindberg.</img>

När Lagerbring tidigt på morgonen den 17 upphann sina landsmän, befunno
dessa sig dels på Eckerön, dels mellan denna ö och Signilsskär. Endast 2:a
Södermanlandsbataljonen, som under major v. Engelbrechtens befäl bestridt förposttjänsten
på vänstra flygeln och från Bomarsund hade mera än 50 km. att tillryggalägga, var
ännu icke anländ. Den hade, såsom vi veta, stått kvar hela dagen och först efter
mörkrets inbrott dragit sig tillbaka. Den högra förpostbataljonen drog Löwenhjelm
den 16 på morgonen tillbaka till Lemland men vägrade på grund af stilleståndet att
vika längre. Ryska generalmajoren Stroganov, som här ryckte fram, förklarade
sig icke känna till något stillestånd. Löwenhjelm vek då till Enningby och kvarstod
dar till aftonen, då han på allvar anträdde återtåg. En del kanoner måste kvarlämnas.


Ryssarna använde dagen den 16 på bästa sätt. De fyra kolonnerna i fronten
beträdde Åland och sköto fram sina spetsar till linien Saltvik—Jomala. Femte kolonnen
stannade vid Lemland. Kulnev skyndade med sitt kavalleri öfver Degerby och Hadnäs
till Ytternäs.

Det var först Döbelns afsikt att hålla stånd vid Eckerö för att invänta
förposterna, men snart insåg han, att följden häraf skulle blifva endast onödiga förluster.
Därför sattes på morgonen den 17 alla trupperna i rörelse med undantag af
Engelbrechtens ännu icke anlända bataljon. Till denna kvarlämnades befallning att icke
stanna för att försvara sig utan så fort som möjligt aftåga; om bataljonen blefve
omringad, skulle majoren icke ändamålslöst uppoffra sin trupp utan hellre gifva sig,
sedan han betäckt de andras återtåg.

Under full snöyra och stark köld anträddes tåget på en i hast utstakad ny väg
enär breda vråkar af stormen uppkommit på den förut begagnade vägen. Här och
där var det ödsliga isfältet upplyftadt till skrofliga massor, och stundom måste öppna
vråkar kringgås. Främst tågade kavalleriet, därefter brigaden Cronstedt, så den
obetydliga Boye'ska brigaden och sist Fleetwoods, som utgjorde betäckning för trossen.
Bataljonerna följde hvarandra i fyrkanter, som inneslöto slädar med lifsmedel och
andra förnödenheter; artilleriet var deladt till fyrkanternas hörn. Knappt hade tåget
börjat, förr än från Signilskär anmäldes, att kavalleri och andra fientliga trupper 
syndtes i fjärran; »snöyrans våldsamhet gjorde upptäckten svår». Öfverste Boye fick
befallning att rycka fram och öppna vägen, hvarvid flera soldater utmattade föllo
omkull och dogo på stället. Ingen fiende uppenbarade sig. Något senare anmäldes till
öfverste Fleetwood, att kosacker voro synliga vid Signilsskär, hvarför han måste lämna
sin brigad något efter. Ett sextiotal hade verkligen ryckt an från sidan och borttagit
några lass, af hvilka de flesta återtogos. Två haubitser måste i stället lämnas i sticket,
sedan deras anspann dignat. Här och hvar döko visserligen kosacker upp, men de
förmådde icke oroa hufvudstyrkan, som utan vidare äfventyr sent på aftonen nådde
svenska stranden efter en marsch af nära 50 km., hvilken nästan omedelbart efterföljt
andra ännu längre marscher. Den skedde dock icke utan förluster; några hundra
man dignade af trötthet och blefvo efter; andra vederfors samma öde, emedan de vid
förrådens utlämnande för mycket anlitat brännvinskaggarna; några hopar blefvo
afskurna och tagna. Inberäknadt Engelbrechtens bataljon, gingo omkring 1,200 man
förlorade.

Denna bataljon, hvars styrka uppgick till endast 368 man, anfölls vid Signilsskär 
af till styrkan minst dubbelt öfverlägset fientligt kavalleri, tillhörande Kulnevs
avantgarde, men efter en kort strid drefs detta utan alltför stor svårighet tillbaka.
När Engelbrechten emellertid begick den oförsiktigheten att för länge hålla stånd,
blef han alldeles skild från hufvudstyrkan, omringad af öfverlägsna fiender och slutligen
tvungen att gifva sig med sin uttröttade trupp.

<img><b>Svenskarnes återtåg öfver Ålands haf.</b>
<i>AUG. MALMSTRÖM.</i></img>

<img><b>Svenskarnes återtåg öfver Ålands haf.</b>
<i>AUG. MALMSTRÖM.</i></img>


Utom Kulnevs ryttare hade inga ryska trupper varit ute på isen. De mellersta
kolonnernas främsta afdelningar nådde Eckerö; öfriga trupper öfversvämmade Åland.
Kulnev samlade på aftonen ihop sin skara vid Signilsskär.<footnote>Bulletiner från södra finska arméen af den 9, 20 och 27 februari, 10 och 20 mars samt 25 april, Döbelns 
anteckningar, II sid. 148, Montgomery, II sid. 171, Lagerbring, Betraktelser i
anledning af Suchtelens historiska berättelse om kriget 1808-9, sid. 4, Suchtelen, sid. 
197, Michailovskij-Danilevskij, sid. 143.</footnote>

Genom beslutsamhet, kraft och fintlighet hade Döbeln och kanske i ännu
högre grad Lagerbring räddat hufvuddelen af den åländska hären, men den var icke
mycket värd efter beträdandet af Sveriges jord. Manskapet var dödstrött, en del
hästar obrukbara, och med de öfriga återvände bönderna ofördröjligen. Af den så
storartadt utlofvade kustarméen mötte endast Västmanlands vargeringsbataljon med
den aktningsbjudande styrkan af 26 man. Öfver allt hade bönderna flytt af fruktan
för ryssen och medtagit hästar och boskap.

Allt detta hade Döbeln emellertid förutsett, men han sökte reda sig så godt
sig göra lät. Med de 3,500 man, som nu stodo honom till buds, intog han den
fördelaktigaste ställning, som stod att få, inkvarterade trupperna i de talrika byarna,
samlade lifsmedelsförråd och utsatte starka förposter utåt isen, hvilka uppsågade den
närmast stränderna. I Väddö prästgård slog han sig själf ned. Genast efter ankomsten
till fastlandet hade Lagerbring blifvit sänd till Stockholm med de ryska fredsförslagen
och med underrättelse om tilldragelserna.

Döbeln väntade, att ryssarna oförtöfvadt skulle följa efter honom, men de voro
af helt annan tanke. Araktschejev kände mer än väl kejsarens bestämda vilja, att
hans här i Sveriges hufvudstad skulle föreskrifva fredsvillkoren, men nu var det slut
med äfven hans fasthet; han kunde icke förmå sig att tvinga generalerna, som alla
voro emot företaget, att gripa sig an därmed, utan han skref till kejsaren och
föreslog, att Bagration skulle anbefallas öfvergå till Sverige, något som han ägde full rätt
att själf befalla. Det enda, han lyckades sätta i verket, var ett af Kulnev ledt ströftåg
af kavalleri till svenska kusten.

Den 18 på aftonen sammandrog Kulnev tre skvadroner Grodnenska husarer
och 500 kosacker vid de yttersta fiskarstugorna på Signildsskär och utgaf följande
befallning: »Gud med oss! Jag är framför eder; furst Bagration är bakom eder.
Midnattstiden, kl. 2, skola vi samlas vid kvarnen. Tåget till svenska stränderna sätter
kronan på alla våra mödor. Dessa erbjuda oss en verklig belöning, heder och odödlig
ära. Två bägare brännvin per man, en bit kött och bröd samt 2 garnets (6,5 liter)
hafre medtagas. Hafvet är icke fruktansvärdt för den, som förtröstar på Gud. Hvilen
eder, kamrater!» Tre timmar före dagningen den 19 lämnade Kulnevs skara
Signilsskär. Främst red öfverstelöjtnant Kirsanov med 48 kosacker, och en km. efter dem
följde de öfriga trupperna. Snart vägleddes ryssarna af de spår, svenskarna lämnat

efter sig i vapen och persedlar samt stelnade och med snö svagt öfvertäckta kroppar.
Efter åtta timmars ridt stack svenska kusten upp öfver isfältet, och snart mötte
ryssarna de på isen framskjutna svenska posterna, hvilka skyndsamt drogo sig tillbaka,
hvarvid en liten infanteriafdelning omringades och måste gifva sig. På den
skogbevuxna stranden gjorde svenskarna ihärdigt motstånd, och några hundra med gevär 
väpnade kosacker sutto af och ryckte fram på en lång jägarkedja. 

Vid underrättelsen om ryssarnas annalkande greps den lilla återstod af
befolkningen, som stannat kvar, af dödlig ångest, hvilken fortplantades ända till
hufvudstaden. Fortfarande i ett tillstånd af raseri och fruktande, att hela ryska hären 
följde de oförvägna ryttarna, grep Döbeln mot sin vana till en list. Han uppsatte 
genast ett bref till Knorring, i hvilket han omtalade hertigen-regentens benägenhet att
vänligen sluta kriget under villkor, att inga ryska trupper beträdde gamla Sveriges
jord, att följande dagen sändebud skulle anlända till Åland o. s. v., och sände sin
generaladjutant, öfverste Schulzenheim i väg med detsamma. Då hade Kulnev,
hvars yttersta flygel beträdt udden vid Grisslehamn, redan skickat en parlamentär
till Döbeln för att fordra Grisslehamns utrymmande. För att icke omintetgöra den
inledda underhandlingen medgaf Döbeln, att ryssarna skulle få tillbringa natten i
Grisslehamn.<footnote>De ryska berättelserna omtala dessa händelser helt annorlunda.</footnote>

Döbelns bref föll Knorring mycket väl i smaken, ty han fann däri fullgiltig
anledning att slå ifrån sig den obehagliga tanken på öfvergång till Sverige. Han
svarade därför, att han med nöje skulle mottaga de svenska underhandlarna, och för att
bevisa ryssarnas benägenhet för freden sände han genast befallning till såväl Kulnev
som Barclay de Tolly att lämna svenska kusten. Mäktigt bidrog för öfrigt till denna
åtgärd en hastigt påkommen sydlig vind, som hotade rifva upp isen.

Redan på aftonen den 19 inträffade Lagerbring, som till belöning blifvit öfverste,
i Grisslehamn. Han medförde ett bref från hertigen till ryske kejsaren. Lagerbring
kvarhölls öfver natten af brist på hästar, sades det, men i verkligheten för att icke
störa de af Döbeln ledda underhandlingarna. Den 20 reste han i väg öfver isen
samtidigt med Kulnevs ryttare och inträffade frampå natten i ryska högkvarteret.
Knorring blef något misslynt, när han icke fick bestämdt svar på sina förslag utan endast
förnam hertigens i allmänna ordalag uttryckta önskan om fred, hvarför han förklarade 
sig följande dag nödsakad anträda tåget öfver Ålands haf. Då grep Lagerbring ännu
en gång till sin diplomatiska förmåga och inledde på egen hand en underhandling, 
hvilken efter långvarig öfverläggning ledde till afslutandet af ett stillestånd, under 
hvilket krigsrörelserna på alla delar af krigsskådeplatsen skulle afbrytas; Knorring
lofvade att ofördröjligen utrymma Åland, och Lagerbring gick i godo för, att svenskarna,
under det underhandlingarna pågingo, icke skulle göra något försök att återtaga ön. 
Svenska regeringen godkände Lagerbrings åtgärd, och den 25 lämnade Knorring med 
sina trupper Åland, sedan han där kvarlämnat ett infanteriregemente och några
kosacker.<footnote>Bulletin af den 25 april, Anteckningar af Döbeln, II sid. 186, 
Montgomery, II sid. 195, Michailovskij-Danilevskij, sid. 150, Suchtelen, sid. 207.</footnote>

Kejsar Alexander, som vid denna tid vistades i Finland, ogillade på det högsta
dessa anordningar, hvilka gjorde ett så snöpligt slut på hans plan att flytta kriget
öfver till Sverige. Han uppsade genast stilleståndet och befallde, att ytterligare 6
bataljoner ur lika många regementen, bataljonerna förstärkta till 500 man, samt 200
ryttare och 6 kanoner under Demidov med biträde af Kulnev skulle öfverföras till
Åland och rikligt förses med proviant, äfvensom att Barclay de Tolly skulle
kvarstanna i Sverige, därifrån han emellertid redan aftågat. I midten af april skilde han
Knorring från högsta befälet och öfverlämnade det till Barclay de 
Tolly.<footnote>Michailovskij-Danilevskij, sid. 165.</footnote>
Lagerbring blef väl mottagen af kejsaren men fick återvända med oförrättadt ärende.

På svenska sidan erhöll Döbeln, som med oblida ögon sågs af de nya
maktinnehafvarna, sitt begärda afsked från befälet och efterträddes den 20 af
generallöjtnanten grefve Wachtmeister. Två dagar senare inträffade Adlersparre i Stockholm
med den honom följaktliga delen af västra arméen, hvarigenom 7-8 tusen man
funnos invid hufvudstaden att, om så behöfdes, förstärka kustarméen. Wachtmeister
vidtog genast så kraftfulla anordningar, som hans ringa medel medgåfvo, att hindra
en fientlig landstigning och fiendens vidare framryckning mot Stockholm, om denne
verkligen skulle komma i land, hvarjämte han, om ock utan framgång, fortsatte
underhandlingarna om stillestånd.<footnote>Hammarsköld i Historisk tidskrift 1894, sid. 55.</footnote>

<img > </img>
</chapter>
<chapter name="Öfver Qvarken och i Västerbotten.">
<h1>ÖFVER QVARKEN OCH I VÄSTERBOTTEN.</h1>

MARS.

Af det föregående hafva vi funnit, huru ringa böjelse Barclay de Tolly hyste för
det visserligen äfventyrliga tåget öfver Qvarken, men att detta blifvit honom
anbefalldt på ett sådant sätt, att det endast återstod att lyda. Som våren redan var
nära och isen hotade att gå upp, fanns ingen tid att förlora. Af de trupper, som
voro förlagda i och närmast Vasa, kvarlämnade han 2 bataljoner och medtog de öfriga,
hvilka uppgingo till 6 bataljoner, 300 kosacker och 8 kanoner. De 8 bataljoner, som
voro i anryckning norrifrån, skulle sändas efter, så snart de anlände. Befälhafvaren
i Vasa anbefalldes att hålla till hands lifsmedel för att vid behof sända dylika till de
öfver hafvet gångna trupperna.

Afståndet mellan Vasa och Umeå uppgår i rak linie till 110 km. Inom den
första tredjedelen häraf ligga de stora öarna Replof, Valgrund och Björkö samt
utanför dem en del skoglösa klippor, af hvilka Valsöarna äro de yttersta. Den andra
tredjedelen utgöres af öppna hafvet. Den tredje, som börjar vid klipporna Gaddarne,
går öfver Västra Qvarken, som för nordliga vindar skyddas af Holmö och Ängsö med
vidhängande klippor (se kartan sid. 422). Under kalla vintrar fryser Qvarken
vanligen så, att den kan befaras, men vägen häröfver är alltid osäker, emedan breda vakar
och remnor lätt uppstå i isen, hvilka sedan kanske öfvertäckas med ett förrädiskt
snötäcke. För öfrigt rifver stormen ibland upp hela isbeläggningen, såsom under i
fråga varande vinter skett en gång i december och en gång i januari. Att gifva sig
ut på isbältet med en större truppafdelning, som behöfde minst tre dagsmarscher för
att öfverskrida det, var alltid förenadt med våda.

Innan öfvergången företogs, skickade Barclay de Tolly två officerare med hvar
sitt tiotal utvalda kosacker för att undersöka vägen och fiendens styrka på motsatta
stranden. Båda framkommo till Gaddens båk och vitsordade företagets möjlighet
utan att likväl dölja de vedermödor, med hvilka det måste blifva förenadt. Äfven
meddelade de, att enligt öboarnas utsago endast få svenska trupper funnos vid Umeå.

För öfvergången delade den ryska generalen sina trupper i två afdelningar.
Den ena bestående af 4 bataljoner, 200 kosacker och 6 kanonerer under befäl af 
generalmajor Berg samlades den 18 mars på Björkö, den andra, hvars styrka uppgick till
2 bataljoner och 2 kanoner under öfverste Filisov, anlände vid samma tid till
Valgrund. Härifrån skulle den senare afsända kosackmajoren Kisilev med 50 kosacker
och 40 på slädar åkande infanterister för att spana och tillfångataga de svenska
förposterna. Skorpor medtogos för tio dagar och furage för fyra men ingen annan tross
än patronkistorna, som fördes på slädar, samt enspända slädar för sjukes fortskaffande.

Efter samlingen tågade båda afdelningarna till Valsöarna, där de nödgades kvarstå 
öfver nästa dag för att invänta hästar, lifsmedel och vägvisare, som icke inträffat
i rätt tid. Bivackeringen mellan klippor och is, i stark köld var föga vederkvickande.
Kisilev och hans afdelning synes den 18 eller 19 framkommit till Gaddarne och
därifrån fortsatt färden till Holmö under strid med de svenska förposterna.

Kl. 5 på morgonen den 20 anträddes det egentliga tåget öfver isen. Främst
gick Filisovs afdelning och därefter Bergs, med hvilken öfverbefälhafvaren följde,
hvarefter en bataljon såsom eftertrupp afslutade tåget. Vädret var lugnt, och kölden
öfversteg knappast 15 grader, men tåget var i alla fall ytterst mödosamt, ty föregående
stormar hade kastat isblocken upp på hvarandra, så att de bildade väldiga hinder i
kolonnens väg. De på slädar satta kanonerna måste dragas af 200 man och lämnades
slutligen att omhändertagas af eftertruppen för att icke uppehålla tåget. Först kl. 6
på aftonen nådde trupperna efter 25 km:s marsch Gaddarnes ogästvänliga klippor, där
de nödgades bivackera så godt som utan möjlighet att uppgöra eld.

I och omkring Umeå stod, såsom vi minnas, 4:e brigaden under öfverbefäl af
generalmajor Cronstedt och närmaste ledning af öfverste Fahlander. Af densamma voro
Savolaks jägare förlagda vid Ostnäs och på Holmön med poster i hafsbandet. De
öfriga trupperna nämligen Savolaks infanteri (två bataljoner), Österbottens, Vasa,
Uleåborgs, Kajana och Karelens jägare-bataljoner voro utsträckta utefter kusten från Ratan
till Ängesjö. Batteriet hade kvarter i Umeå, och Karelens dragoner hade med hänsyn
till fodertillgången lämnats i Löfåker.

Strax efter ryssarnas första spaning vid Gaddarne framsändes en officer och
50 man Savolaks jägare på Holmön för att utgöra förpost utåt Qvarken, och den 19
kl. 1 e. m. fick Fahlander i Umeå från denna afdelning underrättelse om kosackernas
ankomst. Han begaf sig genast till Ostnäs och sände på aftonen och under natten
öfverstelöjtnant Furumark med 140 man till förposternas understöd. Dessa senare
sammandrabbade under den 20 på Ängsön med Kisilevs afdelning, och de nyanlända
trupperna inskränkte sig till att patrullera omkring Holmön. Cronstedt erhöll denna
dag underrättelse från Gripenberg, att ryssarna den 18 hade uppsagt stilleståndet vid
Torneå, och han hade redan dagen förut underrättat denne om ryssarnas annalkande.
Fahlander hade skickat till alla sina trupper befallning att samlas vid Umeå.

Följande dagen, den 21, fortsatte ryssarna framryckningen. Med Bergs
afdelning uppbröt öfverbefälhafvaren redan vid midnatt och slog öfver Västra Qvarken in
riktningen mot Ume älfs mynning, under det Filisov
tog vägen öfver Holmön med Umeå såsom mål.
<img r>Södra Västerbotten</img>
Marschen var ytterligt svår, ty snön låg här så
tjock, att soldaterna sjönko ned i den ända till
knäna, och kölden tilltog oupphörligt. Därtill kom
väpnadt motstånd. Vid Obbola inträffade vid 4-tiden
på eftermiddagen 1:a Savolaks infanteribataljonen
under major Ehrenroth, och kl. 9 på aftonen
anlände ytterligare öfverstelöjtnant v. Törne med 2:a
bataljonen, Karelens jägare och Kajana bataljon.
Ryssarnas försök att kämpa sig fram till stranden
misslyckades, och i 30 graders köld måste de
bivackera på isen. För att tina upp sina stelnade
lemmar antände de ett infruset fartyg. Deras
belägenhet var påfallande jämmerlig, och
en officer, som med några skidlöpare
gjort sig förvissad om deras ringa
motståndsförmåga, bad Törne
anfalla dem, men han
svarade: »Vi äro för svaga,
knappast 700 man,
och hafva inga
kanoner.» Några 
under natten af
ryssarna gjorda försök
att närma sig byn
afvisades beslutsamt.

Samtidigt
härmed framryckte
Filisovs afdelning öfver
Holmön, hvarest den
först mötande
fältvakten togs till
fånga. I betraktande af
fiendens
öfverlägsenhet drog Furumark
sin lilla skara
tillbaka, och när han
tillika upptäckte 
ryssarnas mot Umeå anryckande hufvudkolonn, ansåg han rådligast att undandraga sig
en hotande omfattning, hvarför han öfver isen anträdde återtåg till Ostnäs. Ryssarna
sökte omfatta honom, men alla deras anfall visades tillbaka, och med ganska ringa
förlust nådde hans skara byn. Här återförenade sig den 300 man starka jägarbataljonen 
och afslog ett af ryssarna gjordt försök att storma byn, hvarefter desse äfven
här nödgades bivackera på isen.

Under natten drogo svenskarna sig tillbaka till Degernäs. Här anföllos de
följande morgon, den 22, af ryssarna, hvilka jämväl på isen ryckte fram mot Umeå.
I betraktande af ryssarnas stora öfverlägsenhet, då Cronstedt uppskattade deras styrka
till 8,000 man och angaf sin egen till 900, af omöjligheten att länge göra motstånd,
att invänta Savolaks jägare och att undanskaffa kanoner och förråd, då hästar
saknades, samt på grund af den föregående afton honom tillhandakomna underrättelsen
om konungens afsättning beslöt Cronstedt att söka åstadkomma en godvillig
uppgörelse med sin motståndare. När hans trupper under oafbruten strid, i hvilken
märkvärdigt nog intet artilleri på någondera sidan deltog, dragit sig tillbaka till
Tegsby, 3 km. från Umeå, sände Cronstedt en af sina adjutanter såsom parlamentär till
ryssarna för att utbedja sig ett samtal med deras högste befälhafvare. Detta
beviljades, elden tystnade och Cronstedt sammanträffade med Barclay de Tolly. Muntligt
uppgjordes nu villkoren för en konvention, hvarefter dessa sedermera i Umeå
skriftligt affattades. De bestämde i hufvudsak, att de svenska trupperna skulle utrymma
Umeå samma dag kl. 4 e. m., hvarefter ryssarna skulle äga att där inträda; att de
svenska trupperna skulle draga sig tillbaka till Hernösand med förposter i Nordmaling,
under det ryssarnas förposter skulle få utsträckas till gränsen af Umeå län; att de
svenska trupperna skulle förses med fyra dagars lifsmedel men alla öfriga förråd
öfverlämnas åt ryssarna; att de sjuke fortfarande skulle vårdas i Umeå, samt att
stillestånd skulle pågå, till dess de till högste befalhafvarna på båda sidor sända kurirerna
hunnit återvända, och sedan med 24 timmars uppsägning. Cronstedt ansåg dessa
villkor för sig och sina trupper synnerligen förmånliga.

Med hänsyn till sin halfförfrusna härs behof af hvila antog Barclay de Tolly
gärna detta fördrag, som beredde honom en fördelaktig ställning på svensk botten,
och som bragte i hans händer de svenska lifsmedelsförråden, hvilka de i återtåg
stadda trupperna eljest kunnat antända. Då Barclay de Tolly bestämdt vägrade ingå
på någon öfverenskommelse med hänsyn till Gripenbergs härafdelning, kunde han i
sinom tid taga den i ryggen, allra helst sedan han från Vasa erhållit de afsedda
förstärkningarna.

Så snart de svenska trupperna återkommit till Umeå, fördes de ned till
förrådshusen för att utrustas med lifsmedel, men här inträffade stora oordningar. De
halfförfrusna soldaterna kastade sig öfver brännvinsfaten och hotade till och med sina
egna officerare, så att desse måste begära vakt af den ryske befälhafvaren. Småningom
återställdes emellertid ordningen, och svenskarna aftågade, hvarvid dock benen sveko
åtskilliga. Af brist på hästar nödgades manskapet draga kanonerna. Savolaks jägare
utgjorde eftertrupp och stannade öfver natten i Stöcksjö, 8 km. från Umeå. Följande
dagen, den 23, öfvergingo de svenska trupperna Öre älf och förlades i byarna söder
därom. Cronstedt kvarstannade med sin stab i Umeå och sände ofördröjligen till
Gripenberg underrättelse om de timade händelserna. Ryssarnas styrka hade nu i hans
inbillning stigit till 9-10 tusen man.

På eftermiddagen den 22 intågade ryssarna högtidligt i Umeå, och de nästan
ihjälfrusna soldaterna fröjdade sig åt ett varmt kvarter. I förrådshusen påträffades
gevär och ammunition samt lifsmedel, tillräckliga att föda hela den landstigna styrkan
under en månad. Filisov skickades med 2 bataljoner, 100 kosacker och 2 kanoner
genast i väg norrut för att bemäktiga sig de förråd, hvilka man trodde skulle finnas
därstädes. Vid Ratan tog denna afdelning en fora, lastad med säd och ammunition,
samt en med krut och bly lastad galeas. Följande dag anlände ett regemente från
Vasa, och de tre återstående väntades stundligen, hvarför Barclay de Tolly vidtog
anstalter i afsikt att inrätta åt sig en befäst ställning.

Dagen därpå, den 24, mottogo både Cronstedt och Barclay de Tolly
underrättelse om den på Åland afslutade konventionen, enligt hvilken de ryska trupper,
som möjligen öfverskridit Qvarken, skulle gå tillbaka. På grund häraf ingicks den
25 en ny öfverenskommelse mellan de båda befälhafvarna, enligt hvilken ryssarna
skulle få kvarstanna tre dagar i Umeå för att hvila upp sig; i händelse af svår
väderlek skulle afmarschen dock kunna ytterligare uppskjutas. Ryssarna skulle få medtaga
lifsmedel för fyra dagar samt en del andra persedlar och förses med hästar och
vägvisare. Den 26 skulle ett svenskt kompani öfvertaga bevakningen af förråden men
de öfriga trupperna först den 28 öfverskrida länegränsen. Allt utfördes efter
öfverenskommelse. Den 26 inryckte 150 man Savolaks jägare i Umeå; den 27 utrymde
ryssarna staden, och följande dag lämnade de Holmön. Efter fyra dagars lyckligt tåg
återkommo de den 1 april till Vasa. Af brist på furage i Umeåtrakten lät Cronstedt
hufvuddelen af sina trupper kvarblifva i de omkring Nordmaling belägna 
kvarteren.<footnote>Bulletiner af den 28 mars och 4 april, Montgomery, II sid. 214, 
Aminoff, sid. 105, Burman, sid. 94, Michailovskij-Danilevskij, sid. 153, Suchtelen, 
sid. 211.</footnote>

Det ryska tåget öfver Qvarken hade liksom det till Åland icke några vidare
följder. Dessa hade blifvit aflägsnade genom konungens i rätt tid skedda afsättning
och genom Döbelns och Lagerbrings förslagenhet. I ett fall kom det emellertid att
utöfva inflytande på händelserna, därigenom nämligen att det skrämde Gripenberg till
ingående af den förhastade dagtingan i Kalix.


<img ><b>Tåget över Qvarken.</b>
<i>A. v  KOTZEBUE.</i>  
Vinterpalatset i S:t Petersburg.</img>


<img ><b>Tåget över Qvarken.</b>
<i>A. v  KOTZEBUE.</i>  
Vinterpalatset i S:t Petersburg.</img>

Längst uppe i höga norden stodo, såsom vi minnas, generalmajor Gripenberg
med 1:a, 2:a och 3:e finska brigaderna på västra sidan om Kemi älf samt en rysk
härafdelning under generalmajor Schuvalov öster om densamma. Af de finska
brigaderna bestred den 3:e förposttjänsten och hade sina kvarter mellan Kemi och Torne
älfvar; 2:a brigaden var förlagd bakom Torne älf, och 1:a brigaden hade skickats
tillbaka ända till trakten mellan Råneå och Piteå. Kavalleri fanns icke alls, ty det hade
gått tillbaka ända till Löfånger, och de återstående artillerihästarna voro vidt spridda
i byarna för att kunna få något foder. Hälsotillståndet var nu något bättre än på
nyåret; dock uppgifver Gripenberg i mars sin stridbara styrka till endast 2,000 man.

<img>Parlamentering under striden (Cronstedt och Barclay de Tolly).</img>

På ryska sidan voro förhållandena icke mycket ljusare. Trupperna voro
kringspridda i den magra trakten mellan Kemi och Uleåborg och ledo både af brist och
af fältsjuka. Schuvalov, en ung man, jämnårig med Kamenskij, som haft
släktförhållanden och ett fint sätt att tacka för sin uppkomst, men som på intet sätt kunde
mäta sig med sin jämnåriga kamrat, kände sig, såsom vi redan funnit, allt annat än
tilltalad af uppdraget att flytta kriget in i Sverige, och för att han skulle gripa sig
an därmed, behöfdes det en skrifvelse från Araktschejev så lydande: »Inga ursäkter
tagas i öfvervägande, och alla hinder måste Ni besegra för att icke sedermera komma
i ansvarighet. Sådan är hans kejserliga majestäts nådiga vilja.» Till förfogande hade
Schuvalov enligt ryska uppgifter 4,000 man.


Den 16 mars skref Schuvalov till Gripenberg ett bref, i hvilket han förklarade
sig nödsakad uppsäga stilleståndet. Den 18 kl. 1/2 5 e. m. framkom detta, och tolf
timmar därefter utbyttes de lämnade stilleståndsfördragen, hvadan krigstillståndet skulle
inträda den 23 kl. 1/2 5 på morgonen.

<img>Norra Västerbotten.</img>

Under de fyra dagar, som nu stodo Gripenberg till förfogande, hade han mycket
väl kunnat draga sina trupper undan beröringen med fienden, och det lider väl
knappast något tvifvel, att icke det rätta hade varit att draga sig undan, allra helst som
1:a brigaden redan befann sig ett godt stycke på väg mot Umeå. Men denna åtgärd
tilltalade icke Gripenbergs tappra och ridderliga sinne. Dessutom framträder redan
nu en omständighet, som utan tvifvel kom att medverka i de följande åtgörandena,
och som gaf sig uttryck i Gripenbergs i vredgad ton fällda ord till dem, som ville
förmå honom att draga sig tillbaka: »Nej, vill man söka sak med mig, kan man få
på min räkning mycket annat, men feghet skall det ej bli. Först skola vi slåss och
sedan gå.» Allt sedan Adlercreutz gick förbi Gripenberg vid befordran till
generalmajor, hade han ansett sig med skefva blickar sedd af öfverheten, men inom
trupperna var han allmänt afhållen för sin tapperhet och redbarhet. Endast med
Palmfelt skall förhållandet icke varit riktigt klart, och då denne alltid ansetts mindre pålitlig
och nu såsom generaladjutant stod vid hans sida, kunna ju dessa ord möjligen syfta
på någon misstanke från honom. Dessutom måste de ständiga återtågen illa tilltalat
en befälhafvare med Gripenbergs natur, hvilken liksom de flesta af hans likar hade
föga anlag för härförarkonsten. Men nog väcker det förvåning, att högste 
befälhafvaren icke gifvit Gripenberg några bestämmelser rörande sättet för krigets
fortsättning, ty att det i november slutna stilleståndet en gång skulle komma att uppsägas,
borde ju varit tydligt för honom. Med ett ord, Gripenberg beslöt upptaga strid
men för att få alla sina trupper samlade utsåg han Kalix till samlingspunkt. Där
ämnade han hålla stånd, till dess de sjuke och förråden hunnit undanföras och
hästarna samlas. Till Västerbottens regemente, som äfven stod under hans befäl,
sändes uppbrottsorder.

Den 23 voro de tre brigaderna samlade vid Kalix (se vidstående karta); af
kavalleri fanns, såsom naturligt var, icke ett spår, och med artilleri torde det äfven
varit klent beställdt. Den 20 eller 21 hade Gripenberg mottagit underrättelse om
konungens afsättning, och med denna hade han sändt en af sina adjutanter till ryska
högkvarteret för att söka utverka förlängning af stilleståndet. Den 23 på morgonen
återkom adjutanten med det svar, att rörelserna icke kunde afbrytas, förr än
meddelan ankommit från Knorring, till hvilken frågan hänskjutits.

I god tid på morgonen den 23 bröto ryssarna upp och öfvergingo Kemi älf
med en kolonn, hvilken Schuvalov själf förde, och hvars avantgarde stod under
Erikssons befäl. En annan kolonn under generalmajor Alexejev tog vägen öfver isen
för att söder om Torne älfs mynning kringgå den ställning, som svenskarna
förmodades innehafva bakom älfven. Efter sex timmar hade högra kolonnen
tillryggalagt den 30 km. långa vägen till Torneå och inryckte i staden efter en obetydlig strid
med den bakom snöbröstvärn stående svenska eftertruppen, som snart utrymde sin
ställning. Vänstra kolonnen hade medtagit skidor, men dessa kunde icke användas
till följd af den stränga kölden. Kolonnen hade 50 km. att tillryggalägga och
framkom först på aftonen.

Följande dagen, den 24, fortsatte ryssarna framryckningen med högra kolonnen
på landsvägen och den vänstra på isen. Kl. 3 e. m. anföll den förra kolonnens
främsta afdelningar vid Sangis (40 km. från Torneå och 20 från Kalix) den svenska
eftertruppen, två bataljoner under öfverstelöjtnant v. Fieandts befäl. Striden blef icke
allt för liflig, ty den skarpa kölden försvårade i hög grad gevärens användande, men
ryssarna förde fram allt mera trupper. Fieandt fann till följd däraf sin ställning
ohållbar och begärde att få utrymma den, hvilket Gripenberg dock icke tillät, enär
eftertruppen då skulle komma allt för nära den bakom Kalix älf hvilande hufvudstyrkan.

Schuvalov var emellertid allt för slug för att icke veta, att det fanns
verksammare och mindre blodiga medel än kulor och bajonetter för att komma till rätta
med sin motståndare. Han skickade öfverste Anshelm de Gibory till Sangis med
begäran om ett möte med Gripenberg för afslutande af en öfverenskommelse. När
denne nalkades de svenska förposterna, upphörde fientligheterna på båda sidorna, och
de skulle icke återupptagas, förr än svar från Gripenberg anländt, hvilket Anshelm
fordrade skulle ske före midnatt. Han begärde att blifva förd till Gripenberg, men
denne hade svarat, att han själf skulle komma till Sangis. När klockan blef 12 kunde
han emellertid icke längre kvarhållas, utan Gripenbergs adjutant, ryttmästare Brunow,
som var på väg till den ryske befälhafvaren i samma ärende som den ryske öfversten
till den svenske befälhafvaren, nödgades taga honom i sin släde och begifva sig
i väg. De mötte snart Gripenberg och Palmfelt, hvarefter alla fyra begåfvo sig
till Sangis.

Här gaf Anshelm luft åt sin vältalighet. Han begagnade franska språket,
hvilket Gripenberg icke förstod, hvarför Palmfelt tjänade såsom tolk, och sedan uppsattes
alla skrifvelser på samma språk. Han sökte framhålla det ändamålslösa i ett vidare
motstånd, enär Barclay de Tollys till Umeå framkomna kår — att den var
framkommen dit visste man ännu icke — skulle afskära återtåget för den finska hären och
Schuvalovs styrka dessutom var tillräcklig att ensam tillintetgöra densamma, i synnerhet
som det var möjligt att på isen kringgå den. Han föreslog därför rätt och slätt, att
Gripenberg skulle gifva sig med alla sina trupper. Härpå ville denne naturligt nog
icke ingå, allra helst som han föregående dagen visserligen mottagit en underrättelse
från öfverste Fahlander, att en rysk afdelning varit sedd ute på isen, men icke fått
någon underrättelse om Barclay de Tollys landstigning. Han föreslog därför
stillestånd, under hvilket finnarna skulle draga sig tillbaka till Piteå. Härtill kunde
Anshelm emellertid icke samtycka, utan han fordrade dagtingan med rätt för Gripenberg
att själf uppsätta villkoren. Sedan Anshelm därefter på ett papper nedskrifvit några
hufvudpunkter för en sådan, skildes man åt för att följande eftermiddag kl. 6
sammanträffa i Gripenbergs kvarter i Månsbyn, strax väster om Neder Kalix. Intill sagda tid
skulle all fientlighet inställas.

Kort efter sin återkomst till kvarteret mottog Gripenberg underrättelse från
Cronstedt om händelserna i Umeå jämte uppgift, att ryssarnas dit anlända styrka
uppgick till 9-10 tusen man infanteri och 700-800 ryttare. Han sammankallade då
sina underbefälhafvare till krigsråd kl. 11 f. m. Någon ordnad öfverläggning ägde
icke rum, lika litet som något protokoll fördes. Gripenberg meddelade Cronstedts
bref och anslog de mot honom själf stående ryssarnas styrka till 6-7 tusen man.
I betraktande af allt detta och af möjligheten för ryssarna att på isen förekomma
finnarna, så mycket lättare som dessa icke hade något kavalleri att sätta mot fiendens
talrika ryttare, ansåg han ryssens erbjudande af en öfverenskommelse, hvilken endast
behöfde gå ut på de finska truppernas återvändande till Finland, värd att tagas i
öfvervägande. De flesta af de närvarande synas under slika förhållanden varit för
dagtingan med rätt för trupperna att återvända till hemorterna. Någon motsägelse måste
likväl gjorts, ty enligt ett ögonvittnes berättelse skulle Gripenberg slagit den knutna
handen i bordet och skarpt yttrat: »Go' herrar! Om någon bland eder finnes, som
vill, att jag skall slåss, så skall jag ta' mig tusan dj...r slåss; jag har slagits förr.»
Emellertid åtskildes de församlade, utan att något beslut blifvit fattadt.


Under den 25 hvilade vapnen, och ryssarna måtte åtminstone delvis tillbragt
natten till denna dag i snön. På aftonen anlände Anshelm till Månsbyn och
framlämnade ett mycket artigt bref från Schuvalov till Palmfelt, hvari framhölls
gagnlösheten i att utsätta de olyckliga trupperna för ytterligare lidanden. Han förelade
därefter ett af Schuvalov uppsatt och underskrifvet förslag till »konvention», såsom en
dylik öfverenskommelse nu mera kallades. Gripenberg fann emellertid några
bestämmelser stridande mot de föregående natt framkastade men underskref slutligen
handlingen,<footnote>Märkligt är, att konventionen är undertecknad Säivits, innanför de 
ryska förposterna, då Gripenberg bevisligen underskref den i Månsbyn.</footnote> 
sedan Anshelm försäkrat, att de tvistiga punkterna utan svårighet skulle
ändras af Schuvalov. För att göra sig försäkrad härom samtyckte Gripenberg till, att
han själf skulle komma till ryska högkvarteret i Torneå för att där närmare öfverlägga
om saken. Detta beslut fattades i all välmening men fick ödesdigra följder.

<img> </img>

Konventionens bestämmelser voro:

1) Att den under general Gripenbergs befäl stående kåren skall kvarstå på nu
innehafda platser och aflämna sina gevär;

2) att de finska trupperna återvända till hemorten och gifva sitt hedersord på
att icke tjäna före freden;

3) att generalerna med sitt hedersord gå i borgen härför, i hvad rörer
disciplinen under hemmarschen;

4) att trupperna därunder skola erhålla pass och lifsmedel i tillräcklig mängd,
antingen i natura eller i penningar;

5) att de svenska trupperna<footnote>Endast Västerbottens ännu icke samlade regemente 
eller, rättare sagdt, dess 2:a bataljon.</footnote> skola aflägga ed på att icke tjäna 
mot Ryssland 
eller dess bundsförvanter under pågående krig, hvarefter de få återvända till Sverige;

6) att kanoner och ammunition skola på stället aflämnas till den af grefve
Schuvalov utsedda kommissarien;

7) att alla generaler och öfriga officerare erhålla de militära ärebetygelser, som
tillkomma deras grader;

8) att all tross och öfriga tillhörigheter blifva i truppernas ägo;

9) att alla svenska staten tillhöriga lifsmedels- och ammunitionsförråd, som nu
finnas på vägen mellan Kalix och Umeå, öfverlämnas till den ryska kommissarie, som
utses att mottaga dem, samt

10) att en timme efter konventionens undertecknande ett generalförslag öfver
alla till generalmajor Gripenbergs armé hörande trupper och förråd skall aflämnas till 
befälhafvaren för de ryska trupperna<footnote>Detta tyder på, att ett sådant förslag 
eller besked redan var uppgjordt.</footnote> samt verkställigheten af konventionen äga
rum genast efter undertecknandet och utväxlingen af ofvanstående artiklar.

Sedan Gripenberg följande morgon, den 26, uppsatt och till högste
befälhafvaren afsändt en berättelse om det timade, begaf han sig till Torneå i afsikt att
snarast möjligt återvända. Han kom dock aldrig tillbaka, af hvilken anledning är icke
kändt. Palmfelt, som åtföljde honom, reste däremot ofta fram och tillbaka.

Sistnämnda dag på aftonen anlände från Umeå till Kalix en svensk och en rysk
kurir, hvilka meddelade nyheten om det på Åland afslutna stilleståndet. Alla togo
nu af helt naturliga skäl för gifvet, att den nyss afslutna konventionen skulle förklaras
ogiltig. Men så skedde icke. När Palmfelt den 27 kl. 4 på morgonen i Sangis mötte
kurirerna, släppte han visserligen fram den ryska men befallde den svenska att
återvända till Kalix. Kl. 9 på morgonen samlade han brigadcheferna, hvilka till sin
förvåning förnummo, att konventionen skulle gå i verkställighet. Då detta väckte stor
förbittring, reste Palmfelt tillbaka till Torneå för att ordna förhållandena, och sedan
synes äfven han icke hafva återvändt.

Den 28 erhöll Gripenberg genom Palmfelt de bref, som blifvit honom
tillsända från Cronstedt och Barclay de Tolly. Han fordrade nu, äfven han,
konventionens trädande ur kraft men fick härpå skriftligen ett bestämdt afvisande 
svar.<footnote>Så omtalas förloppet i Gripenbergs Journal. Danielson säger däremot 
(enligt Gripenbergs och Palmfelts försvarsskrift), att Palmfelt bröt så väl brefvet från 
Cronstedt till Gripenberg, hvari omtalades Barclay de Tollys förestående återmarsch, som 
ett bref från denne till den svenske befälhafvaren, hvari han omförmälde, att han skulle 
sända sitt avantgarde till Piteå men lämna underrättelse 48 timmar före fientligheternas 
öppnande. Palmfelt skref därefter till Schuvalov och begärde konventionens trädande ur 
kraft. Han for därefter till Kalix och sedan därifrån till Torneå, då han under vägen 
mottog Schuvalovs ofvan nämnda afslag, dagtecknadt den 28.</footnote>
Härmed måste man låta sig nöja, såsom det i major Gripenbergs journal heter, »sedan
man af Schuvalovs bref funnit misstaget uti den uppkomna tanken angående det
allmänna stilleståndet, samt att general Schuvalov agerade efter en helt annan plan
mot den i Torneå varande afdelningen; regementsförändringen i Stockholm verkade
förändring i operationerna vid Grisslehamn och Umeå men alldeles icke i dem mot
norra arméens första fördelning, hvilket tydligen bevisar, att planen var att
nödvändigt bemäktiga sig återstoden af finska arméen, sedan landet var intaget.» En i
sanning dråplig ursäkt! Emellertid hade man nu förlorat så mycken tid, att man var
öfverlämnad åt sin fiendes godtycke.

Så tänkte emellertid icke alla. Bland det yngre befälet och truppen ville
många med våld sätta sig emot konventionens utförande. Några officerare vände sig
till generalmajor Aminoff, som legat sjuk i Öfver Torneå men nu infunnit sig i
högkvarteret, och som från början ogillat konventionen, med begäran, att han skulle
öfvertaga befälet och föra trupperna till Umeå. Men detta anbud afböjde han med 
full insikt om företagets omöjlighet. Ehuru icke tillhörande Gripenbergs trupper utan
inkallad till högkvarteret i Hernösand, följde Aminoff sina landsmän tillbaka till
hemlandet. Om än motvilligt, nödgades desse underkasta sig dagtingan, och det hade ju
gränsat till halsstarrighet att nu sätta sig till motvärn.

Det hade emellertid lyckats Gripenberg att förmå den ryske befälhafvaren att
samtycka till de två viktigaste af de tilläggsbestämmelser, rörande hvilka Anshelm
gifvit sin generals löfte, och försäkrades sålunda, att: »1) Finska armén bibehålles vid
sine löner och boställen, till sine och sina famillers underhåll, äfven som enkor och
faderlösa barn efter de i kriget stupade stridsmän förunnas samma förmån: — förstås
till freden blifver sluten.» Och vidare lofvades, att »2) Inga undersökningar öfver de
nu vid armén befintliga personer, hvilka på ett eller annat sätt af nit för sitt
fädernesland sökt gagna eller deltagit uti dess försvar får ske rörande desse 
mål.»<footnote>Danielson, sid. 640.</footnote> Den
senare bestämmelsen gällde i första hand det manskap, som tillhört
fästningsbesättningarna och efter deras dagtingan återgått i tjänst.

Den 30 och 31 mars samt 1 april aftågade de finska trupperna brigadvis från
Kalix och aflämnade i Kemi sina vapen. Där lämnades äfven i ryssarnas händer de
fanor, tolf till antalet, som med sådan heder förts af Åboläns, Nylands, Tavastehus
och Björneborgs regementen samt af Nylands jägare. 22 kanoner föllo äfven i
fiendens händer. Oaktadt de lidanden, för hvilka de få öfverlefvande af de finska
trupperna varit utsatta, gaf denna förrättning anledning till våldsamma känsloutbrott, som
hvarken deras eget befäl eller fienden kunde underlåta att högakta. Några
undandrogo sig konventionens verkställande och uppsökte på omvägar de svenska trupperna.

Styrkan af de trupper, som dagtingade vid Kalix, uppgifves af Gripenberg till
2,000 man under gevär och nästan lika många sjuke. De ryska författarna uppgifva
alldeles bestämdt styrkan till 7,075 man, däri inberäknade icke stridande och 1,600
sjuke. Denna uppgift är tydligen allt för hög, äfven om Västerbottens regemente
medräknas, men af detta tillhörde lifbataljonen 4:e brigaden och kunde sålunda icke
innefattas i fördraget. De tre ifrågavarande brigaderna räknade i oktober med
officerare tillsammans 5,000 man (inberäknadt Västerbottens regementes 2:a bataljon och
kavalleriet)<footnote>Svenska krigsmaktens styrka, n:r 599.</footnote>, 
och sedermera inträffade den stora dödligheten under stilleståndet.
Gripenbergs uppgift förefaller sålunda icke för låg.<footnote>Möjligen är i densamma 
inräknad hela Västerbottens regemente och Västerbottens landtvärn samt här och hvar i 
Västerbotten befintliga afdelningar af skeppsmanskap o. a.</footnote> Det af honom inlämnade
»generalförslaget» har ingen obehörig fått skåda. Före konventionen talade ryssarna
endast om sin stora öfverlägsenhet, men deras styrka torde väl näppeligen öfverstigit
4,000 man, om man erinrar sig, att Schuvalov sändt fyra regementen till Vasa, och
att sjukligheten var stor äfven på ryska sidan.



Mycket olika omdömen hafva blifvit fällda om den nu skildrade dagtingan i
Kalix. Under det somliga anse Gripenberg hafva handlat fullkomligt riktigt och
ärligt, kasta andra öfver honom en skugga, föga mindre svart än den, som täcker
Sveaborgs förre kommendant. Äfven här torde sanningen vara att söka på den gyllene
medelvägen.

<img>De finska trupperna aflämna sina vapen.</img>

Såsom bevekelsegrunder för sitt handlingssätt anför Gripenberg i sin berättelse
till högste befälhafvaren: sina truppers ringa antal i jämförelse med en fyrdubbel
motståndare; den ringa tillgången på lifsmedel, enär dessa icke skulle räcka längre än
till den 20 april, hvartill kom, att de voro delade mellan förråd i Råneå, Luleå, Piteå
och Skellefteå, af hvilka Barclay de Tolly utan tvifvel skulle borttaga de båda
sistnämnda; den ringa tillgången på dragare och den fullständiga bristen på furage, samt
först och sist Cronstedts meddelan, att 9-10 tusen ryssar afskurit hans förbindelse
med 4:e brigaden. »Uti annan belägenhet,» säger Gripenberg till slut, »hade det
visserligen varit brottsligt och kränkande den ära Finska Arméen med så många
uppoffringar förvärfvat, att lystra till de anbud som fienden gjorde, och hyser jag derföre
den förhoppning, att Herr en Chef Commenderande Generalen — — så mycket mer
täckes detta mitt steg gilla, som berörde Convention var det enda öfriga medel, att
ifrån härjning och plundring bevara hela Västerbotten och att ifrån oundviklig 
undergång frälsa öfverlefvorna af en Armée, hvilken redan i mer än ett år lidit nästan alla
de missöden något krig ännu medfört.»

Att dessa skäl till stor del voro foster af en öfverdrifven inbillning, lider intet
tvifvel. Hade Gripenberg ägt större inblick i härförarkonsten och icke af fruktan för
någon personlig afvoghet låtit förleda sig till att vilja upptaga strid med en
motståndare, hvars förmodade öfverlägsenhet han under det långa stilleståndet måste lärt sig
uppfatta lika väl som i det ögonblick, då dennes kolonnspetsar uppenbarade sig, så
skulle han genast vid stilleståndets uppsägande samlat sin fördelning vid Lule älf.
Här kunde han fått alla tre brigaderna tillsammans, innan ryssarna ännu nått Torne
älf; här hade han ett sexpundigt batteri och lifsmedelsförråd, sedan det i Råneå
blifvit förbrukadt. Här skulle han väl näppeligen kunnat blifva kringgången på isen,
och alla de svårigheter, som påstodos hindra hans eget återtåg, skulle säkerligen i
ännu högre grad försvårat ryssarnas framryckning. En gång vid Lule älf, kunde
Gripenberg tänkt efter, om han där borde invänta fienden eller draga sig söderut, på
vägen upptagande Västerbottens regemente och kavalleriet; om en del kanoner och
trossvagnar i brist af dragare också måst lämnas efter, skulle den härigenom ådragna
förlusten ju icke varit oersättlig.

Emellertid försummade Gripenberg det gynnsamma tillfället att draga sig
undan utan gick i stället att söka strid. Under sådana förhållanden förefaller det
egendomligt, att tanken därpå blåste bort vid de första skotten, och att han sedan endast
tänkte på svårigheten att undkomma. Huru stor denna i verkligheten var, låter sig
icke afgöra, men den synes verklig endast under den förutsättning, att ryssarna på
isen kunde förekomma honom vid Lule älf, något som dock måtte varit förenadt
med svårighet. Men kunde ryssarna gå öfver isen från Kalix till Luleå, så borde
finnarna äfven kunnat det. I alla fall återstod ju den sista utvägen — att dagtinga.

En stor, om icke största andelen i Gripenbergs ödesdigra beslut utöfvade
Cronstedt. Hade icke denne, då han räknade de i land stigna ryssarna, användt de svenska
generalernas vanliga förstoringsglas, så skulle den eljest så modige Gripenberg icke
blifvit så förskrämd. Såsom vi upprepade gånger funnit, lefde de svenska generalerna
helt och hållet i 1700-talets föreställningssätt, att en aldrig så obetydlig fientlig
afdelning, som kunde smyga sig fram till eller närma sig en stor härs återtågsväg, bragte
denna i ett snart sagdt förtvifladt läge. Man tänkte icke ett ögonblick på, i hvilken
belägenhet Barclay de Tolly kunde befinna sig. Med Cronstedts brigad söder om sig,
hvilken brigad kunde påräkna betydande förstärkningar från mellersta Sverige, med
Gripenbergs fördelning norr om sig — ty Schuvalov skulle icke så snart hunnit upp
den — och med det öppna, af svenska flottan behärskade hafvet i sin rygg, skulle
den ryska generalens belägenhet varit föga afundsvärd. Och om Barclay de Tolly
gått att möta Gripenberg, skulle han i sin ordning genast haft Cronstedt i ryggen.
Åt allt detta hann denne säkerligen icke ägna en tanke. Han endast skyndade att 
meddela sin ämbetsbroder, att tre gånger så många ryssar, som i verkligheten kommo
till Umeå, stodo i dennes rygg, om än 300 km. från honom, och denna viktiga nyhet
skulle icke förfela att göra sin verkan.

Men hvad gjorde då norra arméens högste befälhafvare, general Klercker,
som satt i sitt högkvarter i Hernösand, 200 km. utanför den finska fördelningens
högra flygel, och som väl bort sammanhålla det hela? Så vidt det är möjligt att
döma af tillgängliga källor,<footnote>De skriftliga handlingarna från denna tid, hvilka 
ännu icke äro ordnade i Krigsarkivet, kunna möjligen ställa högste befälhafvaren i en 
fördelaktigare dager.</footnote> gjorde han ingenting. Ingen plan för det stundande
fälttåget var uppgjord, och ingenting gjordes heller, när krigsrörelserna öppnades, utan
de olika gruppernas befälhafvare fingo handla efter egen ingifvelse, och sålunda rusade
Gripenberg i ett anfall af dåligt lynne i famnen på en fiende »af fyradubbel styrka».
En del af skulden till det timade bör onekligen läggas på Klercker. 

Emellertid förefaller det, såsom om de militära skälen här i verkligheten fått
träda tillbaka för helt andra. Gripenberg hade under sitt befäl uteslutande finska
trupper, trupper, som under fjorton månader med gladt mod burit ett ansträngande
krigs alla försakelser, som kastats af och an mellan förtviflan och hopp, som varit 
vittnen till de mest afvita åtgärder med afseende på krigets förande — äfven om 
endast ett fåtal förstod rätta innebörden däraf —, som i själfva verket sett sitt land
besinningslöst prisgifvas åt fienden, och som slutligen i yttersta norden syntes 
öfvergifna åt nöd och elände. Samtidigt härmed erforo de, huru ryssarna tagit deras land
i besittning i tydlig afsikt att icke släppa det, och de insågo mer än väl, att den nya
svenska styrelsen, hvilken utgått ur en för dem motbjudande revolutionär handling,
icke skulle vara i stånd att rycka det ur deras händer. Men i detta land funnos
deras anhöriga, om hvilkas öde de till stor del sväfvade i okunnighet; där funnos
deras boställen, af hvilka de skulle hafva sin bärgning, där fanns med ett ord allt,
vid hvilket de såsom människor voro fästa. Hvad under då, om en rent mänsklig 
känsla ingifvit dem den föreställningen, att allt var slut, och att det var fåfängt att
längre spjärna mot det oundvikliga? Emellertid synes vanans makt, den djupt
rotfästa pliktkänslan och den militära hederskänslan hos flertalet varit nog starka att
öfvervinna alla frestande inflytelser. Och det är möjligt, att, om Gripenberg leddes
af nyss nämnda bevekelsegrunder, de i alla fall icke skulle gjort sig gällande, därest
han icke stått under inflytande af Palmfelt, hvars rykte för opålitlighet här blef 
alldeles tydligt ådagalagdt. Utan tvifvel var det nyss nämnda bevekelsegrunder, som
verkade på denne.<footnote>»De oerhörda lidandena och den till allt större visshet 
mognande öfvertygelsen, att Finlands öde var oåterkalleligen afgjordt, kunde ej undgå att 
med tiden bryta äfven det starkaste sinne, och så kunde det ske, att krigets yppersta 
hjältar stucko sina svärd i skidan utan att föra sina skaror till en sista strid,» 
säger Danielson (sid. 647).</footnote>



I sista hand faller ansvaret naturligtvis på Gripenberg, ty den handlande
befälhafvaren är ensam ansvarig för sina gärningar, men att därför anklaga honom för
uppenbart förräderi, hvartill samtid och eftervärld icke varit sena, att likställa honom
med en Cronstedt, det är dock att låta hänföra sig till en betänklig öfverdrift. Om
Kalix och Sveaborg kan man omöjligt tala på samma dag.

I Stockholm blef förbittringen öfver kapitulationen stor, och Adlercreutz lät
förleda sig till att till hertigen-regenten inlämna en skrifvelse, i hvilken han gaf fritt
lopp åt sin vrede, och hvari han ansåg sig kunna »försäkra, att denna olyckliga
Armée i detta ögnablick är intagen af samma trohet och tillgifvenhet för äran och
sina plikter som någonsin tillförene; någre svaga Anförare har missledt dem och i
otid förstorat de faror som omgåfvo dem; afskurne vid Umeå, och förföljde af en
öfverlägsen fiende, föreställdes dem allting förloradt» o. s. v., hvarefter han till slut
yttrar: »det är således endast Befälhafvaren och några få han rådgjort med, hvilka
vållat det olyckliga steg, som vidtaget blifvit.»<footnote>Denna i tidningarna 
offentliggjorda skrifvelse ledde till en långvarig och mycket obehaglig skriftväxling 
mellan Adlercreutz och general Aminoff, hvars hufvuddrag återgifvas af Danielson
sid. 706.</footnote> Den allmänna meningen var såsom
vanligt genast färdig med sin dom, och i den feberyrsel, som nu rådde i Stockholm
efter konungens afsättning, den ryska påhälsningens uteblifvande, Adlersparres intåg
såsom segerherre i hufvudstaden, åtskilliga mer eller mindre demokratiska drömmar
och slutligen Gripenbergs utbasunade förräderi, fann Stockholms borgerskap icke
något bättre medel att uttrycka sina känslor för de finska trupperna än att tillställa
en lysande fest för — fältmarskalken Klingspor.

Ryssarna gingo hela tiden till väga med vanlig beräkning, och när de väl fått
den svenska befälhafvaren innanför sina förposter, släppte de honom icke ifrån sig,
ty detta är väl det troliga, och lika litet fäste Schuvalov något afseende vid det
ingångna stilleståndet. Hade han mot all förmodan fått motståndaren i sina klor, var
han angelägen om att på ett lysande sätt afsluta ett krigsföretag, som han kort förut
ansett såsom alldeles omöjligt.

Den ryska historieskrifvaren säger, att »konventionen i Kalix — — är
isynnerhet viktig därigenom, att den nästan förstörde den sista länken, som förenade
Finland med Sverige, emedan den frånryckte denna makt de finska trupperna; endast
en ringa del af dem kvarblef ännu i svensk tjänst.»<footnote>Bulletin af den 15 april, 
Gripenbergs Journal (den bästa källan rörande förloppet af händelserna, strängt följd af 
Mankell i II sid. 355), Montgomery, II sid. 200, Anteckningar om Döbeln, II sid. 199, 
Adlersparre: 1809 och 1810. Tidstaflor, hvari Gripenberg tages i försvar, något som ännu 
mera göres i F. Cygnæus: Revision af allmänna meningens dom öfver general Hans Henrik 
Gripenberg (Helsingfors 1852), Danielson, sid. 605, Michailovskij-Danilevskij, sid. 158.</footnote>


</chapter>
<chapter name="I Finland under kriget.">
<h1>I FINLAND UNDER KRIGET.</h1>

Då kejsar Alexander fann sig föranlåten att, såsom Buxhöwden yttrade i sin vid
gränsens öfverskridande till Finlands invånare afgifna proklamation, »taga Edert
land under sitt beskydd uti besittning», uppmanade öfverbefälhafvaren invånare och
tjänstemän att lugnt förblifva i sina hemvist och vid sina sysselsättningar, i hvilket
fall intet ondt skulle vederfaras dem. Denna förespegling var så olik de ännu i
bygderna kvarlefvande minnena från den stora ofredens dagar, att litet hvar nog
betänksamt skakade på hufvudet, men någon tid till besinning fanns icke, fienden ryckte
hastig framåt, snön och isarna hindrade bortflyttning, och snart visade det sig, att
ryssarna verkligen ämnade hålla ord. Innan svenska hären lämnade Tavastland, gaf
Klingspor landshöfdingarna befallning att kvarstanna tillika med landstatens öfriga
tjänstemän »för att i möjligaste mån söka mildra länets invånares öde och söka skydd
åt dem för fiendens våldsamheter».<footnote>Danielson, sid. 102.</footnote> Så väl de nämnda tjänstemännen som
prästerskapet lämnades också i okvald besittning af sina ämbeten, och den ryske
öfverbefälhafvaren, hvilken helt naturligt tog landets styrelse och förvaltning om hand,
riktade sina befallningar till landshöfdingarna och biskoparna.

I det sätt, på hvilket Buxhöwden behandlade det i besittning tagna landet,
spårar man tydligt kejsarens sträfvan att genom vänlighet och tillmötesgående draga
befolkningen till sig och därigenom underlätta Finlands öfvergång till Ryssland.
Visserligen anbefallde öfverbefälhafvaren redan den 26 februari biskoparna att från
predikstolarna låta tillkännagifva, att hvarje öfverfall mot ryssar skulle bestraffas »efter
lagens yttersta stränghet», men trots det fullt berättigade i detta påbud och de detta
oaktadt allt talrikare öfverfallen af väpnad allmoge på ryska förråd och ryska foror,
dröjde det ända till den 28 maj, förr än påbud utgick om allmogens afväpnande
(jfr sid. 169 och 182). Och trots påbudets stränghet, hvilken sannolikt sällan
tillämpades, ökades öfverfallen och försattes ryssarna genom dem stundom i ganska stort
bryderi. Oväntad och föga förenlig med klokhet måste man äfven anse åtgärden att
lössläppa fästningarnas besättning.<footnote>Denna åtgärd fick Buxhöwden skäl att ångra, 
ty, såsom vi funnit, sökte många af de lössläppta upp de svenska trupperna och återtogo 
sin plats i ledet. Den 24 juli skref Buxhöwden till generalmajor Müller i Tavastehus, 
att, om bland tagna fångar anträffas »soldater, som blifvit hemförlofvade från 
fångenskapen, borde de nedskjutas och kropparna upphängas vid närmaste kyrka, samt en 
sedel vidfästas, som utvisade förbrytarens namn, regementet vid hvilket han hade tjänt 
samt att han blifvit hängd såsom rebell (Michailovskij-Danilevskij, sid. 83). — Den 30 
juni påbjöds, att lössläppta krigsfångar, som icke ville aflägga tro- och huldhetsed, 
skulle såsom krigsfångar skickas till S:t Petersburg. Sju dagar senare utgick en 
kungörelse med uppmaning till alla hemförlofvade soldater af fästningsbesättningarna att 
ingå i rysk tjänst vid särskilda af finnar uppsatta trupper, hvilka under pågående krig 
icke skulle användas mot svenskarna. Utom samma förmåner, som beståtts af svenska 
kronan, skulle enhvar få en handpenning af 15 riksdaler och hans familj försäkras om 
skydd. Redan den 15 juni hade anbefallts, att hemförlofvade soldater, som saknade torp 
eller fast hemvist, skulle användas vid befästningsverken vid Tavastehus. (Handlingar 
rörande förvaltningen i Finland år 1808, I sid. 160, 196 och 207.)</footnote>


<img><b>Öfverfall på en rysk trosskolonn.</b>
<i>AUGUST MALMSTRÖM.</i></img>  
<img><b>Öfverfall på en rysk trosskolonn.</b>
<i>AUGUST MALMSTRÖM.</i></img>  

Men det var icke nog med enstaka öfverfall, utan så snart segern tycktes
blifva de svenska vapnen bevågen, reste sig allmogen i vidsträckta trakter för att taga
verksam del i kriget, och på Åland, i Nerpes och i Karelen hafva vi sett folkkriget
uppblossa i full låga. Folkkriget är emellertid ett tveeggadt svärd, hvilket måste föras
med synnerlig varsamhet och godt förstånd. Göres icke detta, och understödes det
icke af regelbundna trupper, sårar det lätt sin egen förare och tillfogar denne större
skada än fienden. Om inkräktaren gifver invånarna skydd till person och egendom,
så fordrar han å andra sidan, att de skola afhålla sig från deltagande i kriget, och
måste med yttersta stränghet bestraffa
<img r>Landshöfding O. Vibelius.
Efter ett miniatyrporträtt tillhörigt rådman Juselius i Åbo.</img>
hvarje öfverträdelse häremot af det enkla
skäl, att hans tillvaro eljest skulle stå
på spel. Han skulle för att värja sig
nödgas utrota befolkningen eller göra
denna oförmögen till strid. Så skedde
ännu på den stora ofredens tid, och
under sådana förhållanden var
befolkningens verksamma deltagande i kriget
från allra första början en oundviklig
sak. Det var det orediga minnet häraf,
som föresväfvade mången under
ifrågavarande krig, och som såsom
öfvervåld och skändlighet brännmärkt
ryssarnas ansträngningar för att kufva
resningarna. Att öfvervåld och
skändligheter härvid förekommo, kan visserligen
icke förnekas, men dessa missgärningar
kunna förklaras, om än icke försvaras
genom den låga ståndpunkt i allmän
hyfsning, på hvilken deras föröfvare stodo.


Att öfvervåld äfven i alldeles oträngdt mål förekom är icke mindre visst. Ett
sådant i stor omfattning var plundringen af Vasa; ett af de mindre, som kommit till
eftervärldens kännedom, var den hemsökelse, som drabbade den oförskräckte
öfverstelöjtnant Eeks familj på hans boställe Kura i Tammerforstrakten. Ehuru beläget ett 
trettiotal kilometer från stora landsvägen, blef det den 30 juli 1808 hemsökt af ett
ryskt jägarkompani under en kaptens befäl. Då ryssarna visade en mycket hotande
åtbörd, flydde hustrun med barn och tjänstefolk till skogen, men Eeks döfstumma och
svagsinta broder kunde icke förmås lämna hemmet. Ryssarna utplundrade gården,
förstörde allt, som de icke kunde bortföra, och släpade med sig brodern, hvilken på
det grymmaste sätt misshandlades och i bojor sändes till Tavastehus, hvarvid han
afled under vägen. Eek antog, att ryssarna fått nys om, att han var upphofsman till
Roths ströftåg, och ville utkräfva hämnd därför.

Buxhöwden hade i sin proklamation lofvat, att allt, hvad ryska hären behöfde,
skulle ordentligt betalas. Att dess behof voro ganska stora, kan ju ingalunda förvåna.
Förråd af lifsmedel måste uppläggas, i den mån härens olika delar ryckte fram, och
för dessa förråd gjordes utskrifningar af spannmål, boskap o. a. Stora foror
erfordrades för att tillföra trupperna lifsmedel från förråden, och skjuts kräfdes af 
mångahanda slag. Men mycket fanns icke att tillgå, och nog fick väl stryk och
misshandling ofta ersätta betalningen, hvarpå upprepade klagomål och fordringar förekommo.
Värst var det beställdt i det fattiga Savolaks, och när Sandels nalkades, löpte bönderna
till skogs med hästar och spannmål och plundrade till på köpet ryssarnas förråd.
Att desse på grund häraf harmades ända till raseri är lätt att inse; och deras vrede
vände sig hufvudsakligen mot den käcke landshöfdingen Olof Vibelius (född i Sverige
1752, öfverflyttad till Finland 1783 och landshöfding i Kuopio sedan 1803), hvilken
de ansågo vara anstiftare af resningen, och hvilken till och med vågat trotsa den
ryske öfverbefälhafvarens påbud om de militära boställenas utbjudande till arrende.
När Sandels lämnade Kuopio, följde han med, enär, såsom han skref till konungen,
fienden »rubricerar mig som upprors stiftare, förklarar mig skyldig till svårt straff och
vill på mig i anseende till ämbetets värdighet stadga ett afskräckande 
exempel».<footnote>Danielson, sid. 344.</footnote>

I en mindre svår ställning befunno sig tjänstemännen i södra delen af 
Finland, som helt och hållet var i ryssarnas våld, och den 26 maj 1808 sände
Buxhöwden landshöfding Munck i Tavastehus S:t Annæordens 1:a klass såsom erkänsla för 
»den ordning, rättvisa och det oafbrutna bemödande, med hvilka T. uppfylldt sine
skyldigheter». Den 5 augusti kom samma utmärkelse landshöfding Lode i Heinola
till del, och flere präster erhöllo ordnar eller briljanterade guldringar.<footnote>Handlingar rörande förvaltningen i Finland år 1808, I sid. 123, 278 o. fl.</footnote>

I det hela synes ryssarna sträfvat efter att lefva på god fot med Finlands 
befolkning, och under de långa uppehållen i rörelserna på våren 1808 och under 
vintern 1808-9 aflöste samkväm och festligheter hvarandra, och till och med officerare
från båda sidorna sammanträffade icke sällan.<footnote>Lifvet i Uleåborg under vintern 
skildras ganska lifligt i »Hundrade minnen från Österbotten» af S. E. W(ackli)n, 2:a delen.</footnote>

Det var utan tvifvel af innerligaste öfvertygelse, som den ädle och frisinnade
biskopen i Åbo Jakob Tengström (född i Gamla Karleby 1755) med ifver uppmanade
sina underlydande präster att tillhålla allmogen att afstå från hvarje fientlig handling
samt att förhålla sig lugnt och undergifvet. Hans ifriga tillmötesgående mot den
ryske öfverbefälhafvaren samt hans beredvillighet att aflägga tro- och huldhetseden
väckte dock anstöt hos mången, och äfven han mottog S:t Annæordens högsta grad
såsom belöning för sitt nit.

Af ett annat slag var den mångpröfvade lagtolkaren Mathias Calonius, som,
född och uppfostrad i Finland, vid denna tid nått 70 års ålder. Han vägrade bestämdt
aflägga den fordrade eden och yttrade vid rektoratets nedläggande den 21 juni 1808:
»Så länge ännu stridens utgång är oviss och till dess ett fördrag mellankommer,
hvarigenom regenten själf afsäger sig sin rätt, beror det ej på undersåtens
godtfinnande att afskudda sig sina plikter såsom sådan och afskudda de band, som han
delar med sitt fädernesland, om han ej vill befläcka sig med förräderiets ärelösa 
brott.»<footnote>Schybergson, Finlands historia, II sid. 365.</footnote>

Såsom Calonius kände och handlade många mindre lagkloke än han och
vägrade bestämdt att aflägga den fordrade eden, oaktadt alla möjliga lättnader bereddes
för handlingens fullgörande och den ryska öfverbefälhafvaren icke tröttnade att gifva
påminnelser. »Om emot all förmodan,» säges i en af dessa, »någon hemmans ägare
eller hemmans brukare, af en eller annan orsak, ej önskar sig beskydd till lif och
egendom, så aflägger han följachteligen ej tro- och huldhetseden, hvilket uti
protocollerna anmärkas, som af häradshöfdingarna till Kejserlige Åbo Hofrätt, i afsicht at
mig meddelas, inskickas.» Präster och civila ämbetsmän, som vägrade aflägga eden,
förklarades hafva förverkat sina befattningar och skulle liksom andra utan tjänst
varande ståndspersoner genom kronobetjäningens försorg afföras till närmast boende
militära befälhafvare för att under bevakning skickas till Åbo och därifrån till Sverige.
Deras i Finland belägna eller förvarade egendom skulle värderas och en tiondedel
af värdet insättas på landtränteriet. Åtskilliga infödda finnar hotades emellertid med
att såsom krigsfångar afföras till Ryssland, hvilket öde väntade alla lössläppta
krigsfångar af fästningarnas besättning, hvilka, på den grund att de icke blifvit lösta från
sina förpliktelser såsom svenska krigsmän, vägrade aflägga tro- och huldhetsed till
Rysslands kejsare.<footnote>Handlingar rörande förvaltningen i Finland år 1808, 
I sid. 117, 163, 196, 348 m. m.</footnote>

En annan egenmäktig och mot all folkrätt stridande åtgärd var kejsarens försök
att genom hotelser om boställenas indragning locka de finska officerarna, 
underofficerarna och civila tjänstemännen vid arméen att såsom desertörer lämna de svenska
fanorna.

Det första försöket i denna riktning gjordes genom den vid gränsens
öfverskridande till de finska soldaterna utfärdade proklamationen, men denna uppfattades
af dessa såsom ett groft hån. Den förnyades emellertid genom en till landshöfdingen
i Åbo län Troil den 7 april ställd skrifvelse, genom hvilken alla under svenska fanor
tjänande finnar uppmanades att lämna desamma, så vida de icke ville förlora förmånen
af »at utan skonsmål för alltid förlora all deras egendom och glädjen at någonsin
återkomma till fäderneslandet och
<img l>Biskop S. Tengström.</img>
deras familler». I skrifvelse till
landshöfdingarna af den 2 april, i hvilken
ryska öfverbefälhafvaren meddelade
kejsarens bestämmelse, att »finnska
armeen — — bibehålles, som den
härtils under Svänska Regeringen varit
förordnad», yttrade han vidare: »Om
emot förmodan någon af de vid finska
armeen tjänande Herrar Officerare
skulle öfver det nu conqueterade
Finnlands gräntz blifva den svenska
armeen följachtig, och ej innom den
innevarande år hos landshöfdingen
uti orten tillkjänna gifva sin ankomst,
så blifver i grund af proclamation
daterad den <sup>21 Martij</sup>/<sub>2 Aprill</sub> 1:o dess hittils
innehafde lön genast för kejserlig
räkning disponerad, 2:o all dess
egendom at confisqueras; följachtligen äger
T. då, at äfven publicationer om
deras boställens, löners och egendomars förarenderande, på sätt ofvanföre nämt är,
efter behörigen upprättadt inventarium utfärda.»<footnote>Handlingar rörande 
förvaltningen i Finland år 1808, I sid. 28 och 43.</footnote>

Det var med anledning af detta påbud, som landshöfding Vibelius den 14
april tillskref Buxhöwden bland annat:

»Den ofvannämde proclamation känner jag aldeles icke; men uti Dess Keijserliga 
Maij:ts namn har Eders Excellence offenteligen försäkrat om bibehållande af
landets lagar och tillsagdt mig, at under lagarna skydda alla lähnets innevånare, som ej
directe uti militairiska operationerna deltaga. Deraf följer altså, at jag ej kan
underlåta hos Eders Excellence anmäla, huru som våra lagar förmå, det ingen kan annars 

mans rätt förverka, — ej mannen hustruns, ej gäldenären borgenärens. 4 § XI Cap.
G. B. förmår, att hvar äger sin sak ensam böta.

»Om nu de i deras tjenste och trohets pligt stadde herrar militairer af Finska
armén förverkat deras egendom för ett brott, dem förut okändt, så förenar sig icke
med lagen, att deras hustrur och deras borgenärer skola gå deras rätt förlustiga. Den
confiscation och utarendering, som är mig ålagd, sätter hela landet i förskräckelse
och förtviflan.»

<img r>Mathias Calonius.
Efter en litografi af <sp>J. F. Salmson</sp>.</img>

Sedan han anropat generalen om
att afstyra en slik åtgärd, fortsätter han:

»Mitt åliggande är att bibehålla
lugnet och freda hvar och en under
lagarna, och det skall jag af alla krafter som
en redelig man vaka före» — — — —<footnote>Handlingar rörande förvaltningen i Finland år 1808, II 1 sid. 67.</footnote>

Det dröjde emellertid icke längre
än till den 11 maj, förr än Buxhöwden
gaf landshöfdingarna en kraftig påminnelse
i frågan, däri anbefallande, att boställena
skulle utbjudas på arrende under tre år
och anbud infordras inom fyra veckor
efter kungörelses utfärdande, hvarefter
anbuden skulle insändas till Buxhöwden
»till confirmation». Kronobetjäningen
anbefalldes därjämte att uppteckna all på
boställena befintlig lösegendom, hvilken
skulle öfverlämnas till de nya
innehafvarena.

Att denna förordning väckte sorg
och förtviflan i vida kretsar är allt för
tydligt. Anbud inkommo emellertid på flera ställen, om än några landshöfdingar
förklarade sig icke förstå ordalydelsen i påbudet, enär boställsinnehafvarna icke
öfverskridit Finlands gräns, möjligen lågo sjuka någonstädes eller kanske voro döda.

Så stod frågan, till dess kejsaren genom ett manifest af den 17 juni förlängde
fristen för boställsinnehafvarna till sex veckor, men denna åtgärd hade lika liten
verkan som de föregående,<footnote>Genom kungörelse af den 24 juni lät Buxhöwden 
anbefalla, att hustrur och barn till de indelta soldater, som kvarstannade vid svenska 
hären, skulle förlora torpen; men att de soldater, som anmälde sig hos någon rysk 
officer, skulle erhålla 10 riksdaler i respenningar och bibehålla full aflöning. 
(Handl. I sid. 179.)</footnote> och icke bättre gick det med de förnyade påbuden af
den 20 oktober och 16 november (enligt det sistnämnda skulle till de i kriget 
deltagande endast utbetalas lön för de tre första månaderna af år 1808). Nu skulle
utarrenderingen emellertid träda i kraft, men åtgärdens verkställighet hejdades genom
Sprengtportens ingripande; den blef till en början uppskjuten och inställdes sedan
helt och hållet.<footnote>Handlingar rörande förvaltningen i Finland år 1808, I sid. 93, 
225, 405 och 490 II 1 sid. 196, Danielson, sid. 713.</footnote>

Alla dessa åtgärder kunna förklaras endast genom kejsarens tilltag att förklara
Finland införlifvadt med ryska riket, och de nådde sin spets genom bestämmelserna
om landets blifvande styrelse, hvilka uppgjordes, medan det ännu utgjorde en del af
Sveriges rike. Att Finlands män funno sig i en dylik anordning förklaras genom
deras öfvertygelse om svenska styrelsens oförmåga att rycka landet ur segrarens klor
och genom deras under sådana omständigheter fullt berättigade förhoppning att genom
tillmötesgående vinna kejsarens i dagen lagda ynnest och bereda landet så drägliga
villkor som möjligt. Hvad det ville säga att tillhöra ryska rikets »conqueterade
provincer», hade de haft tillfälle att se i Finländska guvernementet, den förut till
Ryssland afträdda delen af landet.

Redan i sin vid gränsens öfverskridande afgifna proklamation hade ryska
öfverbefälhafvaren uppmanat finnarna »att så skyndosamt sig gjöra låter, insända Edra
deputerade af hvarje provinz i den laga ordning, som vid Edra vanliga riksmöten
öfligt är, hvilcka hafva sig i Åbo stad att infinna, at rådgjöra om alt hvad till landets
välfärd vidare tillgjöras kan.» För att förstå detta måste man erinra sig, att den af
naturen rikt utrustade kejsaren med värme omfattade de mera frisinnade åsikter, som
bragts ut i världen genom franska revolutionen, och nu ville tillämpa dem så väl för
deras egen skull som för att därigenom draga finnarna till sig. I denna sträfvan
understöddes han af sin liktänkande rikssekreterare Speranskij och icke minst af
Sprengtporten, som fortfarande synes stått väl hos kejsaren. I de proklamationer och
förordningar, hvilka öfverbefälhafvaren tidt och ofta utsände, och i hvilka talas om
Finlands införlifvande med Ryssland, om upprätthållandet af landets lagar och
författningar, om mild behandling af de underkufvade och om mycket annat, synes frågan
om riksmötet emellertid alldeles glömd. Den tanke, som låg till grund därför, gaf
sig uttryck på ett annat sätt.

Den 21 juni anbefallde kejsaren Buxhöwden att gå i författning därom, att
deputerade måtte utses ur de fyra stånden från de af ryssarna i besittning tagna delarna
af Finland, hvilka deputerade skulle infinna sig i S:t Petersburg för att lämna
upplysningar om landets tillstånd och behof. Den 1 juli anmodade Buxhöwden på grund
häraf landshöfdingarna i Kymmenegårds, i Nylands och Tavastehus, i Åbo och i Vasa
län att föranstalta om val från hvarje län af en deputerad ur hvarje stånd samt
biskoparna att på samma sätt utse en prästman ur hvarje stift, hvarefter dag skulle
bestämmas för de deputerades sammanträffande i Lovisa. Denna anmodan mottogs 
med mycket blandade känslor, men af redan nämnda orsaker skred man till åtgärdens
verkställande, och i november fick deputationen företräde för kejsaren. Till
ordförande hade deputationen den fint bildade, skarpsinnige och erfarne Carl Erik
Mannerheim, som, född i Dalarna 1759, år 1783 kommit till Finland såsom major vid
Åboläns regemente, som för sitt deltagande i Anjalaförbundet blifvit lifdömd men benådats,
och som 1796 tagit afsked ur krigstjänsten för att odeladt ägna sig åt skötseln af sina
i Finland förvärfvade landtegendomar. Deputationen, som icke ansåg sig berättigad
att rådslå eller besluta på finska folkets
vägnar, framställde endast sina önskemål,
bland hvilka främst stod ständernas
sammankallande. Den mottogs väl af
kejsaren och återvände till hemlandet på
nyåret 1809 med löfte att få sin ifrigaste
önskan uppfylld.
<img r>Carl Erik Mannerheim.</img>

Den 1 februari utgaf kejsaren
påbud om, »att likmätigt landets
författningar en allmän landtdag skall hållas
i Borgå stad till den <sup>10</sup>/<sub>22</sub> martii detta
år. I anseende härtill äga alla
Ständernas fullmäktige att sig dit begifva på
sätt Riksdagsordningarne föreskrifva för
att öfverlägga om de ämnen Vi finna
för godt att till deras rådslag
öfverönskan lemna.»

Innan landtdagen sammanträdde,
hade en viktig förändring inträffat med
afseende på Finlands ställning. Den
befattning med handhafvandet af landets
styrelse, som utöfvats af
öfverbefälhafvaren med biträde till en viss grad af civilguvernören i Finländska guvernementet
Emin, öfverflyttades på en generalguvernör, till hvilken befattning Sprengtporten
utsågs, med biträde af en i flera departement fördelad regeringskommitté.
Sprengtporten fann sig emellertid redan i maj föranlåten att begära sitt entledigande och
efterträddes af Barclay de Tolly. I S:t Petersburg inrättades en beredning af finska ärenden,
hvilken lades i Speranskijs händer, och denne hade att vända sig omedelbart till kejaren.

På utsatt dag sammanträdde landtdagen, och dess medlemmar — omkring 70
af adeln, 8 af prästeståndet, 19 borgare och 30 af bondeståndet — drogo vid
underrättelsen om tronskiftet i Sverige en suck af lättnad; de voro åtminstone fria från sin
ed till svenska konungen.


Den 27 mars infann kejsaren sig i Borgå och afgaf då följande egenhändigt
undertecknade »Försäkran till samtliga Finlands inbyggare»: »Vi Alexander I, med
Guds nåde, Kejsare och Själfhärskare öfver hela Ryssland, etc. etc. etc. Storfurste till
Finland etc. etc. Göre veterligt: Att sedan Vi, efter Försynens skickelse, tagit
Storfurstendömet Finland i besittning, hafve Vi härmedelst velat bekräfta och stadfästa
Landets religion och grundlagar samt de privilegier och rättigheter hvart och ett stånd
inom berörde Storfurstendöme isynnerhet och alla dess inbyggare i gemen, så högre
som lägre, hittills enligt konstitution åtnjutit. Lofvandes att bibehålla alla dessa
förmåner och författningar fasta och oförryckta i sin fulla kraft. Till yttermera visso
hafve Vi tecknat denna försäkringsakt med Vår egenhändiga underskrift.»

Den 28 mars öppnades landtdagen med alla de ceremonier, som voro brukliga
vid svenska riksdagens öppnande, och kejsaren höll därvid ett tal på franska språket.
Följande dag ägde hyllningsakten rum i domkyrkan, hvarvid hvarje stånd för sig
aflade tro- och huldhetseden, hvari de förbundo sig »att för sin rätta öfverhet hålla
den stormäktigste furste Alexander I, kejsare och själfherskare öfver hela Ryssland
och storfurste till Finland, samt oryggligen upprätthålla landets grundlagar och
konstitution, sådana de för närvarande äro antagna och gällande». Kejsarens ofvan
nämnda försäkran upplästes härefter, hvarpå kejsaren till ständerna riktade ett på
franska språket framfördt tal, i hvilket han ytterligare lofvade att upprätthålla landets
religion och grundlagar.

Landtdagens arbete gick hufvudsakligen ut på att ordna landets styrelse, finanser,
myntsystem och krigsförfattning, och den 19 juli afslöts den af kejsaren, som i egen
person åter infunnit sig i Borgå.<footnote>Schybergson, II sid. 367, Handlingar rörande 
förvaltningen i Finland år 1808, I sid. 197 och 581.</footnote>

Härmed var grunden till Finlands blifvande statsskick lagd, men ännu tillhörde
det Sverige, ännu pågick kriget, ännu kunde händelser inträffa, starka nog att
öfverändakasta den af kejsar Alexander resta byggnaden.
</chapter>
<img><i>R. W. EKMAN.</i>  <b>Kejsarens hyllning vid landtdagen i Borgå.</b>




<img><i>R. W. EKMAN.</i>  <b>Kejsarens hyllning vid landtdagen i Borgå.</b>



<chapter name="Sommaren i Västerbotten och Ångermanland.">
<h1>SOMMAREN I VÄSTERBOTTEN OCH ÅNGERMANLAND.</h1>

APRIL—JULI.

Såsom vi erinra oss, medförde Lagerbring vid sin återkomst från ryska
högkvarteret på Åland några af Araktschejev affattade punkter att tjäna såsom ledning
vid en blifvande fredsunderhandling, och gingo dessa ut på, att Sverige skulle till
Ryssland afträda Finland intill Kalix älf jämte de Åländska öarna, samt att det skulle
afstå från förbundet med England och förena sig med Ryssland, som erbjöd skydd
mot engelsmännen, om sådant skulle blifva erforderligt. Den nya regenten ansåg sig
emellertid komma målet närmast genom att omedelbart vända sig till krigets rätta
upphofsman, kejsar Napoleon. Hans första sändebud grefve v. Rosen träffade kejsaren
den 16 april på väg till Donauwörth, just då hans tankar voro som mest upptagna
af österrikarnas öfverraskande anfall. Han hade hvarken tid eller lust att vidare
befatta sig med Sverige men var så mycket mera angelägen att icke stöta sig med kejsar
Alexander. Han rådde därför hertigen-regenten att förtro sig åt kejsar Alexanders
ädelmod och storhet såsom en borgen för antagliga fredsvillkor. Nya beskickningar
lände icke till bättre utslag. Utvägen att vända sig till ryske kejsaren hade emellertid
anlitats ännu en gång, sedan Lagerbrings beskickning misslyckats, men friherre v.
Schwerin, som i Petersburg framförde sitt ärende till ryske utrikesministern grefve
Rumjanzov, hade icke lyckats bättre. Kejsaren fasthöll strängt vid de af hans
krigsminister uppställda fordringarna. Två dagar efter konung Gustaf IV Adolfs formliga
afsättning, hvilken ägde rum den 10 maj, affärdades ett nytt sändebud till Petersburg
med begäran, att fredsunderhandlingar med Ryssland måtte öppnas i dess hufvudstad,
och att pass för detta ändamål måtte utfärdas för förre ambassadören friherre v.
Stedingk. Den 6 juni återkom sändebudet med svar, att Stedingk skulle mottagas såsom
svensk underhandlare under villkor, att svenska styrelsen erkände de af Ryssland förut
uppställda fordringarna, att freden slötes gemensamt med Ryssland och dess
bundsförvanter, att Sverige antoge kontinentalsystemet, samt att Sverige till Ryssland
afträdde Finland intill Kalix älf jämte Åland. Då svenska styrelsen icke kunde
obetingadt ingå på dylika villkor, gaf detta svar anledning till en längre skriftväxling, allt
under det svenskarna sökte förbättra sitt läge på 
krigsskådeplatsen.<footnote>Bergman-Schinkel, V sid. 10, 43, 61, 55, 75 och 84.</footnote>

Den ryske historieskrifvaren kan emellertid icke nog lifligt uttrycka sin 
förvåning öfver, att, då kejsar Alexander så ifrigt åstundade fred, den svenska styrelsen
oaktadt dess uttalanden i samma riktning sökte hjälp hos engelsmännen för att kunna
fortsätta den fördärfliga fejden. »Oaktadt all osannolikhet och motsägelsen i ett dylikt
uppförande,» skref kejsaren till Barclay de Tolly den 12 juni, »kan man icke gå i
borgen för dess omöjlighet, och det är följaktligen icke oss tillåtet att vara
fullkomligt förvissade, att icke England och Sverige under loppet af denna sommar skulle
vilja utföra något gemensamt företag. Fördenskull bör man disponera våra
stridskrafter i Finland sålunda, att man i hvarje fall kan vara beredd att afslå de fientliga
försöken.» Med stöd af denna tankegång hade redan vid vårens inbrott de ryska
trupperna blifvit dels förlagda långs kusten med hufvuddelen i södra Finland, dels
samlade hos Schuvalov, hvilken fått i uppdrag att »för att snarare erhålla fred hota
fienderna i skötet af deras eget rike, därigenom att han öfverförde sina vapen till
Västerbotten». Detta landskap skulle nu ensamt blifva krigsskådeplats. 

Till Barclay de Tollys förfogande stodo i april månad 39,000 man
(förmodligen inberäknadt sjuke), fördelade sålunda:
<table o l>
<td>Uleåborgska kåren under Schuvalov ....... <td r>10,000 <td c>man
<td>Vasa-kåren under generalmajor Knorring II  <td r>6,000 <td c>„
<td>Åbo-kåren under Bagration ...............  <td r>8,000 <td c>„
<td>Nyländska kåren under Wittgenstein ......  <td r>2,000 <td c>„
<td>I Sveaborg ..............................  <td r>4,000 <td c>„ 
<td>På Åland under Demidov ..................  <td r>4,000 <td c>„
<td>På flottan ..............................  <td r>5,000 <td c>„
</table>

Stor svårighet mötte underhållet af dessa trupper, ty så godt som intet kunde
mera erhållas i Finland. I februari afgingo från Tverska och Novgorodska
guvernementen långa tåg af slädar, lastade med säd och annat, och många af dessa fingo köra
ända till Torneå och kanske längre. I de österbottniska städerna byggdes fartyg och
flottor och hyrdes handelsfartyg för att besörja förbindelsen med hamnarna i
Västerbotten, men af denna samfärdsel blef icke mycket, ty svenska fartyg inträffade i tid
i Bottenhafvet. Ingen under, om under sådana förhållanden Schuvalov ålades att 
till en början främst sträfva efter att komma i besittning af svenska härens ganska
rika förråd i Västerbotten.<footnote>Michailovskij-Danilevskij, sid. 168 och 172.</footnote>

Sedan den finska fördelningen upphört att finnas till, förenades 4:e finska
brigaden med den af de norrländska regementena bestående brigaden, hvilken stod under
befäl af öfverste Gyldenstolpe och tillhörde norra arméens 2:a fördelning. Öfver
denna fick Döbeln den 9 april befälet, och då hade Klercker redan aflämnat
armébefälet till generallöjtnant Wrede.

<img r>Generallöjtnanten friherre F. Wrede.
Efter en oljemålning af <sp>v. Breda</sp> på Maglö i Skåne.</img>

Friherre Fabian Wrede var en af dessa begåfvade naturer, som kom i beröring
med Gustaf III och af denne hastigt hjälptes framåt. Född den 24 november 1760,
blef han 1777 officer, tjänade några år i Frankrike, där han kom i beröring med den
svenska konungen, och blef redan 1782 major och sex år därefter, vid 28 års ålder
öfverste. Han utmärkte sig under finska kriget och flyttades mellan åtskilliga
regementen, tills han 1802 blef
generalinspektör för infanteriet i Sverige och
1805 generallöjtnant. I onåd på grund
af sitt, visserligen lyckade återtåg till
Stralsund 1807, användes han icke
vidare, så länge Gustaf IV Adolf satt
vid statsrodret.

Wrede hade börjat sin
verksamhet med att bestrida giltigheten af
Gripenbergs åtgärd att bortgifva
förråden, enär dessa icke stodo till hans
förfogande. Den driftige
arméintendenten Klingstedt hade emellertid på
eget bevåg begifvit sig till Skellefteå,
där han afvisade de ryska tjänstemän,
som infunno sig för att mottaga
förråden. Genom sin kraft och sin
verksamhet lyckades han uppdrifva så
mycket hästar, att förråden hunno
undanföras. De i Luleå upplagda hade på
god tro blifvit utlämnade, och
förråden i Piteå gingo äfven förlorade.
För att gifva mera eftertryck åt sitt
beslut befallde Wrede Cronstedt att rycka norrut med 4:e brigaden. I slutet af april
uppbådades Helsinge och Jämtlands regementen från rotarna och samlades i Hernösand.

I början af april lämnade 4:e brigaden sina omkring Nordmaling belägna
kvarter och tågade under Fahlanders befäl till Umeå. Här måste man emellertid
stanna, enär lifsmedel voro omöjliga att få längre norrut och dragare saknades för att
släpa med dylika från Umeå. Endast en mindre afdelning bestående af Vasa bataljon,
Västerbottens lifbataljon, som stött till, 20 volontärer och 30 karelska dragoner,
tillsammans 650 man under öfverstelöjtnant Furumarks befäl tågade vidare till Skellefteå.
Något senare sändes Duncker med Savolaks jägarbataljon, 200 man stark, till Löfånger.


Större delen af april månad tillbragte Schuvalovs trupper i trakten af Torneå
med ett avantgarde framskjutet till Luleå. Kölden, bristen på lifsmedel och väntan
på de förstärkningar, som voro sända till hans kår, föranledde detta uppehåll i
rörelserna. Slutligen den 30 april skedde uppbrottet med en styrka af endast 5,000 man,
delade mellan 16 bataljoner, 1 skvadron o. s. v. För marschen delades denna styrka
i tre grupper under Eriksson, Alexejev och Tutschkov IV, hvilka marscherade med
lämpligt afstånd mellan hvarandra. Tio bataljoner med tillsammans 3,000 man voro
ännu icke anlända men skulle i sinom tid bilda en fjärde grupp under generalmajor
Golovtzov. Den 8 maj inträffade hufvuddelen af de framryckande trupperna i Piteå.

Dagen förut insände Furumark noggranna uppgifter rörande fiendens styrka
och rörelser, och närmast med anledning häraf redogjorde Wrede i flera berättelser
till hertigen för den vanskliga ställningen på krigsskådeplatsen. Som isen fortfarande
låg utefter hela kusten, kunde alla ställningar utan svårighet kringgås, och då genom
hela Västerbotten icke leder mera än en genomgående landsväg, råkar hvarje
kringgången afdelning i ett mycket bekymmersamt läge. Sak samma blir förhållandet,
sedan isen brutit upp, därest fienden är herre på hafvet. För att hindra möjligheten
häraf begärde han därför uttryckligen afsändande af krigsfartyg till skydd för sin högra
flank. Innan dessa anländt, ansåg han sig icke kunna bortsända de i Hernösand
stående svenska regementena, enär denna stad inneslöt de största förråden i hela
Norrland och dess fall vore liktydigt med hela norra arméens försvinnande från
krigsskådeplatsen.

Den fara, som högste befälhafvaren ansåg hota hvarje på kustvägen stående
afdelning, skulle Furumark snart få vidkännas. Den 12 öfverlämnade en parlamentär
för vidare befordran ett från Eriksson till Cronstedt afsändt bref. Furumark beredde
sig nu på att blifva anfallen, men en del sjöartilleri och gevär hade ännu icke kunnat
undanföras. Den 14 infann sig en ny parlamentär med förfrågan, om icke svar på
Erikssons bref anländt från Cronstedt, samt med begäran att få bese Skellefteå kyrka,
»hvilken han låtit berätta sig vara vacker». Hans begäran blef naturligtvis afslagen,
men Furumark utdelade genast till manskapet lifsmedel för sex dagar, lämnade det
lilla, som återstod, åt bönderna, afsände trossen på stora landsvägen söderut samt
vidtog öfriga för återtåg erforderliga anstalter. Hans ställning på södra älfstranden
med byn framför sig var mycket obehaglig, därigenom, att fienden på isen hvar som
helst kunde öfvergå älfven eller kringgå dess mynning. Traktens utseende nödsakade
dessutom att utsträcka förpostlinien utefter en längd af 15 km.

Den 14 hade Schuvalov samlat hela sin styrka vid Storkåge, 10 km. från
Skellefteå. Där beslöt han att söka taga sin fiende hel och hållen till fånga. För
detta ändamål uppbröt Alexejev med vid pass 2,500 man strax före midnatt och gick
ut på isen på den här inskjutande hafsviken. Långs denna och rundt om den mellan
sagda vik och älfven utskjutande udden styrde Alexejev sitt tåg mot den på södra
sidan om älfmynningen invid landsvägen belägna byn Yttervik, dit han hade omkring
30 km. Den andra hälften af truppstyrkan skulle först på morgonen uppbryta och i
fronten anfalla fienden, hvarvid Erikssons förtrupper under öfverstelöjtnant Karpenkov
— han som studerade kyrkobyggnader — skulle söka att genom öfverraskning
bemäktiga sig bron.

Kl. 8 på morgonen den 15 mottog Furumark från den vid Boviks udde, på
norra älfstranden, stående fältvakten underrättelse, att en betydande fientlig kolonn
syntes komma anryckande ute på isen, utan att man kunde uppfatta dess styrka.
Furumark sände genast en officer att taga närmare reda på förhållandet och anordna
fältvaktens återtåg söderut. Han tog nu i öfvervägande, om han för sitt återtåg borde
välja en inre väg,
som från Skellefteå
gick rakt söderut
förbi Burträsk och
60 km. från
Skellefteå inlöpte i stora
vägen. Men om
än något kortare
än den andra, var
denna väg mycket
dålig och nu fylld
med smältande
snö. Genom att
välja den skulle
han dessutom 
lämna stora vägen i
fiendens okvalda besittning och prisgifva trossen. Han beslöt därför att följa stora
vägen och trodde sig ännu äga god tid att undkomma.
<img r>Utsikt vid Skellefteå.</img>

Kl. 9 återkom den utsände officern och bestyrkte uppgiften om ryssarnas
framryckning på isen. Nu indrogos genast alla fältvakter, men i detsamma anföllos
de med häftighet. Under fientlig beskjutning upprefs den 240 meter långa bron så
mycket, att den icke kunde befaras af hästar eller kanoner. Men de ryska
infanteristerna gingo på isen öfver älfven, och den ringa svenska skaran nådde med nöd
södra älfstranden. Väl uppkommen här, fortsatte den återtåget på den mellan
stranden och skogen inklämda vägen. Med jämn marsch och under strid med de
förföljande hann den lilla skaran till Innervik, omkring 12 km. från Skellefteå, då en från
Schuvalov sänd parlamentär mötte och uppmanade den svenska befälhafvaren att gifva
sjg, enär han vore afskuren af en betydande styrka. Furumark vägrade inlåta sig i
underhandling och lät truppen taga ut stegen. Det dröjde emellertid icke många 
ögonblick, förr än anmälan ingick, att trossen var tagen. 20 karelska dragoner sändes då
åstad att söka återtaga den; marschen fortsattes, och nya parlamentärer afvisades.
Snart stötte teten på Alexejevs hufvudkrafter och fann vägen spärrad af fyra gapande
kanonmynningar. Nu infunno sig nya parlamentärer både från dem, som spärrade
vägen, och från dem, som förföljde. Det hade varit dårskap att låta skjuta sönder
den lilla skaran, utan, sedan Furumark öfvertygat sig om den mötande fiendens stora
öfverlägsenhet, afslog han vasagossarnas begäran att få bryta sig väg med bajonetten
och inlät sig i underhandling. Denna ledde till en konvention af innehåll, att
trupperna skulle återvända till Skellefteå för att där aflämna gevär och kanoner men
återfå sin tross, att finnarna skulle återvända till sina hemorter och under vägen dit
åtnjuta underhåll, hvarjämte officerarna till krigets slut skulle åtnjuta löner och
boställen, att officerarna vid de svenska trupperna på sitt hedersord tills vidare skulle
kvarstanna i Skellefteå. Striden hade kostat svenskarna 1 officer och 130 man i döde
och sårade. Några officerare och ett fyrtiotal västerbottningar lyckades undkomma
genom skogarna.

I sin berättelse till hertigen yttrade Wrede, att »Skelleftedetaschementets olycka
är en af de händelser, som ej stått i mänsklig makt att förekomma». Hade isen icke
burit, eller hade ryssarna brutit upp senare på natten, skulle Furumark utan tvifvel
hunnit undan. I detta fall var hans ställning omöjlig att bibehålla gent emot den
öfvermakt, som nu hotade honom, och hvars styrka icke var honom obekant.<footnote>Bulletiner af den 17 och 23 maj och 10 juni, Montgomery, II sid. 230, 
Aminoff, sid. 118, Burman, sid. 101, Michailovskij-Danilevskij, sid. 170 (med karta).</footnote>

Duncker hade hört skotten från Skellefteå men med sin ringa styrka icke
kunnat ingripa i striden. Senare på dagen hotades han af ryska afdelningar men
drog sig helskinnad undan till Nyby.

Den 16 på morgonen mottog Cronstedt en af Furumark strax efter ryssarnas
framryckning afsänd anmälan om förhållandet. Han befallde då Fahlander att med
båda Savolaks infanteribataljonerna (bortåt 500 man) och 2 kanoner, som funnos i
staden, afgå norrut. I Umeå hade han kvar endast 100 österbottningar och en 300
man stark bataljon af tillfrisknade från olika svenska regementen. Den 18 nådde
Fahlander Djekneboda, trädde i förbindelse med Duncker och kvarstod där till den 23.

Vid underrättelsen om Furumarks olycka befallde Wrede Döbeln att afresa till
Umeå och öfvertaga befälet efter Cronstedt, som till följd af sitt icke läkta sår flere
gånger begärt att få träda ur verksamhet. Wrede hyste fortfarande fruktan för anfall
från sjösidan och ansåg sig nödsakad att förlägga försvarets tyngdpunkt till
Ångermanland. Han anbefallde därför Döbeln att icke äfventyra trupperna vid Umeå utan
vid fientligt anfall draga sig tillbaka äfven med uppoffring af förråden.

När Döbeln kom till Umeå och såg, hvilka stora förråd där lågo hopade,
beslöt han emellertid genast att rädda dem. Landvägen var detta omöjligt till följd af 
brist på hästar. Viken låg ännu hårdt frusen, och handelsfartygen voro aftacklade.
Döbeln befallde genast, att tio fartyg skulle upptacklas och isen sågas upp, och snart
var man fullt i farten med att lasta fartygen. Och öfver allt märktes den lille
generalens vakande öga och nitiska ingripande.

Det viktigaste var emellertid att hålla ryssarna på afstånd. Ehuru de till stor
förvåning hållit sig stilla allt sedan Skellefteåstriden, kunde de bryta upp när som
helst, och då skulle Döbelns ringa truppsmulor nödgas försvinna. Verksammare
medel måste därför tillgripas, och Döbeln valde det, som han redan med sådan
framgång använde på Åland; han började underhandla. Den 23 skref han till Schuvalov,
att freden enligt all sannolikhet snart skulle afslutas på villkor af Finlands afträdande,
hvarför vidare blodsutgjutelse vore alldeles onödig; vidare föreslog han, att stillestånd
skulle afslutas på fjorton dagar eller till den 6 juni, under hvilken tid svenskarna i
små dagsmarscher skulle utrymma Umeå. Schuvalov, som i likhet med sina
ämbetsbröder erhållit sträng befallning att icke vidare afsluta något stillestånd, svarade artigt,
att han icke vore obenägen för en öfverenskommelse, enligt hvilken svenskarna den
29 skulle utrymma Umeå, där ryssarna följande dag kunde inrycka. För att vidare
rådpläga sände han öfverste Berlire till Umeå. Efter lång öfverläggning afslöts med
denne den 26 en konvention, enligt hvilken Umeå den 31 maj skulle utrymmas af
svenskarna, hvilka den 3 juni borde öfverskrida gränsen till Ångermanland; den 1
juni ägde ryssarna intåga i Umeå, dock skulle alla fientligheter inställas till den 6
juni. De sjuke skulle kvarlämnas i Umeå och, hvad de svenska beträffade, förses
med lifsmedel för en månad och efter tillfrisknandet frigifvas.

Den 26 voro redan de flesta lastade fartyg på väg utför älfven mellan isbitarna,
och den 30 hade sju fartyg anländt till Hernösand. Stor var både Döbelns och
Wredes glädje. Den förre hade räddat förråd till 300,000 riksdaler bankos värde
jämte 31 kanoner; den senare fick dessa till sina truppers underhåll, såg fienden
beröfvad dem och var befriad från alla bekymmer rörande Umeå och 4:e brigaden. I
långsamma marscher gick denna tillbaka till Nordmaling och utsatte sina förposter
bakom Öre älf.

Öfverbefälhafvaren öfver ryska hären Barclay de Tolly, till hvilken Schuvalov
sändt Döbelns bref, svarade genast, att stillestånd icke borde slutas utan kriget med
kraft fortsättas. Dock blefve det nödvändigt att efter Västerbottens intagande stanna
för att ordna underhållet, hvilket mötte stora svårigheter, sedan ryssarna gått miste
om förråden i Umeå, och bereda sig på kommande företag. De ryska trupperna
fördelades också i hela landskapet, och förposter framskötos till Öre 
älf.<footnote>Bulletin af den 10 juni, Anteckningar om Döbeln, III sid. 5, Montgomery, II 
sid. 240, Aminoff, sid. 122, Burman, sid. 109, Michailovskij-Danilevskij, sid. 171.</footnote>

Under den tid af hvila, som nu inträdde, omdelades 4:e eller finska brigaden
så, att hela Savolaks infanteri sammanslogs till en bataljon, som kallades Savolaks 
1:a fältbataljon och fick öfverstelöjtnant v. Törne till chef, att återstoderna af 
Savolaks och Karelens jägare förenades till Savolaks 2:a fältbataljon under öfverstelöjtnant
Duncker, att alla öfriga finska spillror och tillfrisknade soldater bildade Österbottens 
fältbataljon under major v. Essen, alla tillfrisknade af svenska regementen Svenska
fältbataljonen under finska officerare med öfverstelöjtnant Bosin såsom chef. Brigaden
fördes fortfarande af öfverste Fahlander, som blifvit adlad med namnet Edelstam.
Men öfver honom fördes befälet af Sandels, som efterträdt Döbeln, sedan denne till
följd af sjuklighet återgått till sitt förra befäl i Sundsvall. Till brigaden hörde 
ytterligare 50 finska dragoner och 6 sexpundiga kanoner, och dess hela styrka öfversteg
icke 1,200 man. Norra fördelningens svenska brigad utgjordes fortfarande af Helsinge
och Jämtlands regementen, 130 man Nylands dragoner, några kanoner och det af
Wrede uppbådade landtvärnet i Västernorrlands och Gefleborgs län. 

Finska brigaden var förlagd bakom Öre älf, hvars tre öfvergångar skyddades
af lika många små fältvakter. Brigadkvarteret var förlagdt i Lefvars gästgifvaregård,
Sandels kvarter vid Olofsfors.

I slutet af juni uppträdde slutligen i Bottenhafvet två svenska fregatter och en
brigg. Härigenom föranleddes Wrede att den 25 juni låta svenska brigaden med 3
bataljoner (ena Helsinge- kvarlämnades) och 2 kanoner framrycka till Olofsfors, där
han uppslog sitt kvarter. Svenska fältbataljonen öfverfördes nu till svenska brigaden,
hvilken fortfarande stod under chefens för Jämtlands regemente, öfverste Gyldenstolpes
befäl. Hela den samlade fördelningen räknade knappast mera än 2,000 man.

På ryska sidan hade Schuvalov på grund af sjuklighet nödgats lämna befälet
till Alexejev; han kvarstannade likväl i Umeå. Ankomsten af de svenska
örlogsfartygen bragte ryssarna i stort trångmål, enär deras förbindelser med de finska
sjöstäderna blefvo afbrutna och de ständigt kunde befara landstigning i sin rygg. Det
enda örlogsfartyg, som ryssarna förmådde afsända hit norrut, vågade sig efter en strid
med de svenska fartygen icke längre till sjös. Till råga på olyckan kom
midsommarflödet, hvilket afbröt all förbindelse öfver älfvarna och förstörde den af ryssarna med
otrolig möda byggda flottbron öfver Ume älf. De flesta söder om sagda älf stående
trupper måste flyttas till dess norra strand och andra förstärka besättningen i städerna.
Alexejev började slutligen förtvifla om utgången och yttrade den 28 juni i en berättelse
till öfverbefälhafvaren, att han med den yttersta bedröfvelse motsåg den stund, då
han skulle se sig nödsakad att öfvergifva det i besittning tagna landskapet.

Sandels, som genom sina kunskapare ägde god kännedom om förhållandena
på ryska sidan, beslöt draga fördel af ryssarnas närvarande trångmål och bemäktiga
sig trakten intill Ume älf. Wrede gaf dock endast motvilligt sitt bifall härtill. Sedan
en flottbro vid Håknäs blifvit utlagd öfver Öre älf, gick öfverste Edelstam under
natten till den 1 juli med finska brigadens tre finska bataljoner och två kanoner öfver
älfven och fortsatte till Hörnefors bruk, dit Sandels följande dagen, den 2, anlände
<img><b>Döbeln räddar förråden i Umeå.</b>
<i>J. HÄGG.</i></img>




med svenska bataljonen. Vid underrättelsen om, att ryssarna besatt byn Södermjöle,
vid pass 10 km. från Hörnefors, och förde trupper öfver till södra stranden af Ume
älf, under det arbetet med brobyggnaden oafbrutet fortgick, lät han brigaden rycka
fram för att drifva undan ryssarna. Desse voro ute i liknande afsikt med hänsyn till
svenskarna. Den täta skog, som omgaf vägen, nödgade brigaden emellertid att stanna,
hvarefter 50 savolaksare och 8 dragoner under major Ehrenroths befäl utsändes att
spana. Snart påträffades fiender, hvilka drefvos undan till närheten af Södermjöle,
där Ehrenroths skara råkade i ett bakhåll men räddade sig genom att kasta sig in i
skogen. Dragonerna skyndade tillbaka med budskap om det timade, men ryssarna
följde tätt i deras spår och trängde på så häftigt, att Edelstam måste draga sig
tillbaka till Hörnefors, där trupperna förlades bakom älfven under skydd af en 2-3 km.
från bron framskjuten fältvakt.

Följande dag, den 3, anföllo ryssarna fältvakten men blefvo efter en kort strid
tillbakadrifna af tre bataljoner. Härefter återtogs på ömse sidor den förra ställningen.
På aftonen denna dag inträffade återstoden af svenska brigaden jämte 6 kanoner.

När Sandels nu tydligen märkte, att ryssarna förekommit honom, och att hans
företag sålunda måste anses förfeladt, borde väl klokheten bjudit att draga sig tillbaka
till den förut innehafda ställningen bakom Öre älf. Vid Hörnefors, där man nu
uppehöll sig, fanns ingen ställning. Den omkring 50 meter breda ån, som på flera ställen
kunde öfvervadas, rann genom ett slätt land, helt och hållet uppfylldt af skog, som
nästan öfver allt sträckte sig ända fram till åstränderna. Endast på västra sidan om
landsvägsbron drog skogen sig något tillbaka. På andra, östra sidan bron reste sig
kyrkan, och knappa 1,000 meter söder om denna märktes Hörnefors bruk med dess
många byggnader (se kartan sid. 455). Ett stycke längre ned låg Hörne såg, och
omkring 1,000 meter från denna aflämnade ån sitt vatten till hafvet. Knappa 2,000
meter ofvanför landsvägsbron ledde en skogsväg på en klen bro vid Hörnehammar
öfver ån. För öfrigt kunde hela ställningen kringgås på en öfver Häggnäs ledande
väg, som flöt in i stora landsvägen vid Ängersjö, 5 km. från Hörnefors.

Vid Hörnefors tillbragte Sandels med den nära nog samlade norra fördelningen
i all sköns lugn den 4 och 5 juli, under hvilken senare dag trupperna förseddes med
lifsmedel från ett vid åmynningen förtöjdt fartyg. Fältvakten på landsvägen hade blifvit
aflöst af Jämtlands regemente. Öster om åmynningen stod en 50 man stark
fältvakt ur Savolaks 1:a fältbataljon och framför Hörnehammar en dubbelt så stark dylik
ur 2:a bataljonen. Framför kyrkan hvilade svenska bataljonen, bakom bron artilleriet
och sedan utefter landsvägen i ordning 1:a och 2:a Savolaksbataljonerna, Österbottens
bataljon och svenska brigaden. Sandels hade sitt högkvarter vid Hörnefors bruk.
Om fienden ägde man icke stor kännedom men visste åtminstone, att han var nära,
ty fältvakternas patruller blefvo oupphörligt afskurna i skogen och lyckades endast
på långa omvägar smyga sig undan.



Alexejev hade gifvit generalmajor Kosatschkovskij i uppdrag att med 10 
bataljoner, något kavalleri och kosacker samt 4 kanoner (sålunde föga mera än 3,000
man) öfverfalla svenskarna. Framemot aftonen den 5 afmarscherade trupperna från
Södermjöle, och under vägen afdelades öfverstelöjtnant Karpenkov att med 2
bataljoner inslå vägen öfver Hörnehammar.

Julinattens aftontöcken hade just börjat utbreda sig öfver dalgången, och luften 
fylldes af ljudet från psalmsången i de olika bivackerna, när skott förnummos från
den vid landsvägen stående fältvakten. Man fäste ingen uppmärksamhet därvid, men
de hördes ånyo, och så brakade en våldsam eld lös. Intet tvifvel, att icke fienden
beredt en oangenäm öfverraskning. I Sandels' högkvarter voro åtskilliga officerare
inbjudna; man satt som bäst till bords, när skotten lockade bordsgästerna till
fönstren, från hvilka man öfver den närmaste skogen upptäckte Umeå-vägen. Intet
tvifvel, ryska kolonner ryckte fram. Det dröjde icke heller länge, förr än budskap
anlände från Hörnehammar, att ryssarna äfven där nalkades. Det gällde nu för litet
hvar att sätta sin person i säkerhet. Alla rusade också ofördröjligen ned på gården.
Somliga fingo fatt på sina hästar och redo i hast till bron; andra sprungo på egna
ben, officerare, trosskuskar, bruksarbetare och bönder i en oredig massa. Sandels'
packvagn kom jämte en del andra trossfordon undan, men hans bordservis och
åtskillig annan tross måste prisgifvas åt kosackerna, som från skogen störtade sig rakt
på bruket.

När Sandels andfådd och förargad nådde bron, tedde sig därstädes en brokig
tafla. Jämtländingarna i fullt återtåg från sin fältvaktsställning, hack i häl följda af
ryssarna, som skyndsamligen utbredde sig åt båda sidor för att afskära så många som
möjligt af de i återtåg stadda; svenska bataljonen, som lämnat sina packningar i sticket,
i liflig eldgifning för att upptaga de vikande och hejda förföljarna.

Vid bron hade anmälan redan ingått, att ryssarna trängde fram öfver
Hörnehammar, och skottväxling gaf tillkänna, att striden redan upplågat nedåt åmynningen.
Sandels befallde genast Savolaks 1:a bataljon att upptaga fältvakten på högra flygeln,
hvilken gått öfver ån på ett vad. Midt emot bruket utvecklades återstoden af
jämtländingarna och Helsingebataljonen; bakom bron ställdes Duncker med sin 2:a
Savolaksbataljon och två sexpundiga kanoner — för flera fanns icke plats —, och Österbottens
bataljon skyndade till Hörnehammar. All tross sändes tillbaka till Ängersjö och
Håknäs, och något senare följde den icke användbara delen af artilleriet under
betäckning af Savolaks 1:a bataljon, som fick i uppdrag att hindra en kringgående
rörelse af fienden öfver Häggnäs. 

Ryssarnas utveckling skedde mycket hastigt, och inom få ögonblick var striden
i full gång. I den lugna sommarnatten förde ingen fläkt bort krutröken, utan den
insvepte snart hela stridsplatsen i en ogenomtränglig slöja. Svenska bataljonen drog
sig småningom öfver bron, och under 1 1/2 timme afvisade den i förening med
Dunckers savolaksare och de båda kanonerna ryssarnas alla försök att tränga fram på
bron eller att vada genom ån. Norrifrån hördes skotten dock allt närmare. Essen
hade mött ryssarna redan, innan han nått Hörnehammar, och de trängde honom
sedan långsamt tillbaka.

<img r>Striden vid Hörnefors.</img>

Under slika
förhållanden ansåg Sandels
återtåg oundvikligt. Det fick
anträdas från båda
flyglarna börjande med den
högra och skulle skyddas
av Dunckers bataljon.
Edelstam gaf vid
skilsmässan Duncker det rådet
att icke stå kvar för länge,
emedan ryssarna hvarje
ögonblick hotade
norrifrån. Långsamt och
under oafbruten eld
anträddes och utfördes återtåget,
hvarvid Duncker med sin
bataljon ihärdigt bibehöll
sin ställning — om med
eller utan afsikt torde vara
omöjligt att afgöra — och
sålunda blef alldeles skild
från de öfriga trupperna.
Då ryssarna både
norr- och söderifrån — de hade
nu gått öfver vid Hörne
— hotade afskära Duncker,
som icke såg något genom 
krutröken, skickade Sandels sin unga adjutant Montgomery — krigets skildrare -
med befallning till honom att skyndsamt verkställa återtåget. Montgomery lyckades
verkligen komma fram men var nära att rida omkull Duncker, som snäsigt mottog
honom. Ett ögonblick härefter stodo ryssar i Dunckers väg — det var Karpenkovs
kolonn — och en man trädde fram med uppmaning till honom att gifva sig. I stället
befallde Duncker genast eldgifning. Ryssarna lade äfven an, och för första salvan
sjönk Duncker träffad till marken. De närmast stående fattade honom under armarna,
men han svarade: »lämna mig och rädden eder själfva», hvilket äfven lyckades större 
delen af bataljonen. Duncker bars efter stridens slut af ryska soldater till bruket, där
han efter några timmar afled, ännu icke 35 år gammal.<footnote>F. Cygnæus uppgifver 
(i »Bilder ur förgångna tiders lif, I, Joachim Zachris Duncker och
hans omgifning», sid 275) efter ögonvittnens bestämda uppgifter, att Sandels, då han red öfver bron
och fick se Duncker med dennes folk bakom vedtrafvarna, gaf luft åt sin förtret och sin
vrede genom att tillkasta honom det föga betänkta yttrandet: »hvad, är öfverstelöjtnanten rädd?»
hvarpå den tillfrågade lugnt svarade »det har jag aldrig varit!» Dessa ord grämde honom
sedermera och förmådde honom att icke utan uttrycklig befallning anträda återtåg och att följaktligen
för länge hålla sin ställning. Denna tilldragelse, som man skulle önska, att Sandels haft ogjord,
upprepas af Rancken (i »Fänrik Ståls hjältar») och af flera senare författare.

När Sandels efter striden fick höra att Duncker stupat, sände han en parlamentär till
ryska förposterna med begäran att utfå hans lik. Härpå lät Alexejev svara, att, om denna begäran
framställdes endast för att värdigt begrafva den fallne, vore han lika villig att verkställa detta.
Duncker begrovs med stor ärebetygelse på kyrkogården i Umeå, och vid hans sida nedlades
ryske kosacköfversten Aerekov, som äfven fallit i striden. Den på hans graf resta vården förstördes
vid Umeå kyrkas brand 1887 och ersattes tio år därefter med ett varaktigare minnesmärke, som
aftäcktes den 5 juli.

På den plats, där Duncker föll, restes 1874 på en gräsbevuxen kulle en minnesvård, hvars
utseende framgår af ofvanstående bild.</footnote> Bataljonen fortsatte
återtaget och lyckades om än i någon oordning uppnå hufvudstyrkan.

<img>Minnesvården öfver Duncker vid Hörnefors.</img>

Återtåget fortsattes, till dess alla trupper åter voro bakom Öre älf, hvarefter
den före framryckningen nyanlagda bron upprefs. Svenska brigaden förlades långs
älfven och skötte förposttjänsten med en bataljon; finska brigaden förlades i kvarter 
kring Nordmaling. Ryssarnas förföljning upphörde vid Ångersjö, hvarefter de synas
hafva gått tillbaka till sina förra kvarter.

Striden hade kostat svenskarna 10 officerare och 150 man, af hvilka en del
råkat i fångenskap; ryssarna erkänna en förlust af 180 man. Striden var utan allt
ändamål för svenskarna, och man kan i truppernas ställning vid Hörnefors svårligen
igenkänna den Sandels, som vi lärt känna i Savolaks.<footnote>Bulletin af den 15 juli 
och tillhörande rapporter (Sandels' rapport tål dock vissa jämkningar rörande stridens 
uppkomst), Montgomery, II sid. 247, Aminoff, sid. 126, Burman, sid. 113,
Michailovskij-Danilevskij, sid. 173.</footnote>

<img>Duncker såras i striden vid Hörnefors.</img>

Vid tiden för dessa händelser inträffade ytterligare 2 fregatter, 1 engelsk
korvett och 6 mindre fartyg i dessa farvatten, hvarigenom ryssarnas belägenhet med
afseende på lifsmedelstillgången blef mycket obehaglig. Visserligen gjorde de ryska
befälhafvarna stora utskrifningar af födoämnen,<footnote>Regnér: Kriget och tillståndet 
i Västerbotten 1809, sid. 40 m. fl. ställen.</footnote> men där intet fanns, kunde omöjligt
något tagas. När Sandels den 12 juli begärde ett samtal med Alexejev, sände denne
i sitt ställe öfverste Theil och tycktes vara ganska angelägen om åstadkommande
af ett stillestånd på det villkor, att svenska krigsfartyg icke skulle få öfverskrida en 
mellan Vasa och Umeå dragen linie. Om stilleståndets ingående synes ingen
öfverenskommelse blifvit afslutad, enär båda befälhafvarna skulle rådfråga sina öfverordnade,
men den ryska historieskrifvaren omtalar, huru ryssarna i skydd af detsamma kunde
från de finska hamnarna förse trupperna med lifsmedel.<footnote>Michailovskij-Danilevskij, 
sid. 176.</footnote> För öfrigt förflöt allt lugnt en god tid bortåt.

*

Vid denna tid hotade från norska sidan en fara, som kunnat blifva stor.

Danska konungen saknade ingalunda lust att under vintern öfverföra sina
trupper till Skåne men såg sig ur stånd därtill. I det stället uppmanade han gång
efter annan befälhafvaren för den i Norge stående hären, prins Kristian August att
utveckla verksamhet, men, äfven om dennes stridskrafter utgjort mera än 7,000 illa
utrustade soldater, skulle han haft föga lust att afbryta sin långa overksamhet, enär
han på goda skäl hoppades snart blifva vald till tronföljare i Sverige. För att likväl
icke alldeles bryta mot erhållen befallning ålade han generalmajor v. Krogh, som förde
befälet nordanfjälls, att i början af juli från Trondhjemstrakten infalla i Jämtland och
från Rörås i Härjedalen. Den 10 juli ryckte en 1,800 man stark härafdelning in i Jämtland.

I slutet af juni inkommo till svenska högkvarteret de första underrättelserna
om norrmännens förehafvande, och man befarade, att 4-5 tusen man skulle rycka
fram från norska sidan. Att möta denna fara fanns den under Döbelns befäl stående
fördelningen, hvilken för tillfället utgjordes af endast och allenast en 280 man stark
bataljon af Helsinge regemente. Denna skickade han genast i väg från Sundsvall till
Jämtland och befallde den i Gefle förlagda landtvärnsbataljonen från Dalarna att afgå
till Härjedalen. Tillika skref han till konungen — hertig Karl hade den 5 juni blifvit
utropad till konung — och begärde skyndsamligen förstärkningar. Regeringen tog
dock saken lugnt men skickade honom från kustarméen en bataljon lifgrenadierer
och ett sexpundigt batteri samt något senare Kalmar regemente med dess båda
bataljoner.

Fälttåget i Jämtland blef dock af kort varaktighet. Den 16 juli besatte
norrmännen Hjerpe skans, under det Helsingebataljonen inträffade vid Östersund.
Samtidigt fick Krogh af prinsen underrättelse om ett rykte, enligt hvilket sex veckors
stillestånd skulle vara afslutadt mellan svenska och ryska härarna. Med anledning
däraf afbröt han sin framryckning och inställde helt och hållet inbrottet i Härjedalen.
Döbeln ökade småningom sin styrka, och, då han den 24 fick underrättelse om, att
hans motståndare fått befallning att återvända till Norge, beslöt han att gå anfallsvis 
till väga, fastän hans styrka ännu icke utgjorde mera än 900 man. Norrmannen
förekom dock stöten genom att öppna underhandlingar. Döbeln, som fått
underrättelse om prinsens den 18 skedda val till tronföljare, beviljade stillestånd under
villkor, att norrmännen ofördröjligen skulle återvända till sitt land. Härmed var
detta korta fälttåg slut, sedan Döbeln enligt Wredes vitsord därunder »visat en lika
stor activitet som försiktighet och klokhet».<footnote>Bulletin af den 31 juli, 
Anteckningar om Döbeln, III sid. 26, Meijer: Kriget mellan Sverige och Danmark 1808-9, sid. 189.</footnote>

<img>Duncker-monumentet i Umeå.</img>

</chapter>
<chapter name="Säfvar och Ratan.">
<h1>SÄFVAR OCH RATAN.</h1>

AUGUSTI.

<img l>Ett krigsminne från Ratan.</img>

Den viktigaste af de uppgifter, som förelågo den
nya svenska regeringen, var att få fred med
Ryssland, och i denna fråga pågick allt
fortfarande en liflig skriftväxling mellan båda ländernas
utrikesministrar. Den ryska vägrade alltjämt att
mottaga några svenska underhandlare, förr än
svenska regeringen godkänt de af den ryska
uppställda villkoren. Slutligen den 4 juli svarade
svenska utrikesministern grefve Engeström på
Rumjanzevs senaste skrifvelse af den 24 juni, att
hans hof visserligen icke förkastade de grunder,
hvilkas antagande ryska regeringen uppställt såsom
villkor för svenska underhandlares mottagande, men att det ansåg »några detaljer
däraf» vara af natur att kräfva ytterligare öfverläggning, hvilken endast kunde ske
genom ömsesidigt meddelande. Härpå svarade Rumjanzev den 19 juli, att kejsaren
medgifvit ett möte i Fredrikshamn mellan Stedingk och den ryska utrikesministern,
på det den förre skulle få tillfälle att närmare utveckla i fråga varande »detaljer».
Till följd häraf afreste Stedingk den 2 augusti, åtföljd af öfverste Skjöldebrand, samt
anlände den 9 till Fredrikshamn, där han före sig fann Rumjanzev och förra ryska
sändebudet i Sverige Alopæus.<footnote>Bergman-Schinkel, V sid. 98.</footnote>

Att Finland måste uppgifvas, var en gifven sak, men man ville icke gärna
afstå från den del af Västerbotten, som låg mellan Kemi och Kalix älfvar, och icke
heller från Åland. Man sökte något medel att få ryssarna att sätta ned sina
fordringar, och man fann då på den vanligen så kallade expeditionen till Västerbotten,
med hvilken man afsåg att sjöledes föra en tillräckligt stor truppstyrka till
Västerbotten och att landsätta den i den där varande ryska härafdelningens rygg för att i
förening med Wredes afdelning besegra densamma eller taga den fången.

Detta företag möjliggjordes genom den omständigheten, att svenska och
engelska flottorna i förening fullständigt behärskade Östersjön.


Utan den engelska hjälpen hade svenska flottan icke förmått uträtta mycket
dels af brist på penningar, dels emedan personalen af sjukdom blifvit betydligt
minskad. Lyckligtvis inträffade en stor engelsk eskader under amiral Saumarez' befäl
redan den 6 maj vid Göteborg. Sedan en del däraf blifvit kvarlämnad i Kattegat för
att skydda Sveriges västra kust, fortsatte återstoden till Östersjön, och den 4 juni
inseglade amiralen med 10 linieskepp och 17 öfriga fartyg i Karlskronas hamn. I
midten af månaden fortsatte han färden till Finska viken och lade sig med flottan
utanför Reval. Ryska örlogsflottan höll sig innanför Kronstadt, den stora
skärgårdsflottan i Åbo skärgård med mindre afdelningar vid Hangö och Porkala uddar samt i
Sveaborg. Engelsmännen afskuro alla
förbindelser inom skärgården för ryska
flottan och utkämpade några mindre
strider utan egentlig betydelse. Först
sent blefvo de ryska eskadrar färdiga,
hvilka skulle utrustas i Vasa och
Uleåborg, hvarför en fregatt och några
kanonslupar från Åboskären sändes till Vasa.

<img r>Öfveramiralen friherre J. Puke.
Efter en litografi af <sp>Cardon</sp>.</img>

Svenska skärgårdsflottan
utrustades, så tidigt sig göra lät. Större
delen af den i Göteborg förlagda
eskadern afgick i midten af juni till
Öresund för att aflösa Hjelmstjernas
därvarande eskader, hvilken flyttades till
Stockholms- eller, rättare sagdt,
Upplandsskären. Där samlades under maj
och juni månader de till ett hundratal
uppgående skärgårdsfartygen, som
öfvervintrat i Stockholm. Öfver denna
flotta jämte Lagerbjelkes eskader, som
kryssade i Bottniska viken, förde vice
amiral Cederström högsta befälet.<footnote>Mankell, II sid. 390, 
Michailovskij-Danilevskij, sid. 173.</footnote>

Förutom den i Ångermanland stående norra fördelningen utgjordes Sveriges
i fält stående stridskrafter på våren 1809 endast af västra och kustarméerna, af hvilka
den förra — en del af denna kvarstod ännu i Stockholmstrakten — med inberäkning
af kommenderade och sjuke uppgick till närmare 17,000 man, under det den senare
knappast räknade 3,000, hvaraf en del landtvärn,<footnote>Svenska krigsmaktens styrka, 
n:r 604-609.</footnote> ehuru landtvärnet efter
regeringsförändringen skulle upplösas. I den mån faran från väster minskades, under det 
ryssarnas åtgöranden hufvudsakligen togo uppmärksamheten i anspråk, öfverfördes allt
mera trupper från västra arméen till kustarméen.

Den första tanken på ett företag till Västerbotten lär hafva framställts af G. M.
Armfelt, hvarefter Adlersparre, som nu blifvit statsråd och en betydande man, tog
saken om hand. Största svårigheten bestod i att finna ledaren af det viktiga
företaget. Först ifrågasattes Adlercreutz, hvilken kanske lyckats bättre på egen hand
än under Klingspors tillsyn, men han var nu generaladjutant för arméen, och
Adlersparre fruktade honom såsom medtäflare om makten, hvarför han med ränker
och konstgrepp, på hvilka denna tid var särdeles rik, bragte det därhän, att
öfveramiralen Puke fick sig anförtrodd ledningen af företaget i dess helhet, under det
general Wachtmeister, som redan förde befälet öfver kustarméen, skulle med större
delen af densamma verkställa själfva utförandet.

Friherre Johan Puke var visserligen en 58 års man — född den 27 februari 
1751 — men hade bibehållit ungdomliga kropps- och själskrafter. Efter att under
många år hafva seglat på utländska fartyg blef han 1783 kapten vid svenska
örlogsflottan. Kriget med Ryssland gaf honom flera tiilfällen att utmärka sig, och 1794
blef han konteramiral, 1802 viceamiral och året därpå befälhafvande amiral i
Karlskrona. Utnämnd till amiral 1808, fick han nu, den 17 juli, graden af öfveramiral och
upphöjdes samtidigt i friherrligt stånd. Puke var en synnerligen dugande man, en
lugn, omtänksam och handlingskraftig befälhafvare på sjön, men han förutsåg själf
det betänkliga i att från sitt fartyg leda två landthärars rörelser, ty Wrede ställdes
också under hans befäl, ett förhållande, som dock till skada för saken snart upphörde.

Grefve Gustaf Wachtmeister tillhörde en af Sveriges förnämligaste släkter och
hugnades med sådan utmärkelse, att han, som började sin bana vid Kronobergs
regemente och en tid tjänstgjorde i preussiska hären, redan vid 30 års ålder nådde
öfverstegraden. Under 1788-90 års krig skötte han sig berömvärdt, tjänstgjorde
såsom generaladjutant hos konungen och utnämndes på slagfältet vid Valkiala 1790
till generalmajor. Samma år chef först för Bohusläns och sedan för Södermanlands
regemente, steg Wachtmeister redan 1792 till generallöjtnant och blef efter
statshvälfningen 1809 general, hvarjämte han ställdes i spetsen för kustarméen. Han ansågs
skicklig och förfaren i en befälhafvares åligganden och hade under denna oroliga tid 
hållit sig utanför de politiska tvisterna.

Den här, som skulle utföra det viktiga företaget, och som fortfarande kallades
kustarméen, fick följande sammansättning:
<table o l>
<td c3><sp>1:a brigaden</sp>.
<td c3>Öfv. Fleetwood.
<td>2 <td c>batalj. <td>Södermanlands reg:te,
<td>3 <td c>„ <td>Jönköpings reg:te,
<td>1 <td c>„ <td>Västmanlands reg:te.
<td>
<td c3><sp>3:e brigaden</sp>. 
<td c3>Öfv. Löwenhjelm. 
<td>2 <td c>batalj. <td>Lifgrenadierreg:tet, rothålls, 
<td>2 <td c>„ <td><tab>„<tab> rusthålls, 
<td>2 <td c>„ <td>Upplands reg:te. 
<td>
<td c3><sp>2:a brigaden</sp>.    
<td c3>Öfv. Boije.
<td>1 <td c>batalj. <td>Drottningens lifreg:te,<footnote>Tyska värfvade regementen.</footnote>
<td>1   <td c>„     <td>Engelbrechtens reg:te,<footnote>Tyska värfvade regementen.</footnote>
<td>1 <td c>batalj. <td>Svea lifgarde,
<td>2   <td c>„     <td>Kronobergs reg:te.
</table>



Förutom dessa 17 bataljoner förekommo vanligen 3, nämligen en vid hvarje
brigad, bildade af brigadens jägare. Ur Lifgrenadierregementet uttogs emellertid inga
jägare, utan ersattes de af 50 man oberidne ur Lifgardet till häst. Af beridet kavalleri
medfördes endast 4 officerare och 54 underofficerare och manskap ur Lifgardet till
häst, afsedda till ordonnanstjänst vid högkvarteret och brigadstaberna. Artilleriet
utgjordes af två sexpundiga batterier
om 6 kanoner samt ett batteri med 4
haubitser. Om några fasta ställningar
behöfde bestyckning, ansåg man sig
kunna därtill erhålla kanoner från flottan.

<img r>Generalen grefve G. Wachtmeister.
Efter en oljemålning tillhörig grefve F. Wachtmeister på Tistad.</img>

Hela den styrka, som
inskeppades på flottan, uppgick till 234
officerare, 7,375 underofficerare och
manskap samt 229 kavalleri- och
artillerihästar, hvartill kom civil personal,
officersdrängar och officershästar.
Dessutom voro 989 man af arméen
anställda till tjänstgöring på
skärgårdsflottan.

Stor omsorg ägnades åt
truppernas utrustning, och ständerna
anslogo 200,000 riksdaler i veckan till
krigsomkostnadernas bestridande. För
att bibehålla hemligheten afbröts all
förbindelse med Åland.


För transporten anvandes dels
af örlogsflottan 2 linieskepp och 1
fregatt, dels af skärgårdsflottan tillsammans 52 fartyg af olika slag — båda flottorna
bemannade med omkring 2,500 man —, dels slutligen omkring 40 roslagsskutor och
några för kavalleriet och artilleriet särskildt förhyrda fartyg. Lifsmedel för två
månader medfördes på särskilda fartyg, hvarjämte två sjukfartvg, hvartdera försedt
med 90 sängar, medföljde.

Större delen af trupperna ilastades vid Gräddö, på Norrtelgevikens södra
strand, nära dess mynning, och den 2 augusti var flottan redo att afsegla, men den
kvarhölls af motvind ända till den 8. Första målet var Hernösand, dit örlogsflottan
anlände den 11 och skärgårdsflottan den 13. Wachtmeister hade från Gräddö
begifvit sig dit landvägen.

På Pukes amiralsskepp hölls efter ankomsten till Hernösand den 14 krigsråd,
i hvilket deltogo Puke, Wachtmeister, Wrede, som nyligen blifvit general och grefve,
Döbeln, fortifikationsöfversten Cedergren, den såsom generaladjutant hos Wachtmeister
anställde öfverste Lagerbring m. fl. Det gällde att uppgöra fälttågsplanen. Härvid
voro alla eniga om, att hären skulle landstiga i fiendens rygg och afskära Kamenskij
återtåget på den enda norrut ledande vägen. Endast om landstigningsplatsen hade
man svårt att blifva ense. Wrede ansåg ganska riktigt, att han borde draga
Kamenskij efter sig så långt söderut som möjligt, och att under förutsättning, att detta
lyckades, landstigningen borde ske norr om Umeå. icke längre bort, än att de
landstigna trupperna snart skulle kunna bemäktiga sig denna stad. I motsats härtill
föreslogo Wachtmeister och Lagerbring, att man icke skulle landstiga förr än vid Skellefteå,
där på norra älfstranden inrätta åt sig en fast ställning och så bida verkan af 
Kamenskijs återtåg med Wrede i hälarna på sig. Puke åter höll före, att hastighet och
öfverraskning här vore af större vikt än allt annat, hvarför man borde landsätta
trupperna på norra stranden af Ume älf, bemäktiga sig staden och älföfvergången samt
redan där hejda ryssarna, allt under förutsättning, att Kamenskij med sina
hufvudkrafter vore på väg till Öre älf, något som man likväl icke visste. Döbeln talade om
nödvändigheten af kraftfull demonstrering från flottans sida, särskildt vid Ratan, där
Kamenskij kunde hafva skäl att vänta en landstigning. Såsom vanligt vid krigsråd
kunde enighet icke åstadkommas, och Puke beslöt då att gå en medelväg och
verkställa landstigningen vid Ratan, 50 km. norr om Umeå. Wrede fick löfte
om, att krigsrörelserna icke skulle börja förr än tre dagar efter afseglingen från
Hernösand.

Följande dag, den 15, kl. 4 på morgonen afseglade flottorna med kurs mot Östra
Qvarken, där farvattnet var djupare, och där man hade mindre utsikt att blifva
upptäckt från land än i Västra Qvarken. Vädret var vackert och vinden den allra 
gynnsammaste, hvarför Puke lät linieskeppen och fregatten taga hvar sin rad kanonslupar
på släp. Genom farvatten, som ännu aldrig något linieskepp plöjt, gick färden med
allt mera tilltagande fart. Vid 6-tiden följande morgon passerades Gaddarna, och kort 
därefter insveptes hela flottan i en tät dimma. Farten bibehölls; några korta stunder
klarnade himlen, så att det hela kunde öfverses, och så bar det af för fulla segel
genom den tätaste dimma, som hindrade all utsikt. Utan någon olyckshändelse och 
utan att upptäckas från land, gick flottan kl. 5 efter middagen den 16 till ankars
utanför Ratan. Dimman lade hinder i vägen för att omedelbart börja landstigningen.
Manskap från några slupar spanade på stranden men återvände till sjös, då en
kosackpostering slog sig ned på den högt sig resande Båkholmen.


<img><b>Svenska flottan på väg genom Qvarken.</b>
Transportfartyg. En bataljon kanonslupar. Tarramas. Galerer. En bataljon kanonslupar. Försigtigheten. Galerer. En bataljon kanonslupar. Kung Adolf Fredrik. Hemsö Hatt (norr om Hernösand)
</img>


<img><b>Svenska flottan på väg genom Qvarken.</b>
Transportfartyg. En bataljon kanonslupar. Tarramas. Galerer. En bataljon kanonslupar. Försigtigheten. Galerer. En bataljon kanonslupar. Kung Adolf Fredrik. Hemsö Hatt (norr om Hernösand)
</img>



Så snart det dagades följande morgon, den 17, började landstigningen, och
före aftonen voro alla trupper i land. Man hade för färden användt en dag mindre,
än Puke beräknat, men icke kunde man denna dag stå overksam på stranden.

<img r>Ratan.</img>

Kamenskij, om hvars styrka och förehafvande de svenska befälhafvarna ägde
mycket liten kännedom, befann sig, sedan han den 4 augusti i Umeå mottagit befälet,
i en föga afundsvärd belägenhet. Af sina 30 bataljoner hade han till återtågsvägens
tryggande 2 i Uleåborg, 1 i Torneå, 1 i Piteå, 2 mellan Kalix och Skellefteå samt
2 mellan sistnämnda ort och Umeå. Dessutom afdelade han 4 bataljoner att utgöra
en rörlig reserv, särskildt afsedd till afvärjande af landstigningar i ryggen. Till
anfallsrörelser återstodo honom sålunda endast 18 bataljoner med 6,000 man, och med
dessa ämnade han, när
underhandlingarna om
stillestånd icke ledde till
någon påföljd, inbryta i
Ångermanland för att
skaffa sina hungrande
soldater mat. Före
aftåget skickade han likväl
öfverste Frolov med en
bataljon (af Navaginska
regementet) från den
rörliga reserven och det
mellan Skellefteå och
Umeå stående 23:e
jägarregementet till Ratan
samt lämnade
generalmajor Jerschov med
återstoden af sagda reserv (1 bataljon af Navaginska och 2 af Tenginska regementet) i
Umeå, hvarjämte de båda längre norrut stående bataljonerna anbefalldes att ingripa i
händelse af fientlig landstigning. Känslan af en förestående sådan gjorde sig
oemotståndligt kännbar.

Den 16 uppbröt Kamenskij från Umeå och tågade söderut med sina trupper
delade i tre marschgrupper, den första om 6 bataljoner under generalmajor Alexejev,
den andra om 8 bataljoner under Kamenskijs eget befäl — en del af dessa trupper
voro redan förut framskjutna mot Öre älf — och den, tredje eller reserven om 4
bataljoner under befäl af öfverste Sabanejev. De ryska kolonnerna närmade sig under
andra marschdagen redan Öre älf, när en kurir kl. 5 e. m. anlände med 
underrättelse på morgonen afsänd från posteringen på Båkholmen, att en fientlig flotta
af »mer än hundra fartyg» visat sig, och att fientliga trupper landsattes vid Ratan.

Kamenskij befallde då sina trupper att oförtöfvadt vända om med undantag likväl at
Eriksson, som med sina fyra bataljoner intill natten skulle hota med framryckning
öfver Öre älf men sedan förstöra broarna och skynda till Umeå.

Af de svenska trupperna landsattes först alla tre jägarbataljonerna, 1:a brigaden
och det ena sexpundiga batteriet, hvilka jämte brigadens ryttare skulle utgöra
avantgarde under Lagerbrings befäl. Med en del af detsamma skyndade Lagerbring på en
skogsväg fram till Djekneboda och fördref efter en kort strid en där stående rysk
afdelning ur 23:e jägarregementet. Återstoden af avantgardet — af batteriet endast
två kanoner — anlände småningom öfver Dalkarlsö, och framemot aftonen afgingo
äfven 2:a och 3:e brigaderna med hvardera fyra kanoner, så att de under natten
inträffade vid Djekneboda. Upplands regemente sändes likväl med två kanoner till
Bygdeå att där taga ställning för att norrifrån skydda landstigningsplatsen. Att så
stor styrka användes för detta ändamål, berodde på en oriktig underrättelse om 2,000
ryssars annalkande norrifrån. Vid landstigningsplatsen anordnades befästningar, till
hvilkas utförande användes manskap från flottan.

Från Djekneboda fortsattes marschen oförtöfvadt men gick ytterst långsamt
genom den täta skogstrakten. Halfvägs till Säfvar påträffades ryssar, som drogo sig
undan. Kl. 4 på morgonen den 18 stannade avantgardet och strax därefter
hufvudstyrkan vid Pålböle, 4 km. norr om Säfvar. Efter fyra timmars hvila fortsattes 
framryckningen till Säfvar, där hären blef stående hela återstoden af dagen och påföljande
natt. Där återsåg den Kronobergs regemente, som från Pålböle fått göra en omväg
på 16 km. öfver Gunnismark, vid Säfvarån ofvanför Pålböle, för att taga i ryggen
en rysk afdelning, som skulle befinna sig vid Säfvar bruk, på andra sidan ån, men
icke fanns där.

Det långa uppehållet vid Säfvar förefaller egendomligt och tyder på
obeslutsamhet. Såsom orsak till detsamma anföres dels en underrättelse, som borde
tillmätts föga trovärdighet, att Kamenskij redan med sina hufvudkrafter återvändt till
Umeå, dels truppernas trötthet efter urskeppningen och 30 km:s marsch, men efter
erforderlig hvila skulle de väl förmått tillryggalägga ytterligare 10 km. till Täfte, där
en vida bättre ställning fanns än vid Säfvar. Under slika förhållanden hade
säkerligen varit bättre att stanna bakom passet vid Djekneboda, men »öfverbefälhafvarens
(Pukes) order att hastigt framrycka voro ovillkorliga», säger Lagerbring. Så kom
hären att sysslolös tillbringa ett dygn vid Säfvar utan att utse och befästa åt sig en
ställning, utan att spana mot fienden. Uppbrott befalldes till kl. 8 på aftonen men 
uppsköts till dagen därpå. Sannolikt före middagen afreste Lagerbring till
öfveramiralen för att begära föreskrifter och återkom icke förr än kl. 10 förmiddagen
följande dag, och då var hären i full strid.

Under det svenskarna tillbragte så godt som hela dagen den 18 i overksamhet,
utvecklade ryssarna så mycket lifligare verksamhet. Genast vid mottagandet, den 17
kl 5 e. m., af underrättelsen om, att fienden stod på hans enda återtågsväg, beslöt
Kamenskij att med all kraft kasta sig på denna nya fiende för att slå sig igenom och
att under tiden hålla Wrede så vidt möjligt från lifvet. Oaktadt hans trupper
marscherat hela dagen och med afseende på beklädnaden, särskildt skodonen, befunno
sig i ett ytterst medtaget tillstånd, måste de marschera, så länge krafterna stodo bi.
Sålunda lyckades det öfverste Sabanejev, som med sina fyra bataljoner icke hunnit
långt från Umeå, att redan på förmiddagen den 18 förena sig med Frolov, hvilken
efter sammanstöten med fienden vid Djekneboda dragit sig tillbaka till Täfte. Samma
dag på aftonen, mellan kl. 7 och 12, passerade Kamenskij med de båda öfriga
marschgrupperna Umeå, där generalmajor Kosatschkovskij med fyra bataljoner aflöste 
Jerschov för att i sin ordning blifva aflöst af Eriksson. Efter några timmars hvila 
återupptogs marschen, så att större delen af trupperna den 19 tidigt på morgonen
inträffade vid Täfte. Afdelningar funnos, som under de senaste 36 timmarna tillryggalagt
80 km. endast åtnjutande obetydlig föda. Att en hel mängd soldater härvid blefvo
efter säger sig själft, men en stor del af desse inträffade vid sina afdelningar under striden.

<img>Landstigningen vid Ratan.</img>

Just då ryska hufvudstyrkan passerade Umeå, utsattes den för en icke ringa
fara. För att understödja framryckningen till lands hade Puke den 17 vid
middagstiden afsändt sin adjutant, kapten Nordenskjöld till Ume älf att taga befälet öfver en
del af den där utanför liggande skärgårdseskadern, med hvilken han skulle gå upp för
älfven, förstöra ryssarnas flottbro och om möjligt intaga staden. Till följd af
motvind framkom han först den 18 kl. 5 e. m. och gick därefter med nio kanonslupar
och en annan båt upp för älfven. Kl. 10 på aftonen närmade han sig staden, 
där han blef mottagen med så häftig eld af långs stränderna spridda och af kanoner
understödda jägare, att han måste vända om med oförrättadt ärende.

Mellan Ratan och Umeå går landsvägen genom en af små bergsknallar och
sumpiga mossar uppfylld skogstrakt, hvilken endast på några få ställen afbrytes af en
liten bit öppen mark. Ett sådant ställe visar sig vid Säfvar (se kartan sid. 471).
Vid herrgården och sågen, där en spång ledde öfver ån, drager skogen sig på östra
stranden något tillbaka och blottar den på en ås framgående vägen, långs hvilken
den hufvudsakliga delen af Säfvar by är belägen, och mellan hvars västra sida och
ån öppna fält utbreda sig. Midt för byn kröker vägen och leder på en 35 m. lång
bro öfver den djupt nedskurna men vid denna årstid på flera ställen vadbara ån. 
Längre söderut leder en liten väg till ett vad, och väster om Ytterboda utgår
ytterligare en sämre väg, förbunden med färjställe och vad. Från Säfvar ledde i nordostlig
riktning en väg till Gunnismark och en skogsväg till Tväråmark. Såsom
försvarsställning var åsen vid Säfvar föga inbjudande med återtågsvägen i ena flanken och med
möjlighet för fienden att kringgå ställningen i vänstra flanken öfver Ytterboda och
med ännu större fördel i den högra öfver Gunnismark.

I strid med sina föregående afsikter men möjligen med anledning af ryktet
om ryska truppers närvaro vid Täfte vidtog Wachtmeister den 18 på aftonen följande
anordningar: 1:a Jönköpingsbataljonen och regementets båda jägardivisioner afsändes
till Tväråmark för att bevaka och skydda den därigenom gående vägen; 2:a bataljonen
af samma regemente ställdes vid vägkorset nordväst om Säfvar, på västra stranden,
såsom reserv och med uppdrag att bevaka trakten nedåt den här framför rinnande
bäcken, Oxbäcken kallad; 1:a Södermanlandsbataljonen ryckte upp på den skogbevuxna
höjden Krutbrånet och framsände bevakning, hvartill äfven användes Södermanlands
och Västmanlands regementens jägare; 2:a bataljonen af samma regemente ställdes vid
Oxbäcken såsom understöd åt den förra; 3:e Jönköpingsbataljonen,
Västmanlandsbataljonen och de båda kanonerna ställdes vid den strax väster om bron belägna
gästgifvaregården.

Af 2:a brigaden sändes bataljonen ur Drottningens lifregemente på vägen till
Ytterboda »att hålla fältvakt». Till vadet vid Ytterboda voro förut afsända en officer
och 27 man. Återstoden af 2:a brigaden samt 3:e brigaden, utom Upplands
regemente, bivackerade i Säfvar by.

Genom Upplands regementes frånvaro och den mängd manskap, som var
bortsändt för att framskaffa ammunition och för andra ändamål, kan den närvarande
stridbara styrkan icke anslås till mera än 5,000 man.

Med 13 bataljoner, något kavalleri och 8 kanoner, tillsammans omkring 5,000 
man, uppbröt Kamenskij från Täfte den 19 kl. 6 på morgonen och inslog stora vägen
mot Säfvar. Mot Ytterboda sändes den till generalmajor befordrade Anshelm de Gibory
med 2 bataljoner m. m. eller bortåt 1,000 man för att komma svenskarna i flanken.


<img r>Säfvar.</img>

Kl. half 7 på morgonen kastade den främsta ryska afdelningen tillbaka en
fältvakt ur Södermanlands regemente, som var framskjuten på vägen söder om
Krutbrånet, och det dröjde icke länge, förr än striden var i full gång. Ryssarna
utvecklade sig hastigt och gingo till anfall mot midten af den tvärs öfver vägen uppställda
Södermanlandsbataljonen. Denna gjorde ett ihärdigt och tappert motstånd under
ledning af regementschefen, öfverste Hercules, som, när truppen hotade att glida ur hans
hand, lät den sysselsätta sig med handgrepp, till dess lystringen återkommit och
salvorna utfördes väl. Inne i den täta skogen på den mot fienden sluttande höjden
kunde bataljonen svårligen vinna någon fördel öfver en fiende, som icke ryggade
tillbaka för någon fara, men i stället för att draga så väl denna bataljon som de öfriga
framskjutna trupperna
tillbaka bakom Säfvarån
förleddes den svenska
öfverbefälhafvaren — alldeles som
Adlercreutz vid Oravais —
att insätta allt mer och mer
trupper i den framskjutna
linien. Sålunda insattes
undan för undan hela 1:a
brigaden med undantag af den
till Tväråmark sända
Jönköpingsbataljonen, och
slutligen framsändes äfven en
Kronobergsbataljon (lif-) och
1:a lifgrenadierrusthållsbataljonen, 
den förra tillhörande
2:a, den senare 3:e brigaden.
Men äfven på ryska sidan anlände förstärkningar, hvilka i större klumpar inkastades i
striden, så att ryssarna alltid omfattade sina motståndare. Kamenskij insatte slutligen
sin sista reserv, men trots sin mer än dubbla öfverlägsenhet — svenskarna använde
här omkring 2,200 man och 2 kanoner — lyckades ryssarna endast med stor
ansträngning drifva svenskarna från höjdens krön och utför dess norra sluttning. Tre
gånger återtogo de krönet men måste åter utrymma det. Ehuru ryssarna där
uppförde en haubits och en tolfpundig kanon, förmådde de icke drifva svenskarna från
deras vid foten af höjden intagna ställning, där 2:a Kronobergsbataljonen blifvit ställd
såsom reserv.

Under det striden på hufvudvägen pågick, hade Anshelm de Gibory ryckt fram
på skogsvägen mot Ytterboda och efter en kort men häftig strid med den vid vadet
stående fältvakten beredt sig öfvergång öfver ån. Ett afstånd af 8 km. skilde nu hans
lilla hop från Säfvar, dit endast en dålig skogsväg ledde, begränsad på ena sidan af
Säfvar ån och på den andra af de i kärr infattade Finnsjöarna. Vägen var sålunda
allt annat än inbjudande, och det skulle icke töfva länge, förr än kraftigt motstånd
ökade svårigheterna i framryckningen. På den stora höjden Finnberget stodo nämligen
i god ställning 2:a brigadens jägare och bataljonen ur Drottningens lifregemente, och
snart anlände ytterligare till förstärkning Svea lifgardes-bataljonen, så att hela styrkan
uppgick till fulla 800 man. Befallning anlände, att denna grupp skulle försvara sig
till det yttersta, och ryssarnas försök att tränga fram tycktes icke heller vilja lyckas.

Vid middagstiden var ställningen hardt när förtviflad för Kamenskij. Hans
uttröttade och utsvultna trupper kunde icke arbeta sig fram längre; vägen var dem
afskuren, och sista matbiten var förtärd. »Om vi icke slå oss igenom,» sade
Kamenskij, »låtom oss bortkasta ränslarna och återgå öfver lappländska bergen till Ryssland»,
något, som säkerligen var lättare att säga än att utföra. Då kom räddningen från ett
alldeles oväntadt håll.

Från Kamenskijs hufvudstyrka hade en kapten Schreider, en djärf och vaken
man, blifvit sänd utåt ryska högra flygeln för att omfatta svenskarna. Han kom
härvid att närma sig Säfvarån och tyckte sig märka, att svenskarna icke hade någon
bevakning på andra sidan om densamma. Genast sände han meddelande härom till
Kamenskij med anhållan att, dold af holmarna, få med sitt kompani öfvergå till östra
åstranden för att i möjligaste mån oroa svenskarna. Hans bud framkom, innan ännu
alla reserver voro förbrukade, och Kamenskij svarade: »Sex kompanier ställas till edert
förfogande, tre mot Finnberget och tre mot Säfvar». Schreider gick ofördröjligen
öfver vadet (se kartan). Inga patruller voro utsända på svenska sidan, och stor blef
förskräckelsen, när budskapet kom till båda de svenska grupperna, att de voro omringade
och tagna i ryggen. De svenska soldaterna voro lika känsliga härför som de finska.

De tre mot Finnberget sända kompanierna togos för lika många
grenadierbataljoner. De väckte stor uppståndelse och bragte hela svenska flygeln i oordning.
Denna blef visserligen endast öfvergående, och Svea garde lyckades hejda de djärfva
angriparna och uppehålla dem, till dess befallning om återtåg kl. 3 e. m. anlände,
men stridskraften var dock bruten. På olika vägar genom skogen sökte sig de olika
afdelningarna fram till landsvägen, som de nådde på aftonen.

Vid Säfvar skulle utgången icke blifva bättre. Här satt general Wachtmeister
till häst, omgifven af sin stab, på höjden öster om bron, obekymrad om de kring
öronen hvinande kulorna. Uppmärksamt följde han stridens gång, och på båda hållen
sag han trupperna utan svårighet försvara sina ställningar. Fem bataljoner, af 2:a
och 3:e brigaderna, hade ännu icke varit insatta i striden liksom icke heller den vid
Tväråmark stående bataljonen och jägarna, som man försummade att återkalla. Då
kom stabsadjutanten, kapten Lefrén framsprängande och meddelade, att han på väg
till Ytterboda upptäckt en rysk kolonn, som på östra åstranden marscherade mot 
<img>STRIDEN VID SÄFVAR.</img>

Säfvar, samtidigt med att bataljonerna vid Ytterboda vore afskurna. Utan att taga
närmare reda på innebörden af denna underrättelse eller söka utforska styrkan af den
ryska kolonnen befallde Wachtmeister sina i striden invecklade trupper draga sig
tillbaka till Säfvar by, där de ännu oförbrukade trupperna och artilleriet fingo taga
ställning. Detta hade varit en fullkomligt riktig åtgärd på morgonen, före eller vid
stridens början; nu var det inledningen till återtåg, det vill under för handen varande
omständigheter säga till uppgifvande af hela företaget.

Till följd af ryssarnas utmattning kunde de i striden invecklade svenska
trupperna utan synnerlig svårighet draga sig ur densamma, och vid 1-tiden voro de alla
samlade vid Säfvar by samt bron delvis förstörd. Ryssarna följde långsamt efter, och
svenskarnas åtta, på höjden öster om bron ställda kanoner jämte jägarna höllo dem
på vederbörligt afstånd. I stället för att nu stanna och rikta erforderlig styrka mot
den kringgående fienden befallde Wachtmeister allmänt återtåg under skydd af ett
arriergarde, hvilket under Löwenhjelms befäl kom att bestå af båda
lifgrenadierrotehållsbataljonerna, 2:a Kronobergsbataljonen och två kanoner. Under skydd af
kanonerna, som nu stodo vid afvägen till sågen, utfördes återtåget, och mot 4-tiden anträdde
arriergardet marschen under skottväxling med de ryska jägarna, som nu voro framme
i byn. Generalen lät trupperna marschera sig förbi och red därefter fatt
hufvudstyrkan, under det Lagerbring följde arriergardet. Vid Pålböle gingo de från
Tväråmark kommande trupperna in i kolonnen. Marschen ställdes till Djekneboda, som
nåddes af arriergardet kl. 11 på aftonen.

Ryssarna förföljde icke utan stannade vid Säfvar, förvånade öfver att denna
dag hafva vunnit en framgång, som ingaf dem goda förhoppningar att kunna draga
sig ur spelet.

Striden hade emellertid på båda sidorna utkämpats med stor tapperhet, hvarom
förlusterna äfven bära vittne. De upptagas emellertid i ett belopp för denna och de
följande striderna. På ryska sidan var generalmajor Gotavtzov, en 40 års man, bland
de stupade.

Om någonsin ett ställe funnits, där en försvarare med utsikt till framgång
kunnat bjuda en angripare spetsen, så var detta fallet vid Djekneboda. Vägen
framgår här mellan två sjöar, Ratuträsket i söder och Djeknebodasjön i norr, båda två
af andra sjöar och kärr sammanbundna med kusten. Ingen väg fanns, på hvilken
passet af trupper kunde kringgås — att enskilda fotgängare kunde söka sig fram
på de villande stigarna genom skogarna var tydligt —, och de uppgifter om
sådana, som både då och sedermera framkommit, äro oriktiga. Wachtmeister var
också besluten att hålla och försvara passet vid Djekneboda och hade för detta
ändamål låtit några kanoner taga ställning vid gästgifvaregården för att bestryka
passet. Men före midnatt gafs befallning om allmänt återtåg till Ratan. Orsaken
till denna besynnerliga åtgärd måste sökas i skrämseln hos de fältmätningsofficerare, 
hvilka sändts i förväg att undersöka ställningen vid Djekneboda men funnit den
ohållbar, samt i de förhastade rykten, som utspriddes, att ryska kolonner voro i
annalkande för att söder om Ratukärret kringgå svenskarnas ställning. Skulle detta
lyckas, och skulle ryssarna lyckas tränga fram genom passet, fruktade Wachtmeister,
att de skulle afskära hans här från dess landstigningsplats. Till den grad verkade
skrämseln och fruktan för fienden, hvilken nattens skuggor förlänade vingar och
oemotståndliga vapen. Under dylika förhållanden blef Pukes befallning till
Wachtmeister att till det yttersta försvara ställningen vid Djekneboda utan all verkan.

<img>Wachtmeister vid Säfvar.
Joh. Tirén. </img>

Öfverste Löwenhjelm fick kort efter sin ankomst till Djekneboda i uppdrag
att med sin brigad och Jönköpings regemente besörja de sårades förflyttning öfver
Dalkarlså till Ratan och att på denna väg bilda arriergarde. Artilleriet inslog samma
väg under betäckning af Kronobergs regemente, hvaremot återstoden af infanteriet
följde skogsvägen till Ratan, där den började inträffa mellan kl. 4 och 5 på morgonen.
Bataljonen ur Engelbrechtenska regementet fick i uppdrag att söderifrån skydda
tillträdet till Ratan. Innan de sista trupperna lämnade Djekneboda, visade sig redan de
ryska förtrupperna.


Öfverste Cedergren väckte strax före kl. 12 på natten öfveramiralen med
budskapet om, att hären tidigt på morgonen skulle inträffa vid Ratan. Denne, som på
aftonen låtit sjöfolket bära ammunition till Djekneboda och dit afsändt några
haubitser — hvilka Cedergren mött och befallt återvända —, mottog budskapet med stor
förvåning men kunde intet göra. Kl. half 6 på morgonen mötte han generalen och
anmodade honom att låta trupperna taga ställning på stranden och att hålla ögonen
på flenden.

Ju längre det led fram på morgonen, desto flera trupper anlände, och slutligen
var hela svenska hären samlad. Upplands regemente hade återvändt från Bygdeå
utan att hafva sett en fiende. Drottningens lifregemente hade kommit till rätta, och
Engelbrechtenska bataljonen hade kallats tillbaka. Nu utsattes för hvarje brigad en
fältvakt om 52 man, så att de tre vägarna till Dalkarlså, Djekneboda och Ratu blefvo
bevakade, och en beredskap af »1 Capitaine, 3 Subaltern Officerare, 4 Under
Officerare, 1 Trumslagare samt 300 man Corporaler och soldater» fick taga plats i
skärningen af de båda sist nämnda vägarna. Hufvuddelen af hären fick tåga ut på den
udde, som skjuter ut sydost om byn, och på hvilken ett af skeppskanoner bestyckadt
fältverk reste sig. Flottan låg på båda sidor om denna udde, redo att insätta sina
kanoner i striden, om det skulle behöfvas.

Kamenskij, som åtminstone icke led brist på djärfhet, uppbröt den 20 på
morgonen från Säfvar i den fulla öfvertygelsen, att han skulle påträffa sin motståndare
vid Djekneboda. I stället för att medtaga de sårade sände han desse åt motsatt håll,
till Täfte. Till sin stora förvåning fann han Djeknebodapasset öppet. I början
trefvande men sedan allt mera tvärsäkert gingo de ryska spejarna genom detsamma och
fortsatte till Bygdeå för att se, om fienden icke ämnade spela dem något fult spratt.
Men han var ingenstädes till finnandes. Då begrep Kamenskij, att han vore att söka
vid Ratan, och beslöt att gå till väga med vanlig handlingskraft, med den 
hänsynslöshet, som man kan tillåta sig mot en obeslutsam eller förskrämd motståndare. Han
delade sina trupper i två delar. Den ena, hvars avantgarde fördes af den från Umeå
anlände Kosatschkovskij, följde landsvägen öfver Dalkarlså, den andra med Sabanejev
i spetsen slog in skogsvägen till Ratan, och med den följde öfverbefälhafvaren själf.
Två haubitser voro tilldelade den förra kolonnen. Allt öfrigt artilleri jämte trossen
skyndade undan till Bygdeå för att hinna dit, så länge vägen var öppen.

Strax efter kl. 2 e. m. infann sig den erfarne underhandlaren Anshelm de
Gibory vid de svenska förposterna och begärde att få tala med general Wachtmeister.
Denne uppfyllde verkligen ryssens önskan och fick därvid höra, att Kamenskij
fordrade, det svenskarna genast skulle gå ombord, eljest utsatte de sig för att blifva tagna.
Lugnt svarade Wachtmeister, att »svenska arméen icke ämnade mottaga lagar af sin
fiende, och att ett anfall nu skulle komma denne att ångra sig.» Kamenskij lät sig
häraf icke bekomma. Oaktadt sin underlägsenhet, särskildt i artilleri, hvaraf han 
endast kunde sätta två haubitser mot svenska härens och flottans alla kanoner, beslöt
han att oförtöfvadt gå till anfall.

Framemot kl. 3 utvecklade ryssarna sina jägarkedjor i skogsbrynet vid båda
vägarnas mynningar och ryckte småningom ut på öppna faltet. De svenska
förposterna drogo sig med afsikt tillbaka för att gifva kanonerna tillfälle att verka. Och
detta gjorde de med besked. Både fältkanonerna bakom bröstvärnen och flottans
kanoner åstadkommo våldsamma härjningar i ryssarnas led och tystade helt och hållet
de båda ryska haubitserna, som trädt i verksamhet mellan Dalkarlsåvägen och
stranden. Trots förlusterna höllo ryssarna sig ute på fälten och i byn, hvilken sköflades
af de svenska kanonkulorna, och manskap från flyglarna gick till och med ut i vattnet
för att kunna skjuta på kanonbåtarnas besättning. Sålunda pågick striden ända till
kl. 8 på aftonen, då ryssarna drogo sig tillbaka inom skogsbrynen och sedan fortsatte
återtåget till Djekneboda och Dalkarlså.

Hvarken på aftonen eller följande dagen gjorde svenskarna någon ansats till
förföljning af sin tydligen ganska medtagna motståndare. På morgonen den 21
sände Wachtmeister en parlamentär till den ryske befälhafvaren med begäran om
stillestånd för att begrafva de döda, hvilka han fruktade skulle förpesta luften,
och för att uppsamla de sårade — de flesta af desse voro ryssar —, men denna
begäran afslog Kamenskij. Som han dock till följd af truppernas utmattning och bristen
på lifsmedel och ammunition verkligen önskade stillestånd, gaf han, såsom
Wachtmeister säger, i »ett utmärkt höfligt bref» sin åstundan tillkänna att få till stånd ett
muntligt samtal, hvilket ägde rum vid förposterna kl. 7 på aftonen mellan båda
befälhafvarna. Kamenskij fordrade i sin vanliga tonart, att svenska flottan skulle lämna
Bottniska viken, och att dennas norra del skulle få fritt befaras af ryssarna. Härtill
kunde Wachtmeister icke samtycka, men om någon muntlig öfverenskommelse träffades,
känner man icke.

Puke och Wachtmeister ansågo emellertid, att man gjort nog, och kl. 7 på
morgonen började trupperna inskeppas på flottan, som därefter ankrade så långt ut
på redden, »att den af flenden icke kunde ofredas», såsom Wachtmeister säger i sin
berättelse till konungen.

Svenskarnas förluster i de nu skildrade striderna uppgingo till 29 officerare
(at hvilka 6 döde och 5 fångne), 877 underofficerare och manskap (af hvilka 399 döde
och 80 fångne), hvartill kommer flottans förlust med 6 officerare (1 död), 112 
underofficerare och manskap (af hvilka 16 döde). Ryssarna erkänna en förlust i döde och
sårade af 39 officerare och 1,500 man, hvartill kommo nära 200 
fångar.<footnote>Hufvudsakligen efter Lindström: Öfveramiralen, friherre Pukes 
expedition till Västerbotten år 1809 (1893), som tillgodogjort sig alla äldre källor och 
en noggrann kännedom om skådeplatsen för händelserna.</footnote>



Wredes här var visserligen icke stark, i synnerhet som Döbeln ännu icke
återkommit från sin utflykt uppåt Jämtland, men dess medverkan ingick dock i
beräkningarna för det i gång satta företaget. Wrede, som icke väntade, att landstigningen
skulle ske så snart, ansåg fortfarande sin uppgift bäst lösas genom att draga fienden
så långt som möjligt efter sig. Helt och hållet inne i denna tankegång märkte han
icke, att ryssarna den 17 på aftonen aftågade, och att han hade endast Erikssons
bataljoner mot sig, allra helst som dessa vidtogo anstalter, synbarligen i afsikt att söka
öfvergå älfven (Öre älf). Först följande morgon blef man varse, att ryssarna under
natten aftågat, och då häraf tydligt framgick, att landstigningen måtte vara verkställd,
fast än Wrede icke fått någon underrättelse därom, vidtog han genast anstalter att
själf öfvergå älfven. Det dröjde likväl hela dagen och den följande och ett stycke in
på natten till den 20, förr än trupperna, till stor del vadande, jämte kanoner och
tross, som öfverfördes på färjor, voro öfver på andra stranden. Marschen fortsattes
genast med 1:a Savolaksbataljonen i spetsen. Besvärlig blef den emellertid och
tidsödande, ty ryssarna hade under sitt återtåg sorgfälligt förstört broarna öfver alla
vattendrag, som de lämnade bakom sig.

<img>Wrede vid Ume älf.
Joh. Tirén.</img>

Vid middagstiden den 21 anlände svenskarna till Stöcksjö, föga mera än 5 km.
från Ume älfs strand. Döbelns trupper voro nu anlända, så att hela styrkan uppgick
till omkring 4,000 man. På andra sidan om det öppna fält, som här utbredde sig,
upptäckte man vid Tegsby en med förskansningar och förhuggningar rikligen försedd 
ställning, i hvilken mörka kanonmynningar stucko fram. Här var bäst att gå
försiktigt till väga. De tre finska bataljonerna utvecklades och skredo långsamt framåt,
men icke ett skott lossades mot dem. Man misstänkte ett bakhåll, men ingen möjlighet
yppade sig att upptäcka något sådant. Slutligen rusade hela den anfallande linien in
på bröstvärnen, som voro öfvergifna, och från dem upptäckte man ryssar — det var
en bataljon, som Eriksson föregående dag kvarlämnat i ställningen —, som voro i färd
med att öfvergå bron. De hotande kanonmynningarna voro målade stockändar.
Karelska dragoner skyndade fram till bron, som ryssarna framför deras ögon svängde
öfver till norra stranden. Svenskarna besatte den södra och ordnade här åt sig
befästningar.

Nu fick Wrede underrättelse om händelserna vid Säfvar och Ratan och beslöt
med anledning häraf att hålla sig stilla. Och så godt var det, ty följande morgon,
den 22, förstärkte Kamenskij sina trupper i Umeå med sju bataljoner.

Om än Kamenskij genom sin snabbhet i beslut och handling, genom att kasta
sig öfver den farligare af sina båda motståndare, under det han uppehöll den andra,
äfvensom genom sina underbefälhafvares skicklighet och sina truppers uthållighet
lyckats komma ur sin farliga belägenhet, fruktade han likväl företagets upprepande,
hvarför han beslöt att skyndsamt draga sig tillbaka. Till detta beslut föranleddes han
äfven af den hotande bristen på ammunition och lifsmedel. Allt nog, den 23
utrymde Eriksson Umeå, och dagen därpå aftågade Kamenskij själf från Djekneboda.
Tåget gick norrut och afbröts först den 29 vid Piteå. Efter tre dagars hvila, och
sedan trupperna fyllt sina behof, anträdde han åter tåget söderut.

Den 24 besattes Umeå af 1:a Savolaksbataljonen, hvaraf en liten afdelning
fortsatte till Säfvar, där både svenska och ryska sårade ännu påträffades.

På aftonen den 23 sände Puke skärgårds- och transportflottorna med på dem
befintliga trupper till Umeå, och samtidigt härmed afgingo en fregatt och sex
kanonslupar under befäl af major v. Hauswolff och med 250 man ombord till Piteå för
att borttaga ryska foror. Den 25 nalkades fartygen den utanför staden belägna
Pitholmen men hejdades af på båda stränderna utbredda trupper. Försöket att
förstöra den af ryssarna öfver älfven slagna flottbron misslyckades, och tretton ryska
med ammunition och lifsmedel lastade båtar inkommo lyckligt i hamnen.

Den 27 landsattes från den vid Ratan kvarliggande stora flottan 1,500 man,
med hvilka Wachtmeister landvägen tågade till Umeå, där båda härarna den 29
förenades. Där hade då äfven stora flottan inträffat, och efter få dagar anlände äfven
Hauswolffs afdelning.

Emellertid sände Puke Sandels till Kamenskij för att underhandla om 
stillestånd. Båda generalerna träffades den 2 september på Frostkåge gästgifvaregård, 19 km.
norr om Skellefteå, och den ryske ingick gärna på ett stillestånd, hvilket afslöts på
följande villkor:

1) Stilleståndet gäller för hela den tid, fredsunderhandlingarna fortsättas i 
Fredrikshamn;

2) ryska trupperna förläggas i Piteå med förposter vid Jäfre (20 km. söder
därom); de svenska förläggas i Umeå med förposter vid Rickleå;

3) svenska flottan afseglar från Qvarken och skall under stilleståndet anfalla
hvarken Åland eller finska kusten;

4) båda härarna föröka icke under stilleståndet sina truppers antal;

5) obestyckade fartyg få obehindradt segla långs hela Bottniska viken;

6) i händelse fredsunderhandlingarna afbrytas, tillkännagifves krigsrörelsernas
öppnande två veckor före deras början.

Som Kamenskij icke hade rätt att afsluta stillestånd, skickade han — på ett 
svenskt fartyg — begäran härom till Barclay de Tolly, och denne fortskaffade den
vidare till kejsaren, som underlät att sända något svar.

Från kustarméen öfverfördes lifgrenadiererna, ett sexpundigt batteri, två haubitser
och artilleriets alla hästar till norra arméen, af hvilken Helsinge och Jämtlands
regementen fingo återgå till rotarna, och som trädde under Döbelns befäl. Lifgardet till
häst fick tåga hem landvägen, hvaremot öfriga trupper åter inskeppades på flottorna,
som den 10 afseglade och vid olika tider aflämnade sina resenärer i Roslagens 
hamnar.<footnote>Bulletin af den 30 augusti (Wredes rapport), den 2, 7, 11 och 14 
september, Montgomery, II sid. 291, Aminoff, sid. 136, Lindström, sid. 124, 
Michailovskij-Danilevskij, sid. 185.</footnote>

Det ganska storartadt anlagda företaget hade, kan man säga, både lyckats och
misslyckats. Det hade lyckats i det afseendet, att Kamenskij nödgats utrymma större
delen af Västerbotten och icke kunde komma dit tillbaka, om tillräcklig truppstyrka
kvarlämnades i landskapet. Det hade misslyckats i det afseendet, att den ryska hären
hvarken blifvit tillintetgjord eller fången. Och det var härtill samtidens 
förhoppningar sträckte sig. Ingen under därför, att de öfverspända förväntningarna om ett
ärofullt slut på kriget slogo öfver till ett bittert hån icke mot upphofsmännen till
företaget, ty desse tillhörde det ledande partiet i den af lidelser uppfyllda tiden, utan
mot dess ledare. Och nog förtjäna desse klander, därom kunna meningarna
näppeligen vara delade, men de förtjäna det knappast mera än de flesta af de befälhafvare,
hvilkas handlingar vi lärt känna under den föregående delen af kriget. Wachtmeister
lade i dagen bristande beslutsamhet och handlingskraft, bristande förmåga att bedöma
ställningen och att skaffa sig underrättelser; han låter sig ledas af tillfälliga inflytelser;
han upptager strid, där det faller sig, utan tanke på lämpligheten; han förlorar
besinningen vid det första ryktet om ett fientligt kringgångsförsök i den vildaste
skogstrakt; och detsamma göra äfven hans underbefälhafvare. Om han vid underrättelsen,
att Kamenskij blifvit varskodd, dragit sig tillbaka till Djekneboda eller till Bygdeå och
anmodat flottan att draga sig norrut — naturligtvis borde Wachtmeister haft befälet
öfver flottan och icke amiralen öfver hären —, så kunde han lugnt inväntat Kamenskij 
och låtit Wrede taga denne i ryggen, och hade flottans befälhafvare dessutom ägt
handlingskraft, skulle han kunnat på ett högst betänkligt sätt i sidan oroa den ryska
hären. Ja allt detta kunde gjorts till och med efter Säfvarslaget, om än hären då
påverkats af trycket af ett nederlag. Men intet sådant skedde, utan ledningen kom af
sig, när allt icke från början gick efter dess beräkning, och gaf då hela saken förlorad.
Krigets sluthandling kom sålunda att på ett slående sätt visa omdömets och
handlingskraftens öfvervikt öfver obeslutsamheten, okunnigheten, det ouppodlade militära
omdömet, men detta insåg man på långt när icke genast, utan det fordrades en alldeles
ny tidsålder, vår tidsålder nämligen, för att denna sanning skulle blifva fullt tydlig
och mera allmänt insedd.

Hvilken än utgången må hafva blifvit af detta, krigets sista företag, så är
ingalunda troligt, att den förmått ändra fredsvillkoren. Förhållandena mellan de båda
krigförande makterna kunde näppeligen röna inflytande däraf.

<img>Döbeln-monumentet i Umeå.</img>
</chapter>
<chapter name="Freden. Slutet">
<h1>FREDEN. SLUTET.</h1>

SEPTEMBER.

Såsom redan blifvit nämndt, anlände de båda svenska underhandlarna, Stedingk
och Skjöldebrand, den 9 augusti till Fredrikshamn, där de möttes af de ryska,
Rumjanzev och Alopæus. Stedingk hafva vi redan för länge sedan lärt känna, och
skulle någonsin personligheten kunna inverka på saken, så hade man skäl att här
vänta sig det. Rumjanzev gick också i ständig fruktan, att Stedingk skulle vända sig
omedelbart till kejsaren och vinna fördelar af dennes stora bevågenhet för honom.
Rysslands utrikesminister och kansler, grefve Nikolaj Petrovitsch Rumjanzev, en 55
års man med rik och vidsträckt diplomatisk erfarenhet samt djupgående kunskaper
i västerlandets historia, statsvetenskap och litteratur, var på samma gång en
synnerligen fin man med fullkomligt europeisk uppfattning. Underhandlingarna kunde icke
blifvit lagda i bättre händer, och då hvartdera landets underhandlare hade noggranna
föreskrifter, behöfde icke allt för många ord spillas.

De svenska underhandlarna fingo ingå på följande medgifvanden: 1)
förbindelse från Sveriges sida att med det snaraste sluta fred med Frankrike och Danmark;
2) kontinentalsystemets erkännande, med vissa inskränkningar och villkor, rörande
hvilka närmare bestämmelser borde inhämtas; 3) Finlands afträdande med undantag
af Åland samt området mellan Kemi och Kalix älfvar, hvilka båda sistnämnda
landsdelar icke finge uppgifvas utan inhämtande af nya föreskrifter; 4) undvikande af alla
hänsyftningar på Sveriges inre förhållanden; 5) Danmarks uteslutande från
underhandlingarna äfvensom uteslutandet af hvarje medgifvande rörande garantier; 6)
skyldighet för Ryssland att för Finlands skull öfvertaga en tredjedel af Sveriges statsskuld;
7) återställande af handelsförbindelserna mellan Sverige och Ryssland samt mellan
Sverige och Finland, sådana de voro före kriget, m. m.

Den 14 augusti skedde den första öfverläggningen. Första punkten rönte inga
svårigheter, och på den andra ingingo svenskarna, allra helst som Rumjanzev
försäkrade, att kejsar Napoleon nödgade Alexander att fordra dess antagande. Tredje
punkten mötte däremot stora svårigheter, ty den ryska utrikesministern vågade icke
nedsätta sin kejsares bestämda fordringar på Åland och Kalixgränsen. Under tre dagars 
öfverläggningar förde de svenska ombuden på ett ädelt och frimodigt sätt sitt lands
talan, hvarvid de ådagalade orättvisan i det krig, som blifvit påtvingadt detsamma,
äfvensom den afsatte konungens ståndaktighet gent emot sin förra bundsförvant
kejsaren af Ryssland. Slutligen beslöt man, att de svenska ombuden skulle sända
ett ilbud till svenska regeringen för att inhämta nya föreskrifter i förevarande fråga.
Under budets frånvaro behandlades de öfriga punkterna, rörande hvilka ryssarna icke
gjorde några invändningar i andra fall än med afseende på statsskulden, i hvilken de
afsade sig all delaktighet. Strax efter ilbudets ankomst till Stockholm erfor man där
misslyckandet af företaget till 
Västerbotten. På grund af landets utblottade
tillstånd och omöjligheten att före
fredsslutet mottaga den nye tronföljaren
svarades Stedingk, att han, om inga
ytterligare föreställningar hjälpte, ägde
rätt att afträda Åland och Västerbotten
intill Kalix älf, men att han åtminstone
borde försöka få ett löfte af ryssarna,
att de icke skulle anlägga befästningar
på Åland.

<img r>Ryske utrikesministern grefve N. P. Rumjanzev.</img>

Efter budets återkomst den 4
september upptogos underhandlingarna å
nyo. Åland måste Stedingk lämna, och
om den nyssnämnda förbindelsen ville
ryssen icke höra talas; och hvad värde
skulle den väl haft? Kilen där uppe i
norden ville Stedingk däremot ej släppa.
Båda de svenska underhandlarna
uppbjödo all sin förmåga för att öfvertyga
Rumjanzev om det obilliga i denna
afträdelse, och denne skref verkligen till kejsaren ett bref, på hvilket han efter fem
dagars väntan mottog svar, åtföljdt af ett blad af hermelinska kartverket, på hvilket
kejsaren med rödkrita dragit ett streck utefter Torne och Muonio älfvar. Brefvet
innehöll bland annat följande: »Sålunda kommer gränsen att löpa långs Torne och
Muonio älfvar, på sätt jag med egen hand uppdragit den på bifogade karta. Men
jag ämnar aldrig bifalla att återlämna Torneå stad, och, om ej freden slutes på
ögonblicket, sedan ni fått detta bref, befaller jag er afbryta underhandlingarna, och
det kommer att bero af omständigheterna, hurudana mina anspråk för en framtid
kunna blifva.»



Freden slöts också genast, och den 17 september undertecknades den handling
genom hvilken de finska länen lösrycktes från deras svenska 
fosterland.<footnote>Bergman-Schinkel, V sid. 109 och 117, Zlobin sid. 112.

Fredsfördragets hufvudsakliga innehåll var följande:

<i>Art. I.</i> »Fred, vänskap och godt förstånd skola hädanefter råda mellan Hans Maj:t
Konungen af Sverige och Hans Maj:t Kejsaren af Ryssland.» — — — — — — — — — — — 

<i>Art. II.</i> Konungen af Sverige skall söka vinna fred med Frankrike och Danmark.

<i>Art. III.</i> Sverige biträder med vissa jämkningar kontinentalsystemet.

<i>Art. IV.</i> »Hans Maj:t Konungen af Sverige afstår oåterkalleligen och för alltid — — til
förmon för Hans Maj:t Kejsaren af Ryssland — — från alla Des rättigheter och titlar til de
härefter upräknade Höfdingedömen, hvilka af Hans Kejserliga Maj:ts wapn under detta krig blifvit
från Kronan Sverige eröfrade, nemligen: Kymmenegårds Län, Nylands och Tavastehus, Åbo och
Björneborgs med Åländske Öarne, Savolax och Carelen, Wasa och Uleåborgs län, samt en del af
Westerbotten ända till Torneå Elf, sådan som den uti nästa Art. om Gränsornes utstakande, skal
utsättas.

»Dessa län, jemte alla deras Invånare, Städer, Hamnar, Fästningar, Byar och Öar, med
deras tilhörigheter, företräden, rättigheter och afkastningar, skola härefter under full ägande rätt
och Öfverherrskap tilhöra Ryska Riket, och med detsamma blifva införlifvade.»

<i>Art. V.</i> Innehåller bestämmelser rörande gränserna. » Vid Torneå Elfs utlopp,» säges där,
»skal Ön Björkö, Hamnen Reutehamn, och den Halfö på hvilken Torneå Stad är belägen, utgöra
Ryska Besittningarnes yttersta punkter.»

<i>Art. VI.</i> »Då Hans Maj:t Kejsaren af Ryssland redan lemnat de mäst talande bevis på den
mildhet och rättvisa, hvarmed Hans Maj:t beslutit at styra de nu förvärfvade Länders Invånare,
samt redan ädelmodigt och af frivillig böjelse försäkrat dem om fri utöfning af deras Religion,
Egendomsrätt och Privilegier, ser Hans Svenska Maj:t Sig derigenom frikallad från den annars så
heliga pligt, at i sådant afseende göra förbehåll til Des forna Undersåtares förmon.»

<i>Art. VII.</i> Om fientligheternas inställande.

<i>Art. VIII.</i> Om Västerbottens utrymmande af ryssarna inom fyra veckor efter denna traktats
ratificerande.

<i>Art. IX.</i> Om krigsfångars lösgifvande.

<i>Art. X.</i> Tre års anstånd lämnas i Sverige varande finnar och svenskar, som uppehålla sig
i Finland, att ordna om sin egendom, hvarefter finsk egendom icke får innehafvas af
svensk man.

<i>Art. XI.</i> »En beständig glömska af det framfarna och en allmän Amnistie skal ifrån denna
dag äga rum, för de ömsesidiga Undersåtare, hvilkas tänkesätt eller gerningar til förmon för den
ena eller andra af de Höga Contraherande Delarne, skulle, under närvarande krig, hafva gjort
dem misstänkte eller underkastadt dem någon lagförning. Ingen rättegång skäl hädanefter för
dylika orsaker mot dem kunna anställas; om några äro företagne, skola de tilintet göras och
uphäfvas, och intet nytt domslut deruti mellankomma.» — — — — — — — — — — 

Återstående artiklar röra handelsförhållanden o. d., salutering af krigsfartyg, fördragets
ratificerande inom fyra veckor m. m.</footnote>

Att denna lösryckning var en geografisk nödvändighet är allt för tydligt och
den skulle utan tvifvel kommit att ske, äfven om det icke behöft inträffa denna gång.
Och att det icke behöft inträffa denna gång torde med tillräcklig tydlighet inses at
hela den föregående skildringen af krigets förlopp.

Troget hade det finska folket uppfyllt sina förbindelser till moderlandet. Först
när det såg sig öfvergifvet af detta, fann det sig i nödvändighetens kraf, och de vackra

egenskaper, besinning och ihärdighet, som städse ledt finnarna, skulle äfven framgent
vägleda dem på den nya banan, hvilken, om än i början jämn och lockande, likväl i
fjärran kunde afbrytas af ännu icke skönjbara hinder. Kejsar Alexander insåg, hvad
han vunnit, och gjorde sig all möda att väl vårda den nya landsdel, han lade till sitt
vidsträckta rike.

*

<img r>Ryske f. d. ministern i Sverige D. v. Alopeus.</img>

En af de svenska finnarna, den för sin okufliga tapperhet och sitt ädla sinne
af hög och låg upphurna och älskade Döbeln blef det förunnadt att framföra
moderlandets tack och farväl till Finland, till
dess ädla söner, till dess modiga kämpar.
Hans afskedsord till den ringa, kring
honom samlade återstoden af de finska
trupperna har gått igen till släkte efter
släkte; de hafva blifvit svenska folkets
afskedshälsning till sina finska bröder.

Det var en dyster, stormig
höstdag, söndagen den 8 oktober, när Döbeln
efter gudstjänstens slut red in i den af
trupperna bildade fyrkanten, kring
hvilken kyrkfolket och den öfriga
menigheten slöt sig. På ena sidan stodo de
svenska trupperna, lifgrenadiererna och
Kalmar regemente, i prydliga dräkter,
på den andra de finska kvarlefvorna i
utslitna, trasiga kläder, med utmärglade
kroppar, krutbestänkta, svartbleka
anleten, genomskjutna eller stympade
lemmar. Liknande desse och bärande
prägeln af krigets öden, mödor och nöd
trädde deras välkände, mångbepröfvade general, v. Döbeln, klädd i den gamla gråa,
blodbestänkta syrtuten och omgifven af sin lika beskaffade stab, till häst in i fyrkanten.

»Så snart han blifvit,» säger Montgomery, »med lika frivilliga som lifliga
fröjderop hälsad, och högtiden med styckedunder, flygande fanor och klingande spel
tillkännagifven, blottade talaren sin hjässa med det svarta bandet om den
genomskjutna hjältepannan och sökte med sin genomträngande stämma öfverrösta dagens
storm, i det han med sorgbundet hjärta och tårfulla ögon förkunnade de märkvärdiga,
vemodsfulla tacksamhets- och afskedsord», som här följa.



»<i>Soldater!</i>» sade han. »Jag har samlat arméen, att tillkännagifva, det en
preliminär Fredsafhandling den 17 September blifvit gjord emellan Svenska och Ryska
magter. Denna fredstidning slutar ett förhärjande krigs alla olyckor. Den bör
visserligen vara ett gladt budskap, helst Sveriges uttömda källor icke tillåta
fortsättning af en strid, börjad af politiskt misstag, och som i tvenne år aftynat alla
dess krafter.

»<i>Men Finland frångår Sverige; Riksgränsen blir Torneå-elf!</i>

<img l>Öfverste A. F. Skjöldebrand.</img>

»<i>Finnar!</i> med denna fred förloras tredjedelen af Svenska Kronans område;
— Sverige mister för alltid den stolta Finska nation, sitt kraftigaste stöd. Ej
nog därmed; Svenska armén förlorar
kärnan och betydligaste andelen af dess
krigsmakt. Moderlandet är krossadt,
försänkt i sorg och saknad öfver
oersättliga uppoffringar. Men den visa
Allmakten har beslutat våra öden; de måste
således emottagas med tålamod — med
undergifvenhet.

»<i>Soldater! Kamrater! Bröder!</i> I som
under loppet af nyss slutade krig, med
så mycken trohet och mandom, trots
fientliga härens talrikhet och oförmodade
öfversvämning med vapnens sinnliga
styrka vid Siikajoki, Revolaks, Pullkila,
Lappo, Kauhajoki, Alavo, Etseri,
Lappfjärd, Nummijärvi, Juutas och Idensalmi
m. m. besegrat fienden; — I, som på
egen hand återtogen halfva Finland —
I, som slutligen öfvermannades af en
mångdubbelt öfverlägsen styrka att lämna
Finska gränsen, — I hafven sedermera
med ståndaktighet stridt för moderlandets Svenska jord — <i>I härvarande!</i> ären pretieuse
kvarlefvor af den stolta Finska nationen och dess tappra krigsfolk; — det är ock till
Eder jag bör och jag skall, med upprördt hjärta, förkunna Konungens, Riksens Ständers,
Svenska folkets, Svenska arméns, mina förmäns, mina medbröders, min egen — ja,
allas uppriktiga tacksamhet.

»Konungens Nådiga välbehag — Riksens ständers ömma välvilja — Svenska
folkets beundran — Svenska arméns högaktning — mina förmäns vänskap — mina
medbröders erkänsla — min egen tillgifvenhet — för Eder, är det offer, som åt Eder
helgas och af mig frambäres.

<img>Döbeln aftackar trupperna.</img>


»<i>Finnar! Bröder!</i> Edra bedrifter äro stora, och den tacksamhet, jag i allas
vägnar till Eder yttrar, är i lika förhållande. Till dennas tolkning fordrades en
vältalares hela förmåga; — men jag är soldat. — <i>Soldat!</i> hvad stolt benämning? då jag
har denna titel af Eder — för Eder — och med Eder. Emottagen då ett upprördt
hjärtas okonstlade tankar; och I, <i>Svenska Trupper</i>, som vid detta sorgbundna tillfälle
ären närvarande, varen lefvande vittnen till Svenska moderlandets oinskränkta 
tacksamhet. <i>Svenskar!</i> varen stolte öfver att hafva sett dessa Finska lämningar! minnens
dem! högakten dem! — Se deras aftynade kroppar, deras bleka ansikten, — de bära
vedermälen af deras trogna, änskönt fruktlösa bemödanden att befria sin fosterbygd
under förflutna åren! Och <i>I Finnar!</i> När I återkommen till fosterbygden, så
frambären Svenska folkets tacksamhet till Eder nation. Veten, att änskönt I återvänden
med utslitna kläder, med genomskjutna eller afstympade lemmar, medfören I likväl
en rättskaffens krigsmannasjäls dyrbara prydnad. Fiender till Svenska moderlandet
kunnen I aldrig blifva, därom är jag förvissad; men förblifven allan tid Dess vänner!
Skulle det nya herraväldets makt hindra Eder önskan och viljas utöfning, så låten
med hjärtats och tankens tysta språk välsignelse tilldelas moderlandet! Påminnen Edra
barn därom! Vi skola från slägte till slägte välsigna Er — högakta Er!

»Ett beder jag Er: att när I nalkens de ställen, hvarest vi besegrat våra
fiender, och då I där sen den usla sandhög, som betäcker våra stupade kamrater, —
gifven deras stoft välsignelsens suck; — de hafva dödt hjältar — och deras aska
vårdas af ärans vålnader. I kännen människohjärtats mångfaldiga nycker, dess anlag
att hastigt välja föremål, som det tror sig aldrig förgäta; men knappt äro några veckor
förflutna, förrän ostadigheten gjort ett annat val. Ty tiden förändrar allt — med
den glömmes allt. Dock försäkrar jag Eder, och I skolen själfva finna det, att
krigsmannasamband, knutet vid strid — faror — blod och död, upplöses aldrig. Således
ären I och vi förvissade om hvarandras kärlek; ty krigsmannabrödraskap räcker
lefnadens tidslängd; och den tacksamhet jag Er förkunnat och nu förkunnar, har med
detta vårt samband en oupplöslig förening.

»<i>Finnar! Bröder!</i> Kunde dessa ord beseglas med blodstårar från mina ögon, skulle
de strömma, — och hvarje droppe försäkra Er om min vördnad — min vänskap!!!» —

Med detta tal uttryckte Döbeln helt enkelt de starka känslor, som fyllde hans
hjärta och lifvade hans ungdomliga ande; det blef därför i sitt slag ett mästerstycke
af krigsmannavältalighet. Men det uttryckte därjämte, hvad på en sådan dag, med en
sådan tafla för blicken, kändes i hvarje fosterländskt bröst — en gruflig sorg och ett
djupt vemod; det kunde således icke undgå att gripa djupt. Från allas ögon flöto
tårar; både åskådare och deltagare blefvo lifligt rörde.<footnote>Montgomery, 
II sid. 301, Anteckningar om Döbeln, III sid. 104, Aminoff, sid. 148.</footnote>

Minnet af denna händelse bär för öfrigt en enkel vård till kommande släkten.
Den erinrar om, att »den sist förenade Svensk-Finska krigshären upplöstes och 
hemförlofvades här den 8:de oktober 1809 af friherre Georg C. von Döbeln. De tappres
minne förblifver.»

Enligt den bestämmelsen i fredsslutet, hvari stadgades, att ryssarna inom fyra
veckor skulle utrymma Västerbotten, lämnade Kamenskij och hans trupper först i
slutet af oktober det landskap, som nu kom att utgöra gränsen mot Ryssland. Då
hade de under krigets sista skede i verksamhet varande svenska trupperna redan
aftågat till sina hemorter och kustarméen blifvit upplöst.

Af de finska trupperna återstodo 760 man nämligen 340 Savolaks infanterister,
200 Savolaks jägare, 40 karelska jägare, 80 karelska dragoner, 20 artillerister och 80
af Österbottens norra bataljon<footnote>Burman, sid. 117.</footnote> jämte ett antal officerare af olika grader. Desse
delades i två fältbataljoner, af hvilka den 2:a öfver vintern lämnades i Umeå. 1:a
bataljonen afgick landvägen till Gefle, dit den framkom i midten af november, och där
den förlades tillika med återstoden af finska artilleriregementet. I januari flyttades
bataljonen till Vesterås, hvarest den på våren upplöstes. Nåra af manskapet togo
tjänst wid svenska regementen, en del ingick i det nybildade gränskompaniet i
Grisslehamn, och återstoden eller 1 fanjunkare och 172 man af de flesta finska regementen
afsändes den 26 juni 1810 på två skutor från Stockholm till finska kusten. I sina
slitna kläder och med en gratifikation af 2 riksdaler banko per man återvände de
till sin fädernejord. Från landstigningsplatsen hade den längst bort boende 81 1/4 mil
till sitt hemvist, hvilken väg han skulle tillryggalägga på 41 dagar med ett
traktamente af 7 skilling om dagen. Den i Umeå kvarblifva 2:a bataljonen upplöstes äfven
på sommaren 1810, sedan däraf genom värfning bildats ett för Torneå afsedt
gränskompani.<footnote>Båda gränskompanierna införlifvades längre fram med Göta 
artilleriregemente.</footnote> De flesta finska officerarna återvände till sitt hemland, enär den svenska
styrelsen knappast ville mottaga dem i sina truppers led. Några kvarstannade dock
för att ännu en tid upprätthålla det gamla vapenbrödraskapet.<footnote>Anteckningar om 
Döbeln, III sid. 110, Aminoff, sid. 148.</footnote>

Den ryska historieskrifvaren klagar öfver, att finska kriget oaktadt dess 
hårdnackenhet, dess egenartade beskaffenhet och dess mångfaldiga växlingar blifvit allt för
litet kändt. Att så är fallet i hans hemland, där uppmärksamheten hufvudsakligen
togs i anspråk af de väldiga krigen med fransmännens kejsare, kan mindre förvåna,
men att yttrandet kunnat äga sin giltighet äfven i Sverige behöfver närmare
förklaring. Denna måste sökas i den likgiltighet för historiska och krigshistoriska studier,
åtminstone af något mera djupgående beskaffenhet, som utmärkte det halfva
århundradet mellan de napoleonska krigens slut och sextiotalets omskakande händelser.
Nära trettio vintrars snö täckte för öfrigt de fallna krigarnas ben, förr än deras
bedrifter framställdes i tryck för de efterlefvande, och desses sinnen voro då riktade


åt annat håll. Man kan utan öfverdrift säga, att det är Runeberg som frammanat
bilderna från Finlands sista kamp, som lärt sina landsmän högakta sina förfäders
osvikliga trofasthet och uppoffrande tapperhet, som väckt svenskarnas uppmärksamhet
på de minnen, åtkilliga släkter och enskilda trupper ärft från dessa ofredens dagar,
som fäst deras uppmärksamhet på de historiska och de militära lärdomar, hvilka
detta krig otvifvelaktigt erbjuder, äfven om det vid nittonde århundradets morgon
utkämpades under helt andra förhållanden än dem, som råda vid dess afton. Må
nutidens svenskar af dess minnen lära att i afgörandets stund visa samma mannakraft
och själfuppoffring, som de ihärdiga finnarna lade i dagen, men må de bättre, än
desse förmådde, göra sig tillgodo andras erfarenheter, må de i hvarje fall tillgodose
tidens kraf och de anspråk, fosterlandet ställer på dem!

<img> </img>

<img><b>KARTA <sc>öfver</sc> SÖDRA FINLAND.</b></img>

<img><b>KARTA <sc>öfver</sc> NORRA FINLAND.</b></img>

</chapter>









FINSKA
KRIGET

1808-1809

SKILDRADT
AF
C. O. NORDENSVAN



