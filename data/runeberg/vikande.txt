<i>NILS WAPNER</i>
<h1>VIKANDE GRUND
ELLER FAST</h1>

PRIS 1 KR.

SKARA 1914
VÄSTERGÖTLANDS BOKTR.-A.-B:S TRYCKERI

<h1>VIKANDE GRUND
ELLER FAST.</h1>
AF
<b>NILS WAPNER.</b>

SKARA 1914,
VÄSTERGÖTLANDS BOKTR.-A.-B:S TRYCKERI.

<chapter name="I">
<h2>I.</h2>

Naturvetenskapens storartade resultat tyckas rent af
ha verkat bländande på flertalet af vår tids människor
och ingifvit dem den föreställningen, att lifvets alla
frågor och problem kunna lösas med denna vetenskaps
hjälp. Visserligen bör det medgifvas, att naturvetenskapen
gjort utomordentliga framsteg, ständigt utvidgar
området för sin forskning och låter sitt ljus lysa öfver
domäner, som fordom legat i mörker. Det är så mycket
mindre skäl att söka förneka eller fördölja detta
sakförhållande, som det, rätt fattadt, lämnar oss ett
kraftigt bevis på människoandens höga ursprung och
alltså snarast är ägnadt att väcka glädje och
tillfredsställelse äfven hos dem, som tro på ett dylikt högre
ursprung.

Vetenskapen, som är ett uttryck för människans
trängtan efter sanning och klarhet, är frågande och sökande.
Men månne den befinner sig i så lycklig ställning, att
den förmår gifva svar på sådana frågor, som mer än
andra äro lifsfrågor, t. ex. denna: Hvarifrån leder
världen och människan sitt ursprung? Det är ju en fråga,
hvilken sedan släktets begynnelse sysselsatt
människotanken. Hur har icke myt, troslära och naturfilosofi
redan under äldsta tider hos olika folk sträfvat att
förklara världens uppkomst och yttersta grund! Och hur
tränger icke våra dagars naturvetenskap in i tillvarons
labyrint med orsakskedjan som Ariadnetråd! Lyckas den
då också föra oss fram till en sanning och verklighet,
som ådagalägger sin fullkomlighet just därigenom,
att den i alla väsentliga afseenden tillfredsställer våra
innersta lifs- och hjärtebehof och motsvarar våra kraf
på mening och ändamål i tillvaron? De resultat, till
hvilka vetenskapen kommer, kallar den ju sanning eller
åtminstone framställer dem ofta så, att den mindre
kritiska allmänheten lätt får den föreställningen om dessa
resultat, att de innebära den fulla, orubbliga sanningen,
som icke tillåter minsta tvifvel eller prutmån. Särskildt
möter man ofta en arrogant tvärsäkerhet hos sådana
författare, som gjort till sin uppgift att populärt
framställa vetenskapens resultat för allmänheten. Det är
föga att undra öfver om denna allmänhet låter sig
imponeras, då attityderna icke röja någon tvekan eller
osäkerhet i fråga om hvad sanning är. Och att lära
känna sanningen, det är ju en stor och skön uppgift.
Sanning är ett ord med vacker klang, ett ord, som
väcker föreställningar om seger öfver lögn och falskhet,
mörker, okunnighet och vidskepelse. Kanske
vetenskapen verkligen har hunnit till den fasta grund, som
medgifver orientering och klarhet öfver världs- och
lifsproblemen. En grund, som kan försona oss med lifvet
och göra oss lyckliga. Har vetenskapen uträttat detta,
eller synes den enligt förnuftets lagar framdeles kunna
göra det, då må vi nöja oss med den allena! Men
förmår den det icke, kunna vi ej slå oss till ro utan
måste se oss om åt annat håll efter den fasta grunden,
efter ljus och ledning för vårt lif.

Cartesii tvifvel på människans förmåga att lära
känna sanningen gick öfver i den tron, att människan
genom det klara tänkandet kunde finna densamma.
Härmed var den grundsatsen fastslagen, att det tänkande
jaget är måttstocken för all objektiv sanning. Så
uppstod en upplysningsfilosofi, som i England resulterade
i empirisk skepticism, i Frankrike i materialism och
sensualism och i Tyskland i en förnuftsöfverskattande
bildningsidealism. I detta senare land var det, som
brytningen med upplysningsfilosofiens förnuftsdyrkan
skedde genom Kant. Han upptog åter till undersökning
den frågan, om människan kunde känna sanningen, i
det han underkastade den mänskliga
kunskapsförmågen en grundlig pröfning. Resultatet af denna
pröfning blef, att <i>människan icke är i stånd att med
sitt förnuft lära känna det objektivt varande, sådant det
är i och för sig</i>. Hvad hon känner, känner hon i kraft
af subjektiva kunskapsformer, som dock ej medgifva
någon kunskap om "tinget i sig".

Vi ha att tacka Kant icke blott därför, att han
påvisat vår kunskapsförmågas gränser, utan äfven därför,
att han lärt oss skilja mellan <i>förklaring</i> och <i>värdering</i>.
Värdeproblemet stiger alltså upp såsom ett själfständigt
problem vid sidan om kunskapsproblemet. Kant talar
visserligen oftare om ändamål än om värden. Men
begreppet ändamål förutsätter tydligen begreppet värde,
enär jag blott kan göra det till ändamål, hvars värde
jag har erfarit.

I efterföljande rader vilja vi upptaga till skärskådande
några af de resultat, till hvilka vetenskapen, d. v. s.
den i våra dagar dominerande naturvetenskapen, nått
fram, och se till, om de kunna anses tillfyllestgörande
för åstadkommande af en bärande och lifsbevarande
åskådning. Om så icke skulle vara fallet, måste vi
söka på annan väg efter värden, som fylla måttet och
göra lifvet värdt att lefvas.

Då dessa rader nedskrifvits såsom anteckningar på
lediga stunder och tiden ej medgifvit något
grundligare utförande af arbetet, faller det af sig själft, att det
ej kan framträda med några anspråk. Afsikten har
blott varit att möjligen hos någon läsare väcka den
tanke, som blifvit författarens egen, att <i>vetenskapen, hur
stor den än är, icke räcker till att gifva svar på lifvets
djupaste frågor</i>, och att på samma gång hänvisa till
den sanning och verklighet, som måste ha stått klar
för Augustinus, då han nedskref orden:

"Du, o Gud, har skapat oss till gemenskap med dig,
och vårt hjärta är utan ro, tills det får hvila i dig."
</chapter>

<chapter name="II">
<h2>II.</h2>

Vetenskapens uppgift i allmänhet är att utforska
verkligheten utom och inom oss. Härvid begagnar den sig
öfvervägande af den s. k. empiriska eller naturvetenskapliga
metoden och fortskrider på iakttagelsens, experimentets
och jämförelsens väg. Hypotesen tjänstgör härvid som
ett slags vetenskaplig "blänkare", hvaremot ingenting
är att invända, blott man icke understundom läte den
ströfva ut öfver vetenskapens gränsområde på ett sätt, som
visar, att man icke känner eller vill känna sin begränsning.

Vetenskapsmannen stöder sig på det yttre eller inre
sinnets vittnesbörd, d. v. s. utgår från enskilda
undersökta fakta. Genom sammanställning och jämförelse
af en mängd sådana fakta leder sig den empiriska
bevisningen fram till deras allmänna grund. Den går
alltså <i>från följd till grund</i>. Det motsatta
förfaringssättet, då man går från grund till följd, kallas rationell
bevisning. Då empirikern sålunda iakttager enskilda
föremål och förhållanden mellan tingen och därifrån
sluter, att hvad som gäller i vissa iakttagna och
konstaterade fall, också måste gälla för alla de fall och
förhållanden, som han icke får tillfälle att undersöka, har
han i själfva verket öfverskridit visshetens gränser, och
<i>hans slutsatser innebära blott en högre eller lägre grad
af sannolikhet</i>. (Märk också, huru ofta
naturvetenskapsmän, som äro måna om sitt anseende, i sina skrifter
begagna ordet "sannolikt" och liknande! T. ex. Sv.
Arrhenius i "Världarnas utveckling".) Till belysning
af det ofvan sagda anföras några exempel, hämtade ur
"Lärobok i den formella logiken" af J. J. Borelius.

Hur skulle man med absolut visshet kunna påstå,
att alla däggdjur ha varmt blod och lungor, därför att
de däggdjur, man funnit och undersökt, visat sig vara
försedda därmed? Och när kan man vara absolut
förvissad om att alla däggdjur på jorden äro anträffade
och undersökta? Vi måste begränsa oss till
däggdjuren på jorden, ty annars återstode ju den möjligheten,
att på andra planeter det organiska lifvet, ifall sådant
där finnes, kunde förete afvikelser i detta afseende.
Men däremot är det mycket sannolikt, att alla
däggdjur på vår jord ha varmt blod och lungor. —
Ytterligare ett par exempel. Om man tror sig ha funnit,
att någon viss planet i fråga om form, rörelse,
omgifvande luftkrets o. s. v. öfverensstämmer med vår jord,
så kan det vara sannolikt men är ingalunda visst, att
den liknar jorden äfven i andra väsentliga afseenden
(att den t. ex. har växt- och djurvärld). — Då vi
iakttaga det fenomen, som benämnes blixt och åska, sluta
vi till förekomsten af elektricitetssamling i luften,
alltså från en följd, som kan iakttagas, till en grund, som
icke kan iakttagas, och just därför innebär vårt
antagande af elektricitetssamling i luften ingen apodiktisk
visshet, hur sannolikt det än må vara. — Då
vetenskapen nu undersöker orsakssammanhanget mellan
företeelserna i världen, förbinder den hypotesbeviset med
induktions- och analogibevis enligt den satsen, att
likartade verkningar vanligen ha likartade orsaker. Då
man sålunda vill förklara ljusets fortplantning, har man
framställt den s. k. undulationsteorien, enligt hvilken
kropparna försätta den omgifvande etern i vågrörelse,
som fortplantar sig till ögats synnerv, äfven försätter
denna i rörelse och på så sätt åstadkommer, att vi se
föremålen. Vågrörelserna eller vibrationerna i etern
kunna naturligtvis aldrig blifva föremål för iakttagelse,
utan deras antagande grundar sig på analogi med
ljudets fortplantning genom luftvibrationer och blir
sålunda aldrig annat än en sannolikhet.
</chapter>
<chapter name="III.">
<h2>III.</h2>

Vi veta alla, att den vanliga förklaring öfver världens
uppkomst, som lämnas i läroböcker och skolor, är den,
att världen uppstått ur en upphettad gasmassa, som
genom värmeutstrålning efter hand blifvit afkyld. Ehuru
denna förklaring icke syftar på den yttersta grunden,
enär det gasformiga tillståndet förutsätter föregående
tillstånd, vilja vi dock här sysselsätta oss något med
densamma.

Hvad vår jord beträffar, antager t. ex. professor Sv.
Arrhenius, att den i början utgjorts af en gasmassa.
Han säger i "Världarnas utveckling": "Man antar på
goda grunder, att hela jorden ursprungligen varit ett
gasklot, afsöndradt från solen, som ännu befinner sig
i detta tillstånd. Genom strålning mot den kalla
världsrymden förlorade gasklotet, som i hufvudsak förhöll sig
ungefär så som vår nuvarande sol, småningom sin höga
temperatur och slutligen bildades en fast jordskorpa på
dess yta". Då naturvetenskapen emellertid upplyser
oss om att hos gasformiga kroppar de molekylarkrafter,
som söka skilja molekylerna från hvarandra, alltid ha
öfvertaget öfver dem, som söka hålla molekylerna
tillsamman, kunde det ju förefalla antagligt, om den
jordiska gasmassan under sådana förhållanden sprede sig
i världsrummet. Luften, som ock är gasformig,
hindras härifrån af tyngdkraften, som drager dess
molekyler mot jordens medelpunkt, men hur skall man tänka
sig, att i gasmassan den ursprungliga differentiering
kommit till stånd, som väl måste förutsättas, om en
viss punkt skulle konstituera sig som mål för hela den
öfriga gasmassan, så att den klotformiga jorden bildats?
Men äfven om den förklaringen låter tänka sig, att
jorden uppstått ur en upphettad gasmassa, så går den
dock ej till grunden. Ty skulle utstrålning kunna äga
rum, måste den upphettade gasmassan ursprungligen
ha varit omgifven af något kallt ämne. Annars kunde
ingen utstrålning och därmed följande afkylning
försiggå. Men <i>hvad är då grunden och orsaken till denna
ursprungliga skillnad mellan det upphettade och kalla
tillståndet i världsalltet?</i>

Den s. k. utvecklingsläran är, som bekant torde vara,
omfattad af de flesta naturvetenskapsmän i vår tid.
Dess hufvudpunkt är, att alla olika organismer
härstamma från en enda eller några få högst enkla
stamformer, och att de alla utvecklat sig ur dessa på fullt
naturlig väg genom gradvis fortgående ombildning.
Såsom den viktigaste följden af denna teoris konsekventa
tillämpning framhålles människans härstamning från
djuren. Då materien enligt naturvetenskapen är evig
och formdaningen framgår genom naturlig utveckling,
är hvarje ingripande af en öfvernaturlig skapare
öfverflödigt och otänkbart. Sådan är naturvetenskapens
mening. Den känner sig tillfredsställd öfver att ha
hunnit fram till hvad den kallar en enhetlig (monistisk)
världsåskådning, där inga andra orsaker än de fysikaliskt
kemiska tillerkännas herraväldet såväl i den lefvande
världen som i den liflösa naturen. Då man emellertid
betänker, hvilken stor och afgörande roll
<i>motsatsförhållandet</i> spelar i hela värdsförloppet i öfrigt, måste man
ovillkorligen stanna med tvifvel inför en vetenskap, som
proklamerar, att enhetligheten är uppnådd i fråga om
utvecklingen, hvilken dock lika litet som något annat
kan vara befriad från den relativitet, den åtskillnad och
dualism, som genomgår hela tillvaron. Med andra
ord: på det materiellas område skulle erkännas en
motsats och en sträfvan hos de motsatta att komplettera
sig genom hvarandra, men <i>materien själf skulle icke
äga någon motsats, någon verklighet af annan art till
sin komplettering; icke heller skulle utvecklingens
mekaniska krafter äga några krafter af annan art till sin
komplettering.</i> Den moderna utvecklingsläran ter sig i sin
materialistiska enhetlighet, minst sagdt, ensidig. Det sanna
och för människotanken mest tillfredsställande torde
framgå genom en syntes af andlig och materiell
verklighet, af mekanisk kraft och teleologiskt verkande kraft.

Utvecklingsläran gör sig skyldig till en
grundvillfarelse, som består just däri, att den <i>uteslutande
framhåller kontinuiteten,</i> det oafbrutna sammanhanget, i
utvecklingen men <i>förbiser åtskillnaden,</i> icke har öga för
det, som skiljer t. ex. människan äfven från det högst
utvecklade djur. Hæckel, som påstår, att
människosläktet har sina närmaste stamföräldrar bland aporna,
medger visserligen de stora svårigheter, som återstå
för ett noggrannare fastställande af människans
stamträd. Ja, han erkänner t. o. m. uttryckligen, att <i>ingen
enda af alla nu lefvande apor kan vara
människosläktets stamfader.</i> Alla människosläktets apliknande
stamfäder äro, ledsamt nog, för längesedan utdöda, men
Hæckel när det stilla hoppet, att vi någon gång skola
finna deras förstenade ben i Södra Asiens eller Afrikas
tertiära aflagringar.

Afståndet mellan människan och de nu lefvande
aporna har tydligen befunnits allt för stort för direkt
anknytning, hvarför man sökt den s. k. "felande länken".
Enligt Hæckel har den holländske läkaren Eugen Dubois
på Java funnit och 1894 beskrifvit denna felande länk.
På zoologkongressen i Leyden 1895 utspann sig bland
vetenskapsmännen en liflig diskussion om densamma.
Ungefär ett dussin lärda herrar yttrade sin mening om
densamma, men <i>olyckligtvis gingo meningarna i sär.</i> Tre
förklarade, att kraniet och lårbenet af denna stora
antropoid hade tillhört en apa, tre andra påstodo, att de
tillhört en människa, och sex eller flera ansågo den för en
öfvergångsform mellan apa och människa. Det gick här
på samma sätt, som då den store naturforskaren Cuvier
1822 beskref ett kranium såsom hörande till hofdjuren,
medan en annan naturforskare, Blainville, sade, att det
tillhört en insektätare. Först senare kom man
underfund med att det var kraniet af en halfapa.
Vetenskaplig säkerhet synes alltså vara svår att vinna på
detta område, trots Thomas H. Huxleys stolta tal om
den moderna paleontologiens mest glänsande bragd
att från en tand, eller kanske ett stycke ben, ånyo
framkonstruera ett helt djur. Hæckel framhåller också, att
man användt mycken tid och möda på noggranna
undersökningar och mätningar af människors
hufvudskålsformer utan att belönas af motsvarande resultat,
beroende därpå, att inom en enda art hufvudskålsformen
kan variera så mycket, att man inom arten finner
extrema motsatser. Vida bättre stödjepunkter för
skiljandet af människoraserna gifver hårväxtens och språkets
beskaffenhet, men dessa stödjepunkter har man
naturligtvis ingen utsikt att erhålla, då det gäller att
konstatera tillvaron af den felande länken. <i>Ett funnet
kranium eller ben kan ju mycket väl representera en
missbildning.</i> Om därför vetenskapen beträffande den
felande länken mellan människan och apan skulle kunna
framställa en sannolikhet af mera öfvertygande slag,
erfordrades en erfarenhet, som icke grundade sig på
iakttagelse af något enstaka exemplar utan stödde sig på
en <i>tämligen omfattande induktion.</i> Krafvet härpå måste
med fasthet upprätthållas gent emot en vetenskap, som
sällan vädjar till förnuftets och logikens lagar i andra
fall, än då den gjorda erfarenheten bjudit ett allt för
svagt och vacklande stöd.

Utvecklingslärans ensidighet röjer sig både vid
betraktandet af den organiska och den oorganiska
naturen. Liksom Charles Darwin häfdat det kontinuerliga
sammanhanget på det organiska lifvets område, har
Charles Lyell uttalat som sin åsikt, att jordytans
daning kan förklaras helt naturligt ur långsamma och
omärkliga höjningar, som alltjämt försiggå, och icke,
såsom man förut trodde, genom våldsamma vulkaniska
utbrott. Och dock borde väl den vulkaniska
verksamheten i jordens ungdomstid kunna antagas ha varit vida
större än nu. Vi veta ju för öfrigt, att det finnes ett
stort antal utslocknade vulkaner. Men katastrofer passa,
som man kan förstå, icke rätt i stycke med
utvecklingslärans successiva, kontinuerliga daning och
framalstring. Då man däremot vill förneka, att en gudomlig
vishet och ändamålsenlighet uppenbarar sig i världen,
anser man det icke alls olämpligt att taga sådana
katastrofer till hjälp som exempelvis Lissabons förstöring
1755, vulkanutbrottet på Martinique 1902 och
jordbäfningen i Messina 1908 m. fl. <i>Då få dessa förödande
tilldragelser tjäna såsom tungt vägande bevis mot en
gudomlig världsstyrelse.</i> Sålunda heter det i "Det
religiösa sanningsproblemet" af Torgny Segerstedt: "Det
var först den fruktansvärda katastrofen vid Lissabons
förstöring, som rubbade den tilltro till världens
förnuftighet och den belåtenhet med den gudomliga
styrelsen, som dittills kännetecknat den allmänna meningen
i Europa. Denna uppskakande naturkatastrof fick på
så sätt en mycket vidtgående verkan i den allmänna
opinionen och undandrog de filosofiska funderingarna
öfver den Guds vishet, som uppenbarade sig i
världsloppet, deras grundval".

I utvecklingsläran spelar, som bekant, ärftlighet och
anpassning en betydande roll. Genom en invecklad
växelverkan mellan dessa båda funktioner anser man,
att alla djur- och växtformer tillkommit. Att ärftlighet
och anpassning verkligen ha stor betydelse på det
organiska lifvets område, må villigt medgifvas, men
däremot kan med ganska stort fog framhållas, att
vetenskapen ännu har en lång väg att tillryggalägga, innan
den förmår sprida verkligt ljus öfver dessa dunkla och
svåråtkomliga förhållanden. Och man må hoppas, att
en framtida vetenskap skall blifva mera villig än den
nuvarande att erkänna, att vi här icke ha att göra
allenast med rent materiella och mekaniska orsaker.
Framtidens vetenskap skall säkerligen bli mera själfkritisk,
mindre dogmatisk än den nuvarande, som är alltför
starkt bunden i tron på det materiella och mekaniska.
Hæckel t. ex. medgifver visserligen, att vetenskapen i
vissa ärftlighetsfenomen <i>icke är i stånd att uppvisa de
orsaker och villkor, under hvilka det ärftliga
öfverflyttandet äger rum,</i> enär våra grofva sinnesorgan äro
otillräckliga hjälpmedel för att iakttaga dem, men han
tilllägger, att ingen naturforskare tviflar på att de äro rent
mekaniska. <i>Det stora antal ärftlighetsteorier, som
sedan Darwins dagar uppställts utan att visa sig
tillfredsställande eller vinna allmänt erkännande,</i> vittna till
fullo om de svårigheter, som här möta, och om hur
föga vetenskapen känner det innersta och väsentliga i
hvad som sker. Med full rätt kan man instämma med
Vitalis Norström, då han i sitt arbete "Religion och
tanke" säger: "Det är ingen möjlighet att längre sno
sig undan den sanningen, att världen, vetenskapen till
trots, blifvit gåtfullare snart sagdt för hvarje århundrade,
som gått, nej, blifvit det just <i>genom</i> vetenskapen själf".

Som det är i ofvan berörda fall, förhåller det sig på
alla områden. Vetenskapen sätter oss icke i stånd att
en gång för alla förstå naturen, dess lagar och krafter.
Midt inne i utvecklingens kedja är det punkter, som
vetenskapen ej kan genomtränga. Hit höra alla dessa
öfvergångar, i hvilka en kontinuerlig kvantitativ
förändring helt plötsligt aflöses af en kvalitativ förändring.
Som exempel nämnes öfvergången från det oorganiska
till det organiska, från djuret till människan, födelsen
och döden, de kemiska förbindelserna o. s. v. I
"Naturvetenskap och kristendom" säger prof. F. Bettex:
"Det hör till skapelsens största mysterier, att en atom
järn hellre förbinder sig med en atom syre än med en
atom väte eller silfver."

För öfrigt erbjuder äfven historien exempel på dylika
plötsliga öfvergångar, då något nytt, som icke kan på
tillfredsställande sätt förklaras uteslutande ur den
föregående utvecklingen, bryter fram. Kristi uppträdande
på jorden utgör en sådan nydaningspunkt,
reformationen, ehuru i lägre grad, en annan. Stundom kan det
vara ett mänskligt snille, i hvilket det nya
koncentrerats för att, då den lämpliga tidpunkten är inne, träda
i dagen och verka omgestaltande på utvecklingen.
Psykologien har också att uppvisa dylika öfvergångar, t.
ex. öfvergången från sömn till vakande tillstånd, från
omedvetet till medvetet, från nervprocess till tanke
o. s. v.

I det följande framställas några exempel på hur föga
grundligt den empiriska vetenskapen visat sig kunna
förklara, hvad naturens lagar och krafter i grunden äro
och hvarpå deras verksamhet beror.

Om man förklarar de magnetiska fenomenens
inbördes sammanhang därmed, att hvarje molekyl af
magneten själf är en liten magnet, så blir dock själfva <i>den
magnetiska kraften oförklarad.</i> Härleder man nu
denna kraft från eterströmmar, som kretsa omkring
magnetmolekylerna, så återstår det dock att förklara, hur
dessa eterströmmar kunna kretsa omkring
magnetmolekylerna, då enligt naturvetenskapen alla kroppar röra
sig i räta linjer, såvida icke någon annan kraft tvingar
dem att afvika därifrån. Någon sådan kraft måste alltså
tagas med i räkningen. Men <i>hvilken är i detta fall
denna andra kraft?</i> Eller, om man tror sig kunna
angifva den, <i>hvarpå beror denna kraft?</i> För öfrigt står
man icke på erfarenhetens utan på hypotesernas grund,
då man antager, att kropparna ytterst bestå af
odelbara enheter, atomer, och molekyler, ty ingen har
någonsin ens med de skarpaste instrument kunnat
varseblifva en atom eller molekyl.

Eller låtom oss tänka på den kraft, som bringar
kroppar att falla till jorden. Man kallar den
attraktions- eller tyngdkraften och härleder från densamma äfven
planeternas rörelser i sina banor, hafvets ebb och flod
o. s. v. Men, fråga vi, om stenens fall mot jordens
medelpunkt och planeternas rörelser i sina banor ha
sin grund i attraktionen, <i>hvarför faller då stenen,
under det att planeterna röra sig i ellipser?</i> Här räcker
tydligen ej attraktionen såsom gemensam grund, utan
någon ytterligare grund måste tillkomma, för att den
elliptiska rörelsen skall komma till stånd. Jämte
attraktionen eller centripetalkraften, som förbinder planeterna
med hvarandra och med solen såsom deras centrala
enhet, har vetenskapen därför måst antaga tillvaron af
centrifugalkraften, genom hvilken planeterna sträfva att
fortsätta sin rörelse i den en gång gifna riktningen.
Resultatet af de båda krafternas samverkan är den
elliptiska rörelsen. Men äfven härmed är ingalunda
tillfyllestgörande förklaring lämnad. Den frågan måste nu
inställa sig: <i>Hvarpå beror centripetal- och
centrifugalkraften?</i> Hvad är det, som sätter dem i verksamhet?
Det hjälper föga, om man invänder, att vi röra oss med
en måhända föråldrad teori. Hvarje än så modern teori
öppnar samma möjligheter att påvisa <i>vetenskapens
oförmåga att tränga till grunden.</i>

På vår fråga, hvarpå attraktionen beror, svarar
kanske någon med den kinetiska etertrycksteorien, enligt
hvilken attraktionen beror på eterns tryck, som är
mindre på den sidan om en kropp, där en annan kropp
befinner sig närmare. Kroppen skulle alltså drifvas åt
det håll, där trycket år minst. Om denna teori
skrifver en populärvetenskaplig författare, W. Kinberg, i
sitt arbete om "Världens och människans uppkomst":
Enligt denna förklaring kommer synbarligen kropparnas
utsträckning i betraktande vid attraktionen endast för
så vidt bägge kropparna hafva samma täthet och
erbjuda atomerna samma motstånd, hvilket naturligtvis
ingalunda alltid är fallet. Kropparnas massor eller vikt
äro därför utslagsgifvande. Jag måste dock tillägga,
att <i>denna teori ingalunda är oantastlig</i> eller, kanske
rättare sagdt, att <i>den icke är förenlig med den kinetiska
gasteorin.</i> Någon bättre teori till förklarande af
attraktionsfenomenen har jag dock icke att gifva dig. Denna
fråga väntar ännu på sitt svar. Om möjligheten att
finna ett tillfredsställande sådant misströstar dock icke
vetenskapen; lärda finnas nämligen, som oafbrutet
arbeta på detta problem. Hvad man hittills är öfverens
om, är, att tvenne kroppar, som befinna sig på afstånd
från hvarandra, icke kunna utöfva någon
attraktionsinverkan på hvarandra, med mindre än att något
medium — i den anförda teorin världsetern — finnes, som
förmedlar denna inverkan mellan båda."

Som man häraf finner, är den kinetiska
etertrycksteorien icke inom vetenskapens läger erkänd såsom
någon oantastlig sanning. Tvärtom synas meningarna
vara delade. Man är blott ense om att
attraktionskraften förmedlas genom något mellan kropparna befintligt
ämne, men hvilket detta är, därom sväfvar man
tillsvidare i ovisshet. Om vi emellertid antaga, att etern
är detta ämne, så inställer sig den frågan: <i>Hvad är
etern, som åstadkommer detta tryck?</i>

Hæckel framhåller visserligen, att eterns existens
såsom real materia numera är ett positivt faktum,
ådagalagdt genom optiska och elektriska försök, men han
medgifver på samma gång, att <i>man icke lyckats vinna
klarhet och säkerhet beträffande denna materias
egentliga väsen.</i> Tvärtom gå vetenskapsmännens åsikter
härvidlag mycket i sär och motsäga hvarandra i de
viktigaste punkter. Enligt somliga utgör etern ett
continuum, enligt andra består den af atomer, hvilka med
afseende på konsistensen af somliga förklaras vara
hårda, af andra absolut elastiska, och beträffande rörelsen
af somliga förmodas röra sig rätlinigt, medan andra
förklara, att de ha en roterande rörelse o. s. v. Hæckel
själf anser etern vara en kontinuerlig materia, om
hvilken man möjligen vinner den bästa föreställningen
genom jämförelse med ett ytterst fint, elastiskt och lätt
gelé. Atomhypotesen för eterns vidkommande afvisar
han i "Die Welträthsel" med följande ord: "Om man
antager, att den är sammansatt af ytterst små, likartade
atomer, så måste man vidare också antaga, att ännu
något annat existerar mellan dem, antingen det
"tomma rummet" eller ett tredje (helt obekant) medium, en
fullständigt hypotetisk "inter-eter". Vid frågan efter dess
väsen skulle dessutom samma svårighet uppstå som
vid etern (in infinitum!)".

Men vare sig man antager etern vara en
kontinuerlig, geléartad materia eller bestå af atomer, återstår
dock att förklara dess rörelse. Hvarifrån har etern den?
Från något annat eller i sig själf? Om den har rörelsen
från något annat, <i>hvilket är i så fall detta andra, och
hvarifrån har det sin rörelse?</i> Har däremot etern
rörelsen i sig själf, <i>är ju den vetenskapliga förklaringen
afbruten och omöjliggjord, och undret, som man till
hvarje pris vill undvika, är påträffadt.</i>

På tal om tyngdlagen säger Hæckel i "Die
Welträthsel": "Det var Newtons odödliga förtjänst att
definitivt fastställa denna gravitationslag och för
densamma finna en oangriplig matematisk formel. Men
denna döda matematiska formel, på hvilken de flesta
naturforskare här som i många andra fall lägga största
vikt, gifver oss blott den kvantitativa bevisföringen för
teorien, den skänker oss icke den minsta insikt i
företeelsernas kvalitativa väsen."

Hæckels mening är, att vi genom Newton fått veta,
att kropparna attrahera hvarandra, men att <i>vi icke
erhållit den minsta förklaring öfver de egentliga
orsakerna till attraktionen mellan kropparna.</i> Denna brist
tror sig Hæckel kunna afhjälpa genom att ansluta sig
till den af J. G. Vogt uppställda densationsläran eller
den pyknotiska substans-teorien, enligt hvilken
världsalltets gemensamma urkraft utgöres af den individuella
förtätningen af en enhetlig substans, som kontinuerligt
uppfyller hela det oändliga världsrummet. Genom ett
i substansen inneboende förtätningssträfvande uppstå
oändligt små förtätningscentra, som i allmänhet
motsvara det kinetiska substansbegreppets uratomer men
skilja sig från dem högst väsentligt därigenom, att de
besitta förnimmelse och sträfvan och alltså i viss
mening äro besjälade.

"Genom vissa "Konstellationen, Störungscentren oder
Deformirungs-Systeme", säger Hæckel i "Die
Welträthsel", "förenas stora massor af förtätningscentra snabbt
i väldig utsträckning och ernå öfvervikt öfver de
kringliggande massorna. Därigenom åtskiljer eller
differentierar sig substansen, som i ursprungligt hvilotillstånd
öfverallt besitter samma medeltäthet, i två
huvudbeståndsdelar: störningscentra, hvilka genom pyknos
<i>positivt</i> öfverskrida medeltätheten, bilda världskropparnas
vägbara massor (den s. k. "ponderabla materien"); den
tunnare mellansubstansen däremot, hvilken uppfyller
rummet mellan dem och <i>negativt</i> öfverskrider
medeltätheten, bildar etern (den "imponderabla materien")."

Den oafbrutna kampen mellan de vägbara massorna
och etern skulle nu vara orsaken till alla fysikaliska
processer i universum. Genom denna här antydda teori,
som för öfrigt påminner om Empedokles' lära om
kärleken och hatet, tror sig Hæckel ha öfvervunnit
svårigheten att förklara attraktionen. Men det är lätt att
inse, att <i>denna svårighet endast blifvit undanskjuten, ej
öfvervunnen.

Hvarpå bero de "Konstellationen, Störungscentren oder
Deformirungs-Systeme", genom hvilka massor af
förtätningscentra skulle hopas i så väldig utsträckning?</i>
Eller för att gå längre tillbaka: <i>Hur skall man kunna
tänka sig uppkomsten af individuella förtätningar inom
en enhetlig substans?</i> Egentligen är det oriktigt af
Hæckel att kalla substansen enhetlig, då han samtidigt
talar om <i>ett i densamma inneboende
förtätningsträfvande.</i> Det måste nämligen vara en viss åtskillnad mellan
detta sträfvande och det material, på hvilket sträfvandet
är verksamt för att bilda de af honom omnämnda
förtätningscentra. Det blir här ett förhållande af grund och
följd, som på samma gång måste vara ett förhållande
af åtskillnad. Vi uttrycka detta närmare med några
ord ur J. J. Borelii "Metafysik": "Och denna åtskillnad
kan icke vara en åtskillnad i form utan att tillika
vara en åtskillnad med afseende på innehållet. Endast
under villkor af en sådan åtskillnad kan öfver hufvud
ett förhållande mellan grund och följd tänkas, enär
hvarje förhållande förutsätter minst två leder (membra
relationis)."

I förtätningssträfvandet ha vi tydligen en kraft, som
enligt Hæckel ytterst är orsak till den rörelse i
materian, genom hvilken världskropparna danas. <i>Men hvad
är då detta förtätningssträfvande till sitt egentliga
väsen, eller hvarpå beror det?</i> Detta är en fråga, på
hvilken hvarken Hæckel eller någon annan torde kunna
gifva svar.

Man kan nu visserligen tala om, att vetenskapen
upptäcker lagar och krafter, som förut varit okända eller
obegagnade, men dessa lagar kunna å andra sidan
sägas vara endast regler, som vetenskapen begagnar sig
af under sin forskningsverksamhet. Den franske
filosofen prof. Emile Boutroux uttrycker sig härom med
följande ord: "Det, som vi kalla naturlagarna, är
sammanfattningen af de metoder, som vi ha funnit för att
assimilera tingen med vår intelligens och böja dem till
att utföra, det vi vilja." Och i sitt arbete "Trons
grundvalar" förklarar Balfour: "Naturlagarna äro
mänskliga uppfinningar till vår egen vägledning genom
lifvets förvecklingar." — Vi kunna icke urgera, att en
regel eller metod, som, då den af oss följes och
användes, medför likartade resultat, endast därigenom i
och för sig är någon fastslagen, för alla tider bestående
sanning. På sin höjd skulle man kunna medgifva, att
den är form eller uttryck för en djupare liggande
sanning. <i>Då vetenskapen skrider framåt, beror detta just
därpå, att nya, bättre regler och metoder upptäckas,
eller ock medför framåtskridandet, att de gamla
reglerna omformuleras.</i> Att på grund af en lagbundenhet,
som man dock icke känner till dess innersta väsen,
anse Gud öfverflödig för världsstyrelsen, vittnar
emellertid om, att man icke fattat den tanken, att den
fullkomligaste styrelsen måste äga rum efter fullkomliga lagar,
äfven om vi människor aldrig hinna så långt, att vi
lyckas utforska dem. Och tänker man sig ett rike, som
styres efter de bästa och fullkomligaste lagar, <i>så är
dock lagen något annat än dess utfärdare och
handhafvare.</i> Men om ingen stiftat lagen, skulle den aldrig
blifvit till, och om ingen ville handhafva densamma,
skulle den icke vara verksam genom sig själf.
Rättsmedvetandet, som tagit sig uttryck i lagstiftning, är en
djupare, starkare och betydelsefullare realitet än de
rättsnormer, med hvilka samhällsmedlemmarna till
äfventyrs få göra en mer eller mindre ingående bekantskap.
Äfven om betydelsen af begreppet lag här är en
annan än den, som åtföljer begreppet naturlag, kan
bilden dock vara på sin plats för att i någon mån
illustrera förhållandet mellan lagen i dess absoluta,
objektiva sanning, och de lagar, som vetenskapen förmår
utröna.

Hvad de s. k. naturlagarna beträffar, uttalar sig B.
Weinstein om dem på följande sätt: "För närvarande
har, speciellt genom den moderna fysikens
undersökningar, en sådan osäkerhet inkommit i
naturbetraktelsen, att <i>principiellt knappt en enda lag får anses stå
fast.</i> På sin höjd fortbestå naturlagarna, enligt nu
gängse åskådningssätt, såsom praktiska regler, hvilkas
giltighet dock under särskilda förhållanden inte ens får
tagas approximativt. Naturvetenskapen, speciellt
fysiken, bygger numera på ett fullkomligt ruinfält. Alla
stolta gamla byggnader ha ramlat, och hvad man nu
reser, är blott lätta plankhus."
</chapter>

<chapter name="IV.">
<h2>IV.</h2>

Då det gäller frågan om världsalltets uppkomst, synas
egentligen endast två möjligheter kunna komma i
betraktande. Antingen har världen blifvit skapad af Gud,
eller ock har den varit till af evighet och har alltså
grunden för sin tillvaro i sig själf. Antoge man, att
världen hade något annat än Gud att tacka för sin
uppkomst, skulle detta andra i stället erkännas som Gud,
och vi skulle hos detsamma tänka oss samlade de
fullkomligheter, som vi nu tillägga Gud, och utan hvilka
vi icke kunna tänka oss honom såsom världens
upphof. För kuriositetens skull kan jag nämna, att jag
någonstädes sett den hypotesen framställas, att världen
skulle ha uppkommit genom ett af sina egna element,
nämligen etern. Hypotesens framställare säger, att etern
är Gud, att den skapat himmel och jord och styr hela
världen. Den påstås vara evig, allvis och rättfärdig
och aldrig kunna misstaga sig eller fela, enär den
verkar utan själfmedvetande och utan något föresatt mål.
Men nu har ju människan åtminstone föreställningar
om själfmedvetande och ändamål för sina handlingar.
Skulle hon alltså ha sitt ursprung i etern, för hvilken
själfmedvetande och ändamål äro uteslutna, <i>komme
alltså följden (människan) att innehålla något, som icke
funnes i grunden (etern), hvilket är förnuftsstridigt.</i> För
föreställningarna om själfmedvetande och ändamål måste
då finnas någon annan grund än etern.

En lika egendomlig tanke framställes i ett
populärvetenskapligt arbete, där det heter: "Om ni vilja
antaga, att det finnes en Gud, som skapat världen, så är
däremot intet att invända. Men ni få icke därför påstå,
att Gud skapat denna värld af intet, och ej heller, att
han skapat världen fix och färdig på en gång. Allt
fanns förut, endast i annan form." — Hvem har
påstått, att Gud skapat världen fix och färdig på en gång?
Åtminstone icke den bibliska skapelsehistorien.
Anmärkningen härom synes alltså obefogad. Men då det
heter, att Gud icke skapat världen af intet, utan att allt
fanns förut, endast i annan form, antages ju materien
såsom en evig och oförgänglig verklighet vid sidan om
Gud, och <i>vi befinna oss i den dualism, hvarmed redan
forntidens tänkare kämpade.</i> Guds uppgift som
skapare skulle här närmast bli jämförlig med den, som
Plato tillägger demiurgen eller världsbyggmästaren.

Darwin har i fråga om lifvets uppkomst yttrat, att
alla organiska väsen, som lefvat på denna jord,
sannolikt härstamma från någon urform, i hvilken skaparen
först inblåste lif. Men Hæckel däremot anser, att den
första organiska individen uppkommit genom uralstring
ur oorganisk materia. Vetenskapsmännens förmåga att
framställa vissa afsöndringsprodukter, t. ex. urin och
myrsyra, får hos Hæckel tjäna som stöd för den
förhoppningen, att man till sist skall lyckas framställa de
ägghviteämnen, som bilda organismens
grundegenskaper. Största betydelsen för hypotesen om
uralstringen tillmäter dock Hæckel monererna, de tänkbart
enklaste bland alla organismer, så enkla, att de, enligt
hvad han yttrar på ett annat ställe, egentligen icke
förtjäna namn af organismer. Uppkomsten genom
uralstring af dessa monerer, från hvilka de högre
organismerna småningom utvecklats, är en oumbärlig hypotes
för den naturliga skapelseteorien, hvilket intygas af bl.
a. Nægeli, då han uttalar satsen: <i>"Att förneka
uralstringen är att förkunna undret."</i> Alltså måste
vetenskapen hålla fast vid denna hypotes, äfven om uralstring
är så ytterst svår att iakttaga, att den icke med
säkerhet någonsin kan konstateras. Hæckel medger
visserligen, att <i>de häröfver gjorda försöken icke lämnat några
säkra resultat,</i> men tycks trösta sig med den tanken,
att uralstringen icke är och icke kan bevisas vara
någon omöjlighet. Det förefaller dock, <i>som om denna
uralstring skulle förlora i sannolikhet eller möjlighet, i
den mån de upprepade försöken bli resultatlösa</i> i
jämförelse med det vetenskapliga framåtskridandet på
öfriga områden. Dubois-Reymond säger också: "Lika
litet som i förståendet af kraft och materia har
mänskligheten under två tusen år gjort något egentligt
framsteg i härledandet af andliga processer ur materiella
förutsättningar, trots alla naturvetenskapens upptäckter.
<i>Den kommer aldrig att göra det.</i>" — För egen del
djärfvas vi hysa en stilla förmodan, att det på många
punkter i utvecklingskedjan, alltså icke blott i början
af densamma, skall visa sig så svårt att göra de
behöfliga iakttagelserna, att äfven där mången hypotes af
frihetsfientlig innebörd måste kastas öfver bord, när
vetenskapen en gång blifvit så fördomsfri, att den icke
behåller en hypotes endast för att slippa ändra sin
uppfattning. I alla fall kunna de kristna söka tröst i den
tanken, att <i>icke heller den öfvernaturliga skapelsen är
eller kan bevisas vara omöjlig.</i>

Beträffande lifvets uppkomst har vår berömde
landsman, prof. Arrhenius, framställt en hypotes, teorien om
panspermien. Enligt denna skulle lifsfrön i otalig mängd
irra omkring i världsrymden och öfverföra lif från den
ena planeten till den andra. Dessa lifsfrön skulle vara
osynliga och så små, att tyngdkraften ej verkade på dem,
samt drifvas fram genom rymden af strålningstrycket
från solen. Men här kan det inkastet göras: Om
dessa lifsfrön stötas bort från solen af solstrålarnas tryck,
<i>hvilken kraft har då fortskaffat dem så långt, att de
kunnat komma under inflytande af strålningstrycket
från solen?</i> Och om lifsfröna af ett starkare tryck från
någon annan fixstjärna drifvits mot solen, <i>hur ha de
då kommit under inflytande af detta starkare tryck</i>
o. s. v.? Eller, för att gå så långt tillbaka som möjligt,
<i>hur ha de kommit under påverkan af det starkaste
strålningstryck i hela universum?</i> Annorlunda ställde det
sig visserligen, om lifsfröna tänktes såsom jämnt
fördelade, men i så fall vore väl hypotesen om
strålningstrycket obehöflig. Prof. Arrhenius säger, att lifvet är
evigt. Men hur kan evigheten rimma med
utvecklingen? Det lif, hvarom här är fråga, synes vara bundet
vid ett materiellt substrat, då lifsfröna blott genom sin
litenhet undgå inflytande af tyngdkraften, och
meningen är tydligen också, att detta lif skall utvecklas till
allt rikare former. Men vore det vid lifsfröna knutna
lifvet på samma gång evigt och bestämdt för
utveckling, <i>borde det väl såsom evigt redan ha hunnit sin
fullkomning.</i> Gent emot Clausius' antagande af den
stundande värmejämvikt i världsalltet, som skulle medföra
upphörande af all rörelse och allt lif, anmärker ju prof.
Arrhenius själf i "Världarnas utveckling": "Om
emellertid Clausius hade rätt, så borde under den oändligt
långa tid, världen ägt bestånd, denna värmedöd redan
ha inträdt, hvilket alls icke är förhållandet." — Hvad
som här göres gällande i fråga om värmeutjämnandet,
bör väl ännu mera kunna äga tillämplighet beträffande
det af Arrhenius antagna eviga lifvet. — Nej, det lif,
som är underkastadt utveckling, hör endast hemma i
tidens form, där begynnelse och resultat och alla
mellanliggande stadier följa efter hvarandra. Ty
begreppet utveckling sammanhänger med begreppen rörelse
och förändring, hvilka, såsom ock Kant framhållit,
endast äro möjliga i och med tidsföreställningen.
Mellan det ändliga och det oändliga, mellan verklighet och
ideal, mellan lifvets mångfald och dess enhet råder
motsats och spänning, som just behöfva tidsformen för att
kunna utveckla sina olika moment. Här har
vetenskapen rätt att göra sina iakttagelser, experiment och
jämförelser och att på grund däraf formulera sina resultat.
Men till evigheten, såvidt detta begrepp fattas såsom
något annat än tid, har icke vetenskapen någon
förmåga att utsträcka sin verksamhet. Och evighet
betyder icke en gränslös förlängning af tiden. Kallar man
tiden en form för vår åskådning, kan man säga, att
evigheten framför allt betyder medvetandets befrielse
från tidsformen under öfvergång till andra
åskådningsformer. Endast Gud är i absolut betydelse evig, och
endast han är fullkomlig. Hvarför då skygga tillbaka
för att öppet uttala "hypotesen" om eller rättare tron
på Gud såsom lifvets yttersta och eviga grund? Då
undsluppe man att som substitut för en Gud, som man
icke vill veta af, i evighetens form söka inpressa något,
som måste vara ställdt under utvecklingens lag, om det
annars med någon rätt skall kunna hemfalla under
naturvetenskaplig betraktelse.

Den mekaniska åskådningen måste, om den på hvarje
punkt vill vara mekanisk, medgifva, att <i>hvarje
världstillstånd, som tänkes såsom det yttersta och första, i
sin ordning förutsätter ett föregående tillstånd, ur
hvilket det kan förklaras på mekaniskt sätt.</i> Annars blir
ju mekanismens kedja stympad och afbruten. Spencer
m. fl. har antagit, att världsutvecklingen rör sig i en
cirkel, och att världsprocessen är en evig växling af
utveckling och upplösning. Häremot uttala sig dock
betydande målsmän för den exakta forskningen, t. ex.
Glausius och Reinke m. fl., enligt hvilka
världsprocessen tenderar mot att afstanna. Att göra världen till sin
egen grund förefaller från logisk synpunkt föga rimligt.
<i>Ty då hvarje del af densamma visar sig vara
beroende af något annat, kan man ej inse, huru världen
såsom helhet skulle kunna vara befriad från den
relativitet, som vidlåder alla dess delar.</i>

Det är visserligen sant, att vetenskapen, som har att
utföra sitt arbete på relativitetens mark, på detta
område vunnit sina framgångar genom att efterforska och
iakttaga den mekaniska kausaliteten. Men då Gud
fattas såsom den öfverrelativa grunden [öfverrelativ i den
meningen, att han icke är bunden och beroende af det
relativa utan en fri härskare öfver detsamma], inses icke,
att vetenskapen skulle sakna utrymme eller lida
inskränkning till sin betydelse såsom vetenskap om det
relativa, äfven om den med Newton instämde däri, att
<i>den yttersta orsaken ej kan vara mekanisk.</i>

Nyare tidens störste tänkare, Immanuel Kant, som
klarare och skarpare än någon annan utstakat
gränserna för vår erfarenhetskunskap, och som framhåller
omöjligheten af att vinna kunskap om "tinget i sig", anser
dock, att <i>vi måste förutsätta en vis och allsmäktig
världsskapare.</i> Han säger t. ex. i "Kritik der reinen
Vernunft": "Men på så sätt kunna vi väl [skall man
fortfara att fråga] antaga en enig, vis och allsmäktig
världsdanare? Utan allt tvifvel. Och icke blott detta, utan
vi måste förutsätta en sådan. Men då utvidga vi ändå
vår kunskap utöfver området för möjlig erfarenhet?
Ingalunda. Ty vi ha blott förutsatt ett något, hvarom
vi alls intet begrepp hafva, hvad det är i sig själft [ett
blott transcendentalt ting]. Men med afseende på
världsbyggnadens systematiska och ändamålsenliga ordning,
som vi måste förutsätta, då vi studera naturen, hafva
vi tänkt detta för oss obekanta väsen blott efter
analogi med en intelligens [ett empiriskt begrepp], d. v.
s. med hänsyn till de ändamål och den fullkomlighet,
som hafva sin grund i detsamma, utrustat det just
med de egenskaper, som efter vårt förnufts villkor
kunna innehålla grunden till en sådan systematisk enhet."

Prof. Torgny Segerstedt anser, att det är en
inkonsekvens af Kant, då han understundom låter "tinget i
sig" vara orsak till fenomenet. Segerstedts mening är,
att orsakslagen aldrig leder oss öfver företeelsernas
värld. Han yttrar sålunda i "Det religiösa
sanningsproblemet": "Vi handla således i strid med den
orsakslag, som vi säga oss vilja tillämpa, om vi
beträffande någon företeelse söka fastslå, att den för sin
förklaring kräfver antagandet af ett gudomligt väsen. Vi
söka då förklara en erfarenhet med något, som ligger
utom all erfarenhet."

Det torde väl dock medgifvas, att t. o. m. den
naturvetenskapliga bevisningen genom själfva sin metod
är hänvisad till att <i>söka grunden och orsaken till det
närmare liggande och för erfarenheten tillgängligare i
något aflägsnare och för erfarenheten mindre</i>
<i>tillgängligt.</i> Med andra ord: redan i fenomenvärldens
kausalitetssammanhang ha vi betydligt större erfarenhet
beträffande följden, hvarifrån vi utgå, än i fråga om
grunden, som vi söka, hvarför också, som förut framhållits,
den empiriska kunskapens visshet blir identisk med
en högre eller lägre grad af sannolikhet. Då
emellertid vetenskapen icke låter sig afskräckas från att
uppställa hypoteser, som åtminstone till en början ligga
utom erfarenheten, och af hvilka många aldrig vinna
bekräftelse, kan det knappast betraktas som annat än
ensidighet och bristande sinne för frihetens möjligheter,
då vetenskapen söker uppresa oöfverstigliga hinder mot
antagandet af en öfversinnlig kausalitet såsom första
och yttersta orsak, därför att denna kausalitet städse
måste stanna utom området för den empiriska
forskningen. Ehuru "hypotesen" om den öfversinnliga
kausaliteten ej kunde tänkas få betydelse för vetenskapen
såsom naturvetenskap, skulle ett allmännare
medgifvande af dess möjlighet dock bli af stort värde för
lifsåskådningen. Och jag frågar: Hvad är störst,
vetenskapen eller lifvet?

Människor, som icke helt förblindats af materialistisk
naturvetenskap, inse och fatta som något själfklart, att
det fysiska och psykiska äro artskilda ting. <i>Rörelsen
i hjärnans celler blir för dem aldrig detsamma som
tanken, d. v. s. deras uppfattning af rörelsen.</i> Och de
känna, att en medvetenhetsakt, alltså något psykiskt,
kan verka kauserande på deras nervsystem och
därigenom igångsätta en hel serie af fysiska orsaker och
verkningar. En psykisk kausalitet kan sålunda
förvandlas till fysisk, utan att vi kunna fatta, hur denna
förvandling är möjlig och hvari den består. Enligt min
tanke ha vi i detta förhållande något i viss mening
analogt till den kausalitetsförvandling, som måste äga
rum, då Gud tänkes såsom den öfversinnliga orsaken
till fenomenvärlden och till det, som sker i hvad som synes
ske. Prof. Segerstedt anser ett hinder för denna tanke
ligga däri, <i>att den första orsaken tillika skulle vara sin
egen verkan, hvilket skulle innebära en direkt och klar
själfmotsägelse.</i> Och han vill undvika denna
motsägelse genom antagandet af en oändlig orsakskedja.
Mig förefaller det, som om motsägelsen icke alls
blifvit öfvervunnen utan står kvar i hela sin skärpa äfven
med antagandet af den oändliga orsakskedjan, ty <i>då
måste ju universum själft, tänkt såsom inbegreppet af allt,
som är infogadt i denna oändliga orsakskedja, vara sin
egen orsak och verkan.</i> Det finns problem, som inför
vårt tänkande aldrig komma ut ur själfmotsägelsen.
Frihetsproblemet är ett sådant.

Då Kant i sin tredje antinomi betraktar
orsakssammanhanget, finner han motsägelse icke blott däri, att
orsakskedjan skulle bottna i frihetskausaliteten, utan
äfven däri, att den skulle fortlöpa såsom oändlig
naturlagskausalitet. Om detta senare antagande yttrar
han: "Om man antager, att det icke gifves någon
annan kausalitet än efter naturlagarna, så förutsätter allt,
som sker, ett föregående tillstånd, på hvilket det
oundvikligen regelmässigt följer. Men nu måste det
föregående tillståndet själft vara något, som har skett
[blifvit i tiden, då det förut icke var], eftersom, om det
alltid hade varit, dess följd ej heller allraförst skulle ha
uppkommit utan ständigt hafva varit. Således är
orsakskausaliteten, genom hvilken något sker, själf något,
som har skett, som efter naturlagen åter i sin ordning
förutsätter ett föregående tillstånd och dess kausalitet,
men denna likaledes förutsätter en ännu äldre o. s. v.
Om således allt sker uteslutande efter naturlagar, så
gifves det alltid blott en underordnad men aldrig en
första början och alltså öfverhufvud ingen
fullständighet i serien af från hvarandra sig härledande orsaker.
Men nu består naturlagen just däri, att ingenting sker
utan tillräcklig a priori bestämd orsak. Alltså
motsäger satsen, att all kausalitet är möjlig blott efter
naturlagar, sig själf i sin oinskränkta allmänhet, och
denna kan således icke antagas såsom den enda." —
Lösningen ligger för Kant däri, att motsägelsen icke
gäller för "tinget i sig".

I vårt eget själslif kunna vi lätt nog finna den
motsägelse, hvarom det här är fråga. Den empiriska
vetenskapen tillämpar ju sin forskningsmetod äfven på
psykologiens område och sträfvar där att pålägga oss
den psykofysiska kausalitetens bojor. Teoretiskt och
vetenskapligt sedt skulle alltså alla våra andliga
funktioner, våra tankar och viljeyttringar vara med
nödvändighet bestämda af orsaker, emellan hvilka från vår
sida intet fritt val skulle vara möjligt. <i>Men trots detta
förlora vi aldrig i vårt lif och handlande känslan af
frihet och själfbestämning.</i> Frihetskänslan revolterar
och skall alltid revoltera mot orsakslagens anspråk. Vi
skola alltid känna oss äga kraft att välja fritt mellan
olika möjligheter. Och vi måste göra det, om vi icke
skola upphöra att vara människor och förvandlas till
maskindelar. Alltså kunna vi i vårt eget
medvetenhetslif konstatera ett faktum, till hvilket ingen
motsvarighet står att upptäcka i fenomenvärlden för öfrigt.
Hvarför skulle vi då icke kunna antaga tillvaron af något
lika egenartadt såsom fenomenvärldens grund, ett
medvetet och viljande väsen, som är helt och fullt
oberoende af orsak utom sig, men som har orsaken till
sig själft och sin verksamhet i sitt absoluta
medvetandes inre rikedom och sin absolut fria viljas inre
grunder? Liksom det mänskliga medvetandet skiljer sig
från allt annat i fenomenvärlden icke blott genom
känslan af frihet utan äfven därigenom, att det på en gång
kan vara både subjekt och objekt, så kan det
absoluta, gudomliga medvetandet manifestera sin
öfverlägsenhet och själfmakt just däri, att det är på samma gång
sin egen orsak och verkan.

Jag kan icke underlåta att göra en annan
anmärkning. <i>Vore orsakskedjan oändlig, skulle, med
antagandet af utveckling från lägre till högre företeelser och
varelser, hvarje grund för alla dessa företeelser och
varelser ständigt i oändlighet blifva allt mera utarmad
och vanmäktig, ju längre tillbaka i orsakskedjan man
sökte densamma.</i> Och hur skulle man då ur så fattiga
grunder kunna förklara den rikedom, kraft och
mångfald, som dock uppenbara sig i den nuvarande
världen? Eller är det kanske icke en motsägelse för
tanken, om man påstår, att följden innehåller mera än
grunden? Till allt det i följden, som icke finnes i
grunden, måste någon annan grund med
nödvändighet sökas. Det är inseendet af denna nödvändighet,
som förmått Herbart att förklara grunden såsom
sammansatt. Enligt honom finnes intet i följden, som icke
redan innehålles i grunden. Men äfven om man i
likhet med t. ex. prof. Arrhenius antager ett oändligt
antal lifsfrön såsom grunden till allt lif, skall deras
oändliga antal och oändliga kombinationsmöjligheter icke
kunna tänkas ersätta den kvalitativa bristen. Dessa
lifsfrön skulle vara så låga lifsformer, att icke ens deras
samlade summa och förenade kraft kunde tänkas
utgöra någon tillräcklig grund. Prof. Arrhenius själf
synes ej ha blick härför, då han i "Världarnas
utveckling" bl. a. yttrar: "Och så drogo vi också den
slutsatsen, att lifvet alltid måste börja på nytt från dess
allra lägsta former, likasom hvarje individ för sig, huru
rikt utvecklad han än må vara, måste ha genomlupit
alla utvecklingsstadier, ända från det, som
kännetecknas af den enkla cellen."

Här är dock att märka, att den <i>"enkla cell", ur
hvilken en rikt utvecklad individ uppkommer, i grunden icke
torde vara så enkel, som prof. Arrhenius vill göra
troligt.</i> Den har för sin tillkomst att tacka icke någon
ännu enklare organism utan en högre och göres
utvecklingskraftig först genom två utvecklade individers
samverkan och är tydligen i all sin skenbara enkelhet
bärare af en rikedom af anlag, t. o. m. från äldre
generationer. <i>Men att lifsfrön, som själfva äro utan
fullkomligare orsak, skulle kunna gifva upphof åt varelser,
fullkomligare än sitt ursprung, det strider både mot
erfarenhet och förnuft.</i>

Då två motsatta åskådningar stå emot hvarandra,
torde det vara berättigadt att taga lifskänslan till hjälp
och låta den såsom en ur medvetenhetslifvets djup
uppstigande värdemätare fälla sitt utslag. För
öfvervinnandet af de största svårigheterna kan människoanden
icke gå fram med tänkandets isolerade kraft, tvärtom
behöfver den samla sig och genom den inre
samlingen vinna styrka. <i>Hvilken åskådning ger alltså den i
grunden bästa förståelsen af världsutvecklingen</i> med alla
de drag af vishet och ändamålsenlighet, som röja sig
i densamma? Och <i>hvilken af dem ställer sig för
känslan såsom den mest lifsbefrämjande?</i> Jag tror inte, det
kan bli svårt att ge svar på dessa frågor. Har man
icke stirrat sig blind på världsmekanismen, måste
svaret gifvas till förmån för frihetskausaliteten, d. v. s. för
Gud såsom världens skapare och styresman.
</chapter>
<chapter name="V.">
<h2>V.</h2>

Man får emellanåt höra det påståendet, att högst få
människor verkligen kunna bilda sig en
sammanhängande lifsåskådning. Påståendet skulle måhända
kunna skärpas till att ingen människa förmår bilda sig en
åskådning, som på hvarje punkt är sammanhängande
och konsekvent. Men å andra sidan bör det också
medgifvas, att ingen människa kan helt vara i saknad
af något slags lifsåskådning. Hur bristfällig och
fragmentarisk den än understundom kan vara, skall man
dock alltid påträffa densamma. Och på dess
beskaffenhet beror det, huruvida människan öfvervägande
känner sig lycklig eller olycklig här i världen.

För att en lifsåskådning skall kunna göra människan
lycklig och tillfredsställd med sin tillvaro, fordras, att
den är uppbyggd på den lifsbevarande sanningens
grund. Ty det finnes ingenting, som människan så
sträfvar efter som detta: att lefva, att bevara sitt lif.
Här mer än någonstädes kan den förut framställda
frågan vara på sin plats: Hvilket är det högsta,
vetenskapen eller lifvet? Är lifvet till för att tjäna
vetenskapen, eller är vetenskapen till för att tjäna lifvet? <i>Bör
lifvet eller vetenskapen vara målet?</i> Hvar och en må
grundligt öfvertänka detta och gifva svaret inför sitt
samvetes domstol! — Det har visserligen funnits
vetenskapsmän, som velat häfda vetenskapens företräde.
Så exempelvis Ernest Renan, som förklarar, att den
fullkomliga vetenskapen är världsutvecklingens mål.
Enligt honom syftar denna utveckling därhän, att de
enskilda människornas medvetanden efter hand skola
uppgå i allt högre totalmedvetanden. Mänsklighetens
uppgift är att frambringa stora vetenskapsmän, icke att
upplysa massorna. Mängden af människor har ingen
annan bestämmelse än att offra sig och tjäna till
material åt de få vetenskapsmännen och ytterst åt den
ende, som en gång skall uppsluka allt. Vi ha anfört
dessa Renans fantasier hufvudsakligen för kuriositetens
skull. Men i själfva verket torde, särskildt i vår
intellektualistiska och vetenskapsdyrkande tid, många
människor vara ganska benägna att sätta vetenskapen högst
af allt. Detta mången gång därför, att den grundliga
eftertanken föga kommer till heders. Gåfve
människorna sig tid att riktigt tänka på saken, skulle nog de
flesta omfatta den meningen, att lifvet är det högsta,
och att vetenskapen bör tjäna lifvet. Gör den icke
detta, forskar den icke efter den sanning, som vetter
mot lifssidan, mot centrum i tillvaron, isolerar den sig
från lifsintresset och går utan ödmjukhet och känsla af
ansvar inför lifvets herre ombord på sitt eget förnufts
bräckliga farkost, då kan lifvet undvara en dylik
vetenskap. Då kan det ock vara skäl erinra sig talet om
<i>kunskapens träd på godt och ondt.</i> Här sätter
bibelordet själft kunskapen i relation till etiska
bestämningar, alltså till hvad som främjar eller hämmar
lifsutvecklingen. Frågan är nu, om våra dagars vetenskap
bjuder oss den lifsbevarande sanningen. Vitalis
Norström yttrar sig i "Den nyaste människan" på följande
sätt om den vetenskapliga sanningen: "Sanning är ett
tillfälligt jämviktsläge mellan fråga och svara,
förklaringsbehof och förklaringsresurser, alltså ett ovaraktigt
tillstånd af hvila hos vissa psykiska krafter. Sanning
är något som går öfver. Och kunskap betyder blott
en tillfällig seger öfver ett motspänstigt material, som,
i dag öfvervunnet, i morgon skall göra motstånd på
en ny punkt, utan att motståndskraften synes på något
sätt minskad." En likartad tanke har tagit sig
uttryck i prof. Boutroux' ord: "Sanning och lif skola
följas åt. Den ena kommer ej till stånd eller växer
utan den andra. En sådan sanning, som återgifver
lifvet, är emellertid icke den vetenskapliga sanningen.
Vi påträffa där verkligheten icke sådan den frambringar
och skapar sig själf och är i sitt väsen utan sådan den
föreligger färdig och lagd tillrätta af och för vår
bearbetning."

Då vetenskapen icke förmår genomtränga och förstå
de fenomen, som te sig mera på ytan af naturen, är
det så mycket mindre hopp, att den någonsin skall
kunna genom sin forskning för oss afslöja sanningen
i dess djupaste, mest objektiva mening. Och det är
förvisso icke underligt, om den efter naturvetenskaplig
metod arbetande vetenskapen mötes af de svåraste
hinder. Vi må betänka, hvilken öfverväldigande mängd
af material denna vetenskap har att bearbeta, och huru
nytt sådant städse drages in under dess iakttagelse.
De särskilda vetenskapsgrenarna måste, för att icke
öfverväldigas af den empiriska verklighetens psyko-fysiska
mekanik och drunkna i sitt material, från sig afskilja nya
specialvetenskaper. <i>Med denna ständigt fortgående
specialisering blir det allt omöjligare för den enskilde
vetenskapsmannen att göra till sin andliga egendom allt
det stoff, som han skulle behärska och ordna för att
kunna bilda sig en totalvy af tillvaron.</i> Han blir
ensidigt bunden i en viss trång åskådning, vunnen
genom oupphörligt aktgifvande på den lilla del af
verkligheten, han har under ögonen, och på de mekaniska
förlopp, hvilkas utforskande inom denna del han gjort
till sin specialuppgift. Denna ensidighet och trånghet
i åskådning och uppfattning framträder ofta på ett rent
af förbluffande sätt i mer än en för öfrigt förtjänstfull
naturvetenskapsmans produktion. Världen blir som en
väldig grufva, där hvarje vetenskapsman arbetar i sitt
schakt i större eller mindre sällskap. Så hinner han
sällan eller aldrig upp till de höga utsiktspunkterna.

Vitalis Norström yttrar sig om naturvetenskapens
oförmåga såsom åskådningsbildande faktor med följande
ord i sina "Tankelinjer": "Naturvetenskaperna söka de
åskådliga företeelsernas enkla element och verkande
orsaker, respektive allmänna lagar. Härvid komma de
aldrig öfver den partikularitet, som är en gifven följd
däraf, att hvarje särskild grupp af företeelser nödgar
till att använda efter deras natur afpassade förklaringar
och att därvid antaga specifika element och specifika
orsaker [lagar]. <i>Att vilja bygga en världsåsikt på
deras resultat, innebär därför helt enkelt en från början
omöjlig uppgift."</i>

Den empiriska vetenskapen kan icke hjälpa oss fram
till den lifsåskådning, vi behöfva. Tvärtom hindrar den
oss ofta därifrån, hvilket den dock ej nödvändigt
behöfver göra. Men på grund af sin ensidighet fordrar den
ofta, att vi skola uppbygga denna åskådning
uteslutande af element, hämtade ur den empiriska kunskapens
förrådskammare, och den vill göra sin forskningsmetod
till vår lifsregel, hvilket skulle medföra en förvandling
af vår lifskänsla, så att den skulle sätta högsta värdet
på sådana ting och förhållanden, som äro ägnade att
låta oss förnimma vårt beroende, vår bundenhet af den
verklighet, som utvecklar sig efter
naturnödvändighetens lagar. Kännedomen om det relativa och
anpassningen efter detsamma göres till hufvudsaken i lifvet,
under det sträfvandet efter insikt i det varandes väsen
såsom besläktadt med människans frihetsmedvetande
skjutes åsido med en öfverlägsen gest. Att vi kommit
till den ståndpunkt, där vi nu befinna oss, torde bero
därpå, att den personligt färgade sanningens åder för
litet tages i anspråk. Därför håller vårt lifshaf,
bildligt taladt, på att förvandlas till ett stinkande träsk, ty
de grumlade flödena ur empiriens marker tjäna snarare
till att uppgrunda än att åstadkomma djup, där djup
behöfves för en lycklig seglats. Frihetsmedvetandet och
medvetandet om ett mål för lifvet förslöas genom det ifrigt
upprepade talet om en vilja, som är slagen i samma
tvångsboja som den öfriga verkligheten och icke har
något mål för sin sträfvan. Följden häraf blir olust för
lifvet, upplösning af band, som knutits i
frihetsmedvetandets och den däraf beroende ansvarskänslans hägn,
lössläppande af de djuriska drifterna med däraf följande
öfvermättnad och lifsleda. Vitalis Norström har i
"Religion och tanke" med klar blick uppfattat den
lifsupplösande tendens, hvilken gör sig gällande såsom en
följd af vår tids ensidigt intellektualistiska åskådning.
Han säger: <i>"Medvetandets radikala stegring utan
religion gör världsbilden faktiskt allt mörkare, sträfvandet
allt hopplösare och själfva lifsförnimmelsen allt bittrare.</i>
Detta <i>veta</i> vi anno 1912. Häri ligger då en den
starkaste uppfordran till att söka sig fram till något, som
är principiellt oberoende af det yttre, och som genom
själfva sitt läge undandrager sig upplösning genom
förståndsanalys, en uppfordran, ställd af själfbevarelsen
själf." — Ty människan, hvars andelif är för djupt och
starkt att helt kunna fjättras af mekanismens bojor,
måste i sitt innersta erfara en isande känsla inför den
ändamålslösa världsutvecklingens evinnerliga liktåg.
<i>Griper den åskådningen omkring sig, att ingen Gud</i>
<i>finnes och ingen individuell odödlighet, då är lifvets kraft
nedbruten och förlamad.</i> Man må tala och skrifva, så
mycket man vill, om vår plikt att bära offer på den
allmänna välfärdens altare, att arbeta för
människosläktets höjande och förädling o. s. v. Den enskilde skall
dock aldrig se något så stort och värdefullt i ett
förgängligt människosläktes välfärd och ändamålslösa
utveckling, att han häri finner ersättning för det egna
lifvets förlust. Människan är och förblir alltid sig
själf närmast. Visserligen kan hon visa prof på den
största offervillighet, men de mest uppoffrande
människorna finner man icke bland dem, som förlorat tron
på Gud och det eviga lifvet, utan bland sådana, som
fattat innebörden af Herrens ord: <i>"Hvilken som mister
sitt lif för min skull, han skall finna det."</i> Det var
tron på detta löfte, som gaf de kristna martyrerna kraft
att utan klagan utstå plågorna och lida döden under
vilddjurens tänder och i bålens lågor. Där sådan tro
ej längre får rum, där vaknar fasan inför förgängelsen och
döden. D:r Fredrik Vetterlund har gifvit ett poetiskt
uttryck för denna känsla i diktsamlingen "I dagens stunder."

<poem>
<tab><tab>"Ett tåg utan slut
<tab><tab>for i natten ut.

Det rusade af genom rymdernas öken.
Min själ var i mörker och dimma och töcken.
Jag fördes på tåget och visste ej hvart.
Jag kunde ej följa med blicken tillbaka.
Det ringlade ut, en oändelig draka,
i glödande gnistor mot gapande svart.
En känsla af köld i mitt väsen jag hyste,
och genom de tusen kupéerna lyste
på likbleka människor lamporna matt.
Det var mig, som vore waggonerna häkten
för hundrade folkslag och tider och släkten,
som slungades nu genom töcken och natt.
</poem>
<poem>

Bland Sybaris' ynglingar, hvita och veka,
jag såg mandariner, som kloka och bleka
vid opiet drömde mot kuddarnes stöd.
Och gula som vax sutto Ludvigs abbéer
och svartklädda dandys och epikuréer,
som hörde de fjärran
kaotiska körer om alstring och död.

Och ve genom alla förstelnande farit,
i själar från Peking, Paris och Athen,
oändelig skräck, som om bundna de varit
på tåget i ugnarnes glödröda sken.

— Hvad är det som bådas, hvad är det som händer?
Jag vet, att vi kommo från morgonens länder,
och mörker vårt ändlösa tåg har täckt!
Hvad blef då för dunkelt orakel oss gifvet,
att fasa i tusende vagnar blef väckt?
Då hörde jag Rösten:
<tab>Världsögat är släckt.
Det finns ingen på lokomotivet!"
</poem>
</chapter>
<chapter name="VI.">
<h2>VI.</h2>

I inledningen till sitt religionsfilosofiska arbete
"Religion och tanke" framhåller prof. Vitalis Norström,
att hvarken naturvetenskap, psykologi eller historia
lär oss känna den enhetliga verklighet, som vi
eftersträfva. Ty äfven vetenskapen har sin begränsning.
Förf. stannar vid att <i>det är lifsvärdet, som uppbär
sanningens grundbetydelse,</i> och han anser, att den högsta,
i sista hand afgörande sanningen ej mätes ens med
logiska mått utan pröfvas därpå, <i>om vi kunna vara den
förutan eller icke.</i> För honom är religionen en makt,
som för sig kräfver rätten att tala kunskapens sista ord.
När den lägges på vågen, befinnes allt annat lätt.
Norström bekänner sig alltså till tron på Guds fulla
verklighet och uttalar den tanken, att <i>allt tillvarande, natur
och historia, måste ställas i ursprungets eller den första
orsakens belysning.</i> En liknande tanke uttalar prof.
v. Frank i sitt verk "System der christl. Wahrheit":
"Vardandet i den tids- och rumsbestämda värld, i hvilken
den troende ser sig inställd, till skillnad från den
absolute Gudens eviga varande, gör det för
trosmedvetandet omöjligt att icke sätta en början i detta vardande.
Delvis sammanhänger detta med ett tvång äfven hos
det naturliga tänkandet att följa den närvarande
timliga utvecklingen fram till dess början. Ty hvad äro
dock kosmogonierna, vare sig de gamla mytiska eller
de moderna vetenskapliga, annat än uttryck för en
outplånlig drift att återföra det i rörelse inbegripna
kosmiska varat till det första rörande, det mångfaldiga och
sammansatta till dess första urelement?"

Vetenskapen har intresse för den första orsaken lika
väl som religionen. Men under det vetenskapen på
sin mödosamma väg mot denna första orsak går mot
allt större fattigdom, fattar religionen den första
orsaken såsom inbegreppet af all rikedom. Och medan
vetenskapen väntar allt af sin egen ansträngning, sitt
eget skarpsinne och snille, träder religionen med
ödmjukhet och vördnad inför den Allfader, utan hvars
uppenbarelse den känner sig vara intet. Närhelst en
människa ödmjukt böjer sig inför gudomen, genom
bönen träder i förbindelse med densamma och erfar
bönhörelsens gudsuppenbarelse, är religionen förverkligad.
Men den får icke stanna vid att äga subjektiv
betydelse utan måste ha objektiv sådan. Prof. Norström
säger i "Religion och tanke": "Äfven i religionen måste
man äga något mer än den egna öfvertygelsen; man
måste fram till en objektiv ordning. Ingen är skyldig
att respektera en öfvertygelse, bara därför att den
hyses, ty däri ligger alls ingen borgen för sanning. Men
den ligger i måttet, som vinner tillämpning, och i
ordningen som samlar."

Den, som vänder sig till historien, finner, att den
fylles af vittnesbörd om religionens samfundsdanande
makt. Härom vittna icke blott templet och synagogan
under gamla testamentets tid utan äfven den kristna
kyrkan i dess olika gestaltningar och samfund, ja,
äfven hedendomens folkreligioner. Hvarthän vi blicka,
finna vi ingenstädes något folk, som helt saknar
religion. Religionen har ledt släktets lif på alla
kulturstadier, de lägsta såväl som de högsta. I tider af
öfverkultur inträffar det visserligen, att många individer lösgöra
sig från religionen, men detta är blott att betrakta som
en öfvergående företeelse. Aftager vördnaden för
religionen hos ett folk, så är detta ett tecken, att det
folket går mot sin undergång, men då ett folk uppreser
sig i nationell kraft, sker detta icke utan religiös
pånyttfödelse. Och ehuru religionen under tidernas lopp
liksom frigifvit olika områden af det högre intellektuella
lifvet ur de band, med hvilka hon i ungdomen ledde
dem, har hon dock alltid varit medelpunkten för
mänsklighetens andliga lif. Skalden och tänkaren Göthe
gjorde sig till tolk för religionens lyftande och befruktande
inverkan på det mänskliga andelifvet, då han yttrade de
bekanta orden: <i>"Blott så länge människorna äro
religiösa, äro de ännu produktiva i poesi och konst; sedan
kunna de endast efterbilda och upprepa."</i> Där vågorna
brusat högt i opposition och strid, där har religionen
varit med i spelet. Och i "Religionens väsen" säger
prof. W. Bousset: "Hela den stora historien om
mänsklighetens religiösa lif är för oss ett stort Guds verk,
ett oupphörligt dragande uppåt, ett Guds ständiga
talande med människorna och ett människornas talande
med Gud, i den mån de på hvarje stadium förstått."

Den mänskliga vetenskapens utveckling tros af
många medföra religionens utslocknande, därför att
vetenskapen till slut skulle förmå lösa alla de världsgåtor,
på hvilka människorna söka svar. Hæckel säger t. ex.
i "Die Welträthsel": "Den obildade kulturmänniskan
är ännu alldeles som den råa naturmänniskan vid
hvarje steg omgifven af otaliga världsgåtor. Ju längre
kulturen fortskrider och vetenskapen utvecklar sig, desto
mera inskränkes deras antal."

Härtill bör anmärkas, att de otaliga världsgåtorna
icke finnas till för den obildade i den mängd,
som Hæckel vill göra troligt. Naturmänniskan t. ex.
känner blott en liten del af världen, trakten omkring
sin hydda, och de världsgåtor, som te sig för hennes
blickar, äro därför jämförelsevis fåtaliga. Hvad den
obildade kulturmänniskan beträffar, är hennes andliga
horisont alltför trång för att hon synnerligen mycket
skulle oroas af de omgifvande världsgåtorna. Hon ser
himlen öfver sig som ett hvalf, men hon har ej som
vetenskapsmannen blickat in i den celesta mekanikens
underbara värld. I verkligheten förhåller det sig så, att
<i>ju mera af världen människan lär sig känna och
behärska, desto större, hemskare och väldigare synes henne
den värld, som ligger därutanför, och som hon icke
känner och behärskar.</i> Därmed kvarstår och stegras
all religions djupaste förutsättning: bäfvan och respekt
för den stora verklighet, som omgifver oss. Astronomen
Proktor säger: "När allt kommer omkring, måste vi nu
fråga oss, om vi med större rätt kunna påstå, att vi
fullständigare utgrundat hela världsalltet än forntidens
astronomer. Vi veta mycket, som var dem obekant,
och förstå mycket, som föreföll dem oförklarligt, <i>men
stjärnhimlen, sådan som vi nu se den, är ännu
hemlighetsfullare och ännu underbarare, än den visade sig
för forntidens astronomer."</i>

Som bekant påstod Auguste Comte, att vårt
tänkande genomgått tre stadier: det teologiska stadiet
under den primitiva tiden, det metafysiska stadiet
under medeltiden och det positiva eller vetenskapliga
stadiet under den moderna tiden. Häremot framhåller
Auguste Sabatier i sin "Religionsfilosofi", att dessa tre
stadier icke följa efter hvarandra utan äro samtidiga.
De motsvara icke tre perioder i historien utan tre
ständiga behof hos människosjälen. "En sak är den
<i>vetenskapliga forskningen,</i> som enbart är ägnad åt
företeelsernas bestämmande och åt deras villkor i tiden och
rummet, en annan är det <i>filosofiska behofvet</i> att förstå
universum såsom ett helt för tanken och förklara allt,
som finnes till, med en princip, som innebär en
tillräcklig grund, ännu en annan sak är det <i>religiösa
behofvet,</i> som strängt taget endast är en yttring på det
sedliga området af hvarje väsens själfbevarelsedrift.
Hvarför skulle icke dessa olika sträfvanden hos själen,
som alltid och allestädes finnas tillsammans, yttra sig
samtidigt och parallellt?" — Såsom exempel på den
religiösa känslans outrotlighet anför Sabatier bl. a., att
Comte, som förkastat tron på en personlig Gud, själf
blef stiftare af en ny religion, där mänskligheten skulle
utgöra Gud, och där t. o. m. treenigheten fick sin
motsvarighet, enär Comte jämte mänskligheten antog ännu
två andra gudomligheter: rummet och jorden. Den nya
religionen, som bildades efter romerskt katolskt
mönster, saknade hvarken helgon, reliker, sakrament,
offentliga fester, enskilda bönestunder, katekes eller präster.

Comtes mera vetenskapliga anhängare afföllo från
honom, då han uppträdde som religionsstiftare, och
närmade sig den rena materialismen. En af dessa
anhängare, Littré, skilde sig från den rena materialismen
så till vida, som han förklarade, att det var likaså
förvändt att förneka som att antaga något angående det
varandes yttersta grund. Om honom yttrar Sabatier i
sin "Religionsfilosofi": "Jag minns mig hafva i hans
verk läst en upplyftande sida, hvarest den lärde efter
att hafva genomströfvat de positiva kunskapernas
fastland anländer till den yttersta punkten, sätter sig på
en sista udde och ser sig på detta Kap Finisterre på
alla sidor omgifven af det ovetbaras hemlighet liksom
af en ändlös ocean. För dess utforskande har han
hvarken farkost eller segel eller kompass. Men han
stannar icke desto mindre, han betraktar, han samlar
sina tankar inför detta okända och öfverlämnar sig åt en
rörelse af tillbedjan och förtröstan, som förnyar hans tankes
kraft och låter friden nedstiga i hans hjärta. <i>Hvad är,
frågar jag, denna betraktelse af den stora hemligheten
om icke ett plötsligt utbrott af den religiösa känslan,
som den positiva vetenskapen endast har uppeggat i
stället för att utsläcka henne?</i> Och blir det icke
uppenbart, att religionen icke till sitt väsen är en
kunskap, eftersom vi här hafva det ovetbaras religion?"

Allt, som hör andelifvet till, bär från begynnelsen
individualitetens särmärke, hvilket ej utesluter tendens
till allmängiltighet och möjlighet af begreppsbildning,
som hvilar på gemensamhet i personlig upplefvelse. I
följd af detta personliga ursprung framträder erfarenheten
om andelifvet alltid som uppenbarelse. Då den
enskilde gör sina andliga erfarenheter, kunna dessa hos
honom utveckla ett religiöst sinne, som röjer sig i
känsloelementets öfvervikt. Den religiösa känslan i sin första
upprinnelse kan naturligtvis te sig i skiftande belysning
alltefter individuella egendomligheter och de
betingelser, under hvilka denna känsla vaknar. Det kan vara
en känsla, blandad af vemod och längtan, en känsla
af tvifvel och hopp. Det kan vara undran och beundran
inför världsalltets storhet och lagbundna ordning. Det
kan vara en känsla af den art, som dikterat Kants ord:
"Två ting fylla mig med vördnad: stjärnehvalfvet öfver
mig och samvetet inom mig." Det kan vara en känsla
af fruktan och bäfvan inför det väldiga i naturen och
dess krafter. Eller det kan vara en begynnande sorg
öfver egen synd och brist, en vaknande tacksamhet,
en stråle af hopp, väckt genom en lifvets skickelse
eller ett tröstefullt evangeliskt ord. Den religiösa
känslan har också af skilda teologer och religionsfilosofer
karakteriserats på olika sätt. Vi anföra några
exempel. Schleiermacher har betecknat den såsom en känsla
af <i>absolut beroende,</i> Martensen har bestämt den såsom
<i>obegränsad vördnad,</i> Herrmann nämner den <i>förtroende,</i>
och Vitalis Norström karakteriserar den såsom <i>en inre
och själfbestämd, världs- och kulturöfverlägsen frid.</i>
Den, som närmare reflekterar på saken, torde kunna
inse, att det ej är lätt att i ett enda grepp samla och
sammanfatta, hvad som utgör den religiösa känslans
fullständiga karakteristik. Det skall måhända vid en
sådan reflexion framgå såsom antagligt, att alla de här
ofvan gifna bestämningarna innehålla hvar sitt stycke
af sanningen, äfven om man vore villig medgifva, att
prof. Norström trängt djupast mot kärnan af den
religiösa känslans väsen, särskildt då man tänker
densamma utvecklad till större mognad och fullkomning. Hans
formulering leder visserligen tanken i riktning mot
Spinoza, Fénelon och den s. k. <i>kvietismen,</i> om hvars
anhängare Martensen yttrar: "I deras innersta härskar en
fullkomlig vindstilla, en evighetens förklaring. De äro
liksom Alperna, hvilkas toppar äro bestrålade af solen
under en molnfri himmel, medan dimmor och moln,
stormar och oväder omgifva deras fot." Och
kvietismen kan bli ensidig och leda till en panteistisk mystik,
men den kan också framträda såsom hos Luther i en
personlig mystik, som icke utesluter kamp och strid
mot synd och värld men midt under kampen låter
personlighetens innersta bäras och lyftas af den frid och
glädje, som är troende kristnas himmelska gåfva.

Vi nämnde ordet kristna. Hvilken religion kan
nämligen erbjuda oss en sådan klarhet öfver lifvet och en
sådan bärande kraft som just kristendomen? Den
gifver med förtröstan och visshet svar på alla de frågor,
vår ande trängtar efter att få besvarade. Därför är
kristendomen för oss religionen framför alla religioner.
Den kan fylla alla våra andliga behof. Att
kristendomen äger denna förmåga, beror därpå, att den såsom
religion och därtill den högsta religionen intager en
egenartad ställning i förhållande såväl till filosofien som
specialvetenskaperna. <i>Dessa söka medelpunkten</i> i
tillvaron, men <i>kristendomen har funnit medelpunkten,</i> står
i den och har därifrån sitt ljus och sin kraft. Därför
har den en synvidd, som är utesluten äfven för
filosofien trots dess universalvetenskapliga karaktär. Denna
kristendomens särställning har funnit ett träffande
uttryck i satsen: filosofien är en <i>schola quærentium,</i>
kristendomen en <i>ecclesia possidentium.</i> Filosofien söker,
men kristendomen äger sanningen, äger den på grund
af sin egenskap att vara en uppenbarelsereligion.
Såsom sådan har den sin uppenbarelseurkund: bibeln, om
hvilken Th. Kaftan säger i sitt arbete "Modern teologi
för den gamla tron": "Bibeln är uppenbarelsens
urkund och såsom sådan <i>ordet,</i> hvarigenom denna
uppenbarelses Herre talar till våra själar; den är oss gifven
till lärdom, till bestraffning, till bättring; den är boken,
som, genomsusad af Guds Ande, kan och skall
undervisa oss till salighet."

Hade icke kristendomen denna enastående
uppenbarelseurkund, kunde den ej häfda sin egenartade
ställning. Det ligger därför vikt uppå att bevara och
skydda denna skatt, att hålla sig till den i lära och lif. Om
den kristna teologien ej längre utgår från denna
uppenbarelse såsom sin förutsättning, gör den ej längre skäl för
benämningen kristen teologi. Ty då är den allenast
sökande och sammanfaller med filosofien. Tendenser
till ett sådant sammanfallande yppa sig ganska ofta
inom den s. k. moderna, destruktiva teologien. Jag
erinrar om t. ex. ett sådant namn som Auguste Sabatier.
Den, som läser hans arbeten, märker genast, att enligt
hans mening ingen egentlig skillnad bör råda mellan
teologiens och de öfriga vetenskapernas metod. Han
säger t. ex. i sitt arbete "Auktoritetsreligionerna och
andens religion": "För teologien gäller det nämligen
hädanefter att se till, om hon skall kunna bereda sig
ett upptagande i de moderna vetenskapernas heliga kör,
eller om hon skall uteslutas ur denna, enär hon icke
mera har något gemensamt med dem. Vår tids
vetenskapliga medvetande erkänner i själfva verket icke
mera någon specifikt gudomlig vetenskap, d. v. s. en
vetenskap, som fallit från himmelen och icke är
frukten af människoandens arbete."

I den mån en dylik åskådning vunnit utbredning
inom den teologiska världen, har den verkligt kristliga
dogmatiken mer och mer fått träda tillbaka för
religionshistoria och religionsfilosofi, samtidigt med att de
bibliska skrifterna utsatts för en hänsynslös, nedbrytande
och upplösande kritik. Resultatet af ett dylikt
"teologiskt" arbete skulle naturligtvis bli, att ingen annan
gudomlig uppenbarelse finnes än den, som är gifven i
den forskande människans förnuft. Bibeln skulle
nedsjunka till en produkt af sin tids mänskliga förnuft,
öfver hvilken nutidens människoförnuft utan vidare skulle
sätta sig till doms. I sitt ofvannämnda arbete yttrar
Th. Kaftan: "En teologi, som ej grundar sig på Guds
ord, upphör att vara teologi. Den heliga teologien,
såsom man har kallat den [helig, emedan den
sysselsätter sig med det heligaste världen äger, den heliga
Gudsuppenbarelsen], nedsjunker då till en allmän
religionsvetenskap." Ett sådant nedsjunkande kan dock
betraktas som ett öfvergående tillstånd. Människan skall
förr eller senare erkänna sitt eget förnufts villfarelse
och brist och erfara behof efter något sannare och
pålitligare. Och såsom historien ådagalägger, har en viss
ensidighet präglat hvarje utvecklingsstadium. Det måste
så vara i denna relativa värld. Då förnuftet fått uttömma
sina krafter i själfförhärligandets tjänst, skall det vända
tillbaka till den gudomliga uppenbarelsen i skriften och
böja sig inför densamma i ödmjuk trosvisshet. Ty
här är sanningen bevarad, här är den rikt flödande
källa, hvars kraft människorna aldrig kunna helt
tillgodogöra sig, men som ensam kan släcka deras törst
efter lifvets djupaste sanningar. Här gifvas svar på
frågor, inför hvilka vetenskapen drifves till tystnad,
frågorna om världens och människosläktets <i>ursprung, målet</i>
och <i>vägen,</i> som leder till målet, frälsningens väg. Det
är Guds egen stämma, som här talar och tränger in i
världsrösternas larm. Klingar den ej i harmoni med
dessa röster, må vi erinra oss det profetiska ordet:
<i>"Mina tankar äro icke edra tankar, och edra vägar äro
icke mina vägar, säger Herren."</i>
</chapter>

<chapter name="VII.">
<h2>VII.</h2>

Redan på bibelns första blad möter oss ordet: "I
begynnelsen skapade Gud himmel och jord." Enkelt
och stort ljuder det emot oss vid ingången till den
heliga boken. Det visar oss, att det finnes en skapelse,
ett ofvan och ett nedan, om hvilket hela bibeln rör sig.
Sedan detta grundfaktum är utsagdt, öfvergår skriften
till att tala om vår jords skapelse och hvad därmed
står i sammanhang.

För den gammaltestamentliga åskådningen står det
klart, att Gud skapat världen genom sitt ord, sitt
allsmäktiga "varde!" Men här uppenbarar sig Gud framför
allt såsom den från världen åtskilde personlige Guden.
Uppenbarelsen skrider emellertid fram mot ett
närmande mellan Gud och värld. Detta röjer sig i nya
testamentet, där det utsäges, att det ord, hvarigenom Gud
skapat världen, själft är Gud, att Gud själf är den
immanenta världslogos, som ur sitt inre djup successivt
låter den eviga vishetstanken träda ut i verkligheten.
Härom vittna sådana ord som dessa: "Genom detta
[Ordet] är allt gjordt, och det förutan är intet gjordt,
som är gjordt." Eller: "Ty i honom [Sonen] skapades
allt, det, som är i himmelen, och det, som är på
jorden, det synliga och det osynliga, vare sig troner eller
myndigheter eller herradömen eller väldigheter; allt är
skapadt genom honom och till honom." Sin höjdpunkt
uppnår den nytestamentliga åskådningen genom den
förklaringen, att Gud uppenbarat sig i den historiske
Kristus till världens frälsning. "Gud försonade i
Kristus världen med sig." Närmare kunde ej Gud komma
människorna, än då han själf blef människa. Om
detta närmande, denna sträfvan till förening mellan det
gudomliga och det mänskliga utlåter sig J. A. Dorner
i "Die Lehre von der Person Christi" med bl. a.
följande ord: "Medan i religionernas och tänkandets
början den adekvata formen för den fullkomliga
uppenbarelsen icke fanns i gudamänsklig gestalt, så är det
däremot att anse såsom resultat och vinst af hela den
religionshistoriska och filosofiska processen, att det
gudomliga och mänskliga sträfva att sluta sig samman till
verklig enhet."

Men vi återvända till skapelsen. Få ställen i vår
bibel ha blifvit föremål för så många angrepp från
naturvetenskapligt håll som just skapelseberättelsen. Det
ser ut, som om man föredroge hvilket tillblifvelsesätt
som helst, blott Gud inte får något att skaffa med
världens skapelse. Mer eller mindre kvasiventenskapliga
eftersägare och agitatorer finns det godt om, och man
kan därför ej förundra sig öfver att en stor mängd
människor, af hvilka de flesta helt säkert föga reflekterat
på saken men känt sig imponerade af "de lärdes"
tvärsäkra åthäfvor, tagit för gifvet, att bibelns
skapelsehistoria är en myt, som icke kan tillmätas någon
betydelse från "bildade" människors sida. Det är
sannerligen helt naturligt, om en sådan föreställning
alltmer blifvit rådande, då man besinnar, att
undervisningens egna målsmän och ledare kunna uttrycka
sig så, som f. läroverksrådet lektor T. Moll gjort i
"Nyare synpunkter för undervisningen i naturvetenskap".
Han yttrar där med adress till
kristendomsundervisningen: "Men då en stor del af tiden användes på abstrakt
dogmatik från 1500-talet och berättelser om världens
skapelse, människans syndafall, syndafloden o. s. v.,
hvilka ingen bildad man eller kvinna mellan polerna
och ekvatorn längre betraktar såsom något annat än
judafolkets myter, men som öfver allt i barnaskolan
framställas såsom bokstaflig sanning, berättad af gud
själf, blir följden den, att ingen lefvande kan undgå
den bittra tid, då det blir kaos i uppfattningen af
lifvets värden, när det en gång blir klart, att barnaårens
lärare farit med osanning." Hvad som här särskildt
faller i ögonen är den arroganta tvärsäkerheten, hvilken
sällan brukar vara förenad med verkligt ingående
sakkunskap. Lektor Moll tycks ju också lefva i den
föreställningen, att den lutherska dogmatiken fortfarande
befinner sig på ståndpunkten <i>Loci communes.</i> Men
han står visst icke isolerad med sin här antydda
uppfattning. Om någon önskar taga del af ett dokument,
som typiskt vittnar om naturvetenskaplig "närsynthet",
och där en arg enfald blickar fram under den raljanta
formen, hänvisas han till "Biblisk naturlära" af lektor
Henrik Petrini.

Bibelns skapelseberättelse tyckes sålunda stå föga
högt i kurs utan snarare för mången te sig som ett
monstrum af förnuftsvidrighet. Och likväl torde det
vara skäl att icke alltför obetänksamt svärja <i>in verba
magistri.</i> Nu är det naturligtvis ej meningen att här
framställa bibeln eller någon del af densamma såsom
lärobok i naturkunnighet eller såsom vetenskapligt
arbete öfver hufvud. Bibeln har ett annat syfte, och
genom sitt syfte står den icke under utan öfver
vetenskapen. Den har i hela sin anläggning och
framställning mera gemensamt med skaldens inspiration och
intuitiva skådande än med vetenskapsmannens torra,
begreppsmässiga och systematiska framställning.
Härmed vill jag ej ha sagt, att skaldeinspirationen i kraft
och ursprung skulle vara identisk med de bibliska
författarnes inspiration. Hvad jag vill framhålla är blott
detta, att <i>mellan bibel och skaldeinspiration råder större
likhet än mellan bibel och vetenskap.</i> Och nu finns det
ju äfven vetenskapsmän, som anse, att människans
teoretiska verksamhet i sin högsta form är af intuitiv art.
Professor Hans Larsson har i sin själfullt och känsligt
skrifna bok "Intuition" gjort sig till tolk för den
meningen, att intuitionen innebär en uppfattning af större
rikedom och sanning än den vanliga begreppsenliga
uppfattningen. Han framhåller, att somliga af lifvets
frågor blott kunna finna sin lösning i intuitionens
syntetiska åskådning. Sålunda yttrar han på ett ställe: "Det
förefaller mig, som om det förhölle sig med de
vetenskapliga spörsmålen på alldeles samma sätt som med
det privata lifvets afgöranden, att nämligen några af dem
kunna förklaras och lösas mera mekaniskt, emedan det
material, som de behandla, städse är tillgängligt och
möjligt att fasthålla, så att samlandet däraf kan gå steg
för steg och fortsättas den ena dagen, där det slöts den
andra, och af den ena personen, där det lämnades af
den andra; medan däremot somliga frågor icke kunna
lösas på detta sätt, därför att de äro mera
komplicerade och de olika faktorerna icke stå till att på det
sättet samla och öfverräkna, icke stå till att hålla kvar,
så att man kan registrera dem i all ro, utan det endast
är i flyktiga momenter, som tanken kan med en yttersta
ansträngning och kraft taga en ögonblicksbild af dem
och uppfatta deras konstellation — d. v. s. dessa
senare frågor bero af intuition och kunna icke bringas
vidare när som helst och af hvem som helst utan måste
ligga och vänta, <i>tills en uppenbarelse i dem kommer,
som alltid för oss synes mer eller mindre mystisk."</i>
Till dessa senare frågor, som endast kunna lösas genom
intuition, hänför prof. Hans Larsson de viktigaste
filosofiska frågorna, där den naturvetenskapliga metoden
icke kan komma till användning. — Det gäller nu att
afgöra, om världsskapelsen i begynnelsen hör till det
förra eller senare slaget af frågor. Kan den sorgfälliga
induktion, det samlande af relativt yttre och på ytan
liggande fakta, som sätter vetenskapen i stånd att
verkställa sitt arbete, åstadkommas på det område, öfver
hvilket bibeln låter Skaparens "varde!" ljuda i tidernas
morgon? Det torde vara mer än djärft att härpå
svara ett obetingadt ja. Snarare förefaller det, som om
skapelsen kunde vara en fråga af så komplicerad natur,
där faktorerna äro så svåra att samla, öfverräkna och
registrera, att en intuitionens ögonblicksbild skulle
kunna mottagas med tacksamhet. "Endast i det intuitiva
lifvets tystnad och ro och stämning är det, som själen
förnimmer skarpt nog för att utforska det fördolda,"
säger Hans Larsson. Bjuder oss icke bibelns
skapelseberättelse i sin majestätiska enkelhet en dylik
intuitionens bild? En bild, om hvilken W. Bölsche säger
i "Skapelsedagarna": "Hvad som för naturforskaren ter
sig såsom en långsam utveckling under millioner år,
kan denna skaldesyn beskrifva sammanträngdt till en
skapelsesekund." Och är icke den bilden mångdubbelt
mera värd för vårt lif än allt vetenskapligt knåp och
hypotesmakeri i fråga om världens ursprung?

För öfrigt är det ej så lätt att inse, hvarför det
bibliska skapelseförloppet skulle vara så förnuftsvidrigt,
som ofta framhålles. Det naturvetenskapliga förnuftet
bör väl inte ändå skilja sig allt för mycket från vanligt
sundt förnuft. Och för vanligt sundt förnuft skulle det
väl nästan förefallit mera naturstridigt, om bibeln lärt,
att Gud på första dagen skapat sol, måne och stjärnor
och på den fjärde dagen ljuset. Men den ger i
stället vid handen, att ljuset skapades på den första dagen
och ordnades i bestämda ljuskällor på den fjärde. På
första dagen skapades ljusämnet, eller såsom W. Bölsche
säger i sitt nyss nämnda arbete: "Ännu likväl intet
bestämdt ljus. Inga solar, stjärnor, månar. En allmän
första gryning öfver alltets obestämda världsklungor."
— Det skulle för visso förefallit oss naturstridigt, om
bibeln påstått, att Gud på den andra dagen skapat
fåglar och fiskar och först på den femte de element [luft
och vatten], i hvilka dessa djur röra sig, men i stället
säges det ju ha skett i motsatt ordning. Först kom
luftkrets och vatten och sedan fåglar och fiskar. —
Likaledes skulle man haft svårt att förlika sig med den
tanken, att Gud på tredje dagen skapat landtdjuren och
först på den sjätte framkallat fastland och växtlif. Men
i alldeles motsatt ordning har det ju tillgått enligt
skapelseberättelsen. — Att människan uppträdde sist i
skapelsens kedja, bör väl icke heller förefalla
naturvetenskapen såsom oriktigt, särskildt om man tänker på
utvecklingsläran. Härom yttrar W. Bölsche: "Till och
med den bibliska myten, som icke tänker på en
verkligt sammanhängande utvecklings vetenskapliga
betraktelsesätt och således icke heller behöfver känna sig
bunden af detta, låter människan framträda, först då hela den
öfriga växt- och djurskapelsen står i det närmaste färdig."

I sitt stora dogmatiska arbete "Die lutherische
Dogmatik" fäster prof. K. F. A. Kahnis uppmärksamheten
på den skapelsedagarnes parallellism, som här ofvan
blifvit antydd, och i hvilken det tydligt visar sig, att
de tre första skapelsedagarna motsvaras af de tre sista.

I sina allmänna grunddrag torde alltså bibelns
framställning icke erbjuda några större svårigheter vid
jämförelse med vetenskapens antaganden i denna sak. Prof.
Ernst Hæckel säger också i "Naturlig skapelsehistoria":
"I Moses skapelsehypotes möta oss sålunda tvenne
stora och viktiga grundtankar, nämligen
<i>differentieringens</i> och <i>den fortskridande utvecklingens. Vi kunna
just på denna grund ägna den judiske lagstiftarens
naturuppfattning vår beundran</i> utan att däruti se en s. k.
gudomlig uppenbarelse." Den mosaiska
naturuppfattningens karaktär af gudomlig uppenbarelse förnekar
Hæckel på grund af de "tvenne stora grund villfarelser",
som enligt hans mening genomgå densamma. Dessa
skulle bestå däri, att <i>jorden betraktas som världens fasta
medelpunkt och människan såsom skapelsens på
förhand afsedda ändamål,</i> för hvars skull hela den öfriga
naturen är till. Dessa föreställningar äro enligt Hæckels
mening ytterst <i>välkomna för den mänskliga egennyttan,
storhetsfåfängan och själfförhäfvelsen,</i> hvarför de
också böra bekämpas och utrotas.

Då det gäller att framhäfva dessa "villfarelser", har
Hæckel många medhjälpare i vår tid. Människor,
slagna med intellektualistisk blindhet, framställa som något
själfklart, att den centrala ställning, människan enligt
bibeln skulle intaga i världen, är på ett afgörande sätt
upphäfd genom den kopernikanska kosmologien,
enligt hvilken jorden icke är medelpunkten i universum
utan endast en drabant bland många andra till solen
och rör sig omkring denna. Människans vistelseort har,
säger man, genom senare tiders forskning blifvit ännu
obetydligare, sedan det beräknats, att många fixstjärnor
ofantligt öfverträffa solen i storlek. Människans
ställning skulle alltså vara ganska undanskjuten, och på
grund af naturlagarnas verksamhet i världsstyrelsen
skulle det falla sig svårt för människan att tro på
något Guds fadersvälde öfver världen och på någon
hans omsorg om människan själf. Det skulle, menar
man, äfven bli svårt att fasthålla vid den gamla
föreställningen, att jorden, den blånande himmeln, luften,
stjärnorna, skogen, hafvet, den organiska naturen
liksom den oorganiska äro skapade för att tjäna
människorna till nytta och glädje.

Som ett exempel på en dylik tankegång vill jag
anföra några ord ur en af "Verdandis småskrifter".
Skriften heter "Om naturvetenskapernas betydelse för
världsåskådningen" och är författad af byrå-ingeniören Karl
af Geijerstam. Förf. skrifver följande: "Den gamla
religiösa åskådningen af förhållandet mellan människan
och Gud har ock genom den kopernikanska läran fått
en knäck. Guds fadersvälde öfver världen blir ej på
samma sätt föreställbart, då jorden flyttas till en utkant
af universum, hvari allt går en jämn gång, som
styres af opersonliga lagar. Människan kan också
svårligen fattas såsom innehafvande samma centralställning
i världsplanen, då dess vistelseort ej, såsom man förut
ansåg, ligger i centrum, och när man ovillkorligen,
såsom redan Giordano Bruno gjorde, måste antaga, att
universum innesluter andra bebodda planeter än jorden."

Den bibliska betraktelsen af jorden såsom centrum i
universum är den "villfarelse", som vi först vilja ägna
någon uppmärksamhet. Vetenskapen skulle ha
ådagalagt, att jorden icke befinner sig i centrum utan i en
afkrok af universum. Men samma vetenskap antager
ju, att <i>universum är oändligt, och hvar skall man då
söka medelpunkt och utkanter i oändligheten?</i> Det
torde bli så mycket svårare att bestämma något
härvidlag, då man därjämte besinnar, att enligt den moderna
naturvetenskapen, liksom för Heraklit och atomisterna,
allt är i rörelse. Hæckel säger ju: "Världsalltet
[universum eller kosmos] är evigt, oändligt och
obegränsadt. Dess substans med sina båda attribut [materia
och energi] uppfyller det oändliga rummet och
befinner sig i evig rörelse." Och en populärvetenskaplig
författare uttrycker saken med följande ord: "Ingenting,
icke en atom i världsalltet befinner sig i hvila. Allt är
i rörelse, allt måste underkasta sig rörelselagarna."

Mot denna lära om alltings rörelse skulle samma
anmärkning kunna framställas, som den Plato och
Aristoteles riktade mot Heraklit, nämligen den, att <i>en rörelse
utan något i densamma bestående och fast motsäger
sig själf.</i> För att tänka rörelsen måste man tänka den
i förhållande till något, som under densamma förblifver
med sig identiskt.

Det är verkligen icke lätt att inse, hvarför det
kopernikanska systemet skulle medföra en så stor förändring
i det allmänna åskådningssättet. Trots de astronomiska
upptäckterna äro vi människor dock fortfarande
bundna vid vår planet. Den är vårt hem, vår naturliga
enhetspunkt i universum. Så länge vi icke kunna
förflytta oss utom jorden, är denna för oss
människolifvets bärare, det centrum, från hvilket våra tankar utgå,
och till hvilket de städse återvända efter sina
exkursioner i världsrymden. <i>Praktiskt taget är jorden för
oss vår värld.</i> Åt denna vanliga åskådning har Vitalis
Norström i sina "Tankelinier" givit följande målande
uttryck: "Låtom oss ta plats på en kulle, som höjer sig
öfver en slätt, och kasta en blick på den omgifning,
som därifrån presenterar sig! Rundt om oss se vi
jorden som en orörlig platta, begränsad af horisontens
krets och öfverstjälpt af himlens kupa. Lyser solen,
kunna vi timme efter timme iakttaga dess rörelse på
hvalfvet, hvilken i morse begynte med en uppgång, i
kväll skall ända med en nedgång, och som med årets
slut skall vara ett ånyo fullbordadt omlopp genom
djurkretsen. Är det natt, tindra stjärnornas små lysande, tätt
intill hvarandra liggande prickar mot oss endast med en
storlek och en styrka, som mångfaldigt öfverträffas af
våra artificiella ljus. Kanske också månens tallrik från ett
mycket måttligt afstånd sänder ned sitt matta skimmer.
Om vi stanna på vår upphöjda plats med dess orörliga
underlag, skola vi se himlatecknen hvälfva sig kring
oss i ständig rörlighet. Vår jord och vi själfva äro
stora och viktiga, medan dessa tecken blott synas satta
att såsom facklor lysa oss. <i>Så iakttager människan
öfverallt omedelbart världen geocentriskt och
antropocentriskt.</i> I hennes hufvud ligger världens medelpunkt,
och därifrån utgå världens radier mot dess periferi."

En likartad tanke har legat till grund för följande
uttalande af prof. v. Frank i "System der christl.
Wahrheit": "Må man nedsätta människan på den lilla
jorden, denna försvinnande punkt midt ibland de tallösa
himlakropparna, till en förflyktigande atom, till ett i dag
organiseradt och i morgon sammansjunkande stoftkorn
i det oändliga världsalltet: alltid är det människan, hos
hvilken denna tanke på världsalltet vinner existens och
uttryck, och hon lefver blott, i det hon sätter allt detta,
som omgifver henne, det organiska såväl som det
oorganiska, det aflägsnaste såväl som det närmaste, i
relation till sig, följaktligen <i>häfdar sin centrala ställning
därtill."</i>

Man skall vara bra hårdt fången i ett materialistiskt
betraktelsesätt, ifall man kan ha svårt att tro på Guds
omsorg om människan därför, att hon vistas på en
jord, som tilläfventyrs ej skulle utgöra centrum af
universum. Hvad betyder det egentligen för oss, om
jorden befinner sig i universums medelpunkt eller
periferi? <i>Hvar sträcker sig universums periferi? Eller
hvar börjar den centralare delen?</i> Det vore
sannerligen en uppgift, ehuru kanske icke just tacksam, för
vetenskapen att utforska detta. Hvad betyder det för
Gud, om han har oss, sina barn, i medelpunkten eller
i periferien af universum? Vi få väl ändå icke tänka
oss Gud såsom en antropomorfistisk varelse, den där
kunde <i>förlora oss ur sikte,</i> ifall vi komme för långt
bort ifrån honom, eller som i distraktion rent af kunde
<i>glömma bort vår tillvaro.</i> En så låg uppfattning
anstår oss icke, då vi tänka och tala om honom, som är
himmelens och jordens skapare.

Nej, Gud lämnar oss icke åt vårt öde. Om
vetenskapen utvidgar vår synkrets, så att världen förefaller
oss större och väldigare, då måste för den kristnes
tanke också Gud framstå mäktigare och härligare, han,
som har skapat och leder allt detta stora. Hans
allseende öga blir mera genomträngande, hans allmakts
arm starkare, och hans kärleks hjärtslag vibrera
mäktigare genom all världen. — En dylik upphöjd
åskådning om Gud talar exempelvis ur den
gammaltestamentliga psalmen 139: "Hvart skall jag gå för din
anda? Och hvart skall jag fly för ditt ansikte? Fore
jag upp i himmelen, så är du där; bäddade jag åt mig
i helvetet, si, så är du ock där. Toge jag
morgonrodnadens vingar och blefve ytterst i hafvet, så skulle
dock din hand där föra mig och din högra hand hålla
mig. Om jag sade: Mörker må betäcka mig, så
måste natten ock vara ljus omkring mig. Ty ock
mörkret är icke mörkt när dig; och natten lyser såsom
dagen, mörkret är såsom ljuset". — Att Guds omsorg
icke sträcker sig allenast till människan utan äfven till
den öfriga skapelsen, därom vittna Jesu egna ord till
lärjungarna: "Säljas icke två sparfvar för en skärf? Och
icke en af dem faller till jorden eder Fader förutan."

Såsom vi erinra oss, ansåg Hæckel det som en
villfarelse att betrakta människan såsom skapelsens på
förhand afsedda ändamål, för hvars skull hela den
öfriga naturen är till. Häremot kan påpekas, att <i>icke ens
den naturvetenskapliga erfarenheten torde kunna ge
anvisning på någon högre ståndpunkt i utvecklingskedjan,
än den människan intager,</i> och så länge den icke
förmår detta, bör den ej misstycka, om vi låta henne
behålla sin ställning som "skapelsens krona". Härmed
är ej förnekadt, att äfven andra varelser, både sådana,
som vi känna, och sådana, hvarom vi intet veta, kunna
utgöra själfändamål. Härom uttalar sig prof. v. Frank
i sitt förut omnämnda arbete med följande ord: "Lika
visst, som vi icke, äfven om vi ville det, kunna komma
ifrån, att hela den utommänskliga skapelsen är
människan tillmätt, och att hon blott häfdar sin ställning
såsom människa, om hon behandlar den såsom sådan,
lika litet är därigenom uteslutet, att de mångfaldiga
arterna i denna skapelse, oafsedt deras bestämmelse
för människan, en hvar på sitt sätt, förverkliga ett
genom Guds skapelsetankar i dem liggande
själfändamål."

Hæckels mening är, att den antropistiska åskådningen
hos människan uppväcker fåfänga, själfförhäfvelse och
högmod samt alltså är skadlig i moraliskt afseende. Det
kan emellertid på allvar sättas i fråga, om icke den
åskådning, Hæckel företräder, är långt mera ägnad att i
ofvannämnda hänseende åstadkomma skada. Då han
bekämpar tron på andliga, öfvernaturliga krafter och en
andlig, öfvernaturlig värld hufvudsakligen af den
anledningen, att vi icke på den vetenskapliga erfarenhetens
väg kunna lära känna några dylika krafter eller någon
sådan värld, <i>synes han i själfva verket förbehålla åt
den empiriska kunskapsförmågan och den empiriska
forskningen en så allenahärskande ställning, då det
gäller världs- och lifsförklaring, att möjligheten att gripas
af storhetsfåfänga, själfförhäfvelse och intellektuellt
högmod ingalunda är utesluten.</i> Vetenskapens historia
visar, att sådana lyten långt ifrån äro sällsynta inom
sådana kretsar, där man förnekar Gud såsom världens
skapare och styresman. Ligger det kanske inte
själfförhäfvelse uti att, såsom Auguste Comte gjorde,
förklara mänskligheten för Gud? Som bekant grundade
denne tänkare sin filosofi på empirismens förutsättning,
att erfarenheten är den enda källan till våra kunskaper.
Och måste det icke betraktas som intellektuellt
högmod, då Ernest Renan framkastar den förmodan, att
vetenskapens oändliga framsteg slutligen skall medföra
den oändliga makten samt därigenom realisera Gud?
Äfven Renan utgick i det hela taget från empirismens
förutsättning, ehuru han antog, att världen utvecklade
sig under ledning af ett immanent, omedvetet ändamål.
Framträder storhetsfåfängan, själfförhäfvelsen och det
intellektuella högmodet ofta under synnerligen
fantastiska former bland den empiriska forskningens
målsmän, <i>är ödmjukheten däremot ett utmärkande
kännetecken på den gudstroende människan.</i> Ty ehuru hon
anser sig skapad till Guds afbild, känner hon sig dock
som en svag och syndig varelse, hvilken endast genom
Guds kraft kan bli det, hvartill hon är ämnad. Hon
tror också på tillvaron af andra andliga varelser och
på verkligheten af den allsmäktige, helige och
kärleksrike Gud, utan hvilken hon är stoft och aska. Just i
medvetandet om Guds upphöjdhet och sin egen
hjälpbehöfvande ställning har människan ett korrektiv mot
öfvermodet, som däremot kan få fritt spelrum, då Guds
tillvaro förnekas och synden förklaras för en chimär.
Bland ateisterna är det endast människans stämma, som
talar, men bland de religiösa människorna är det Gud,
som för ordet. Det är skillnaden. Genom sitt heliga
ord har Gud talat och talar fortfarande till
människorna, framför allt genom sitt personliga ord, Kristus.
Besinnar man, att bibeln är en uppenbarelseurkund för
jordebarn, torde man utan svårighet inse, att den bör
lämpa sig för deras ståndpunkt, tala om deras timliga
hemvist, jorden, och deras eviga hem på andra sidan
grafven, men icke inlåta sig på sådana ting och
förhållanden, som i det stora hela ligga utom sfären för
mänsklighetens stora lifsintressen. Uppenbarelsens
mening är tydligen att gifva några åskådliga riktlinier och
grunddrag till ledning för människornas vandring här
på jorden, riktlinier, som leda blicken uppåt och
innebära en ständigt ljudande maning: upplyften edra
hjärtan till Gud! Och till uppdragande af dessa
riktlinier använder bibeln det enkla, populära talesätt, som
i alla tider begagnats och fortfarande (trots
Kopernikus) begagnas af lärd och olärd.

Som vi funnit, ger oss bibeln redan i sina första
ord svar på frågan, hvarifrån världen och lifvet har
sitt ursprung. De äro resultat af den allsmäktige och
allvise Gudens skaparevilja. Många äro för öfrigt de
ställen i både gamla och nya testamentet, där Gud
såsom världens skapare omtalas och lofsjunges. Vi
erinra om de bekanta orden i psalmen 33: "Himmelen
är gjord genom Herrens ord och all dess här genom
hans muns anda". Eller om psalmen 90, där vi läsa:
"Förr än bergen blefvo till och du frambragte jorden
och världen, ja, från evighet till evighet är du Gud".
Från nya testamentet kunna vi anföra Jesu egna ord
i Marci evangeliums 13 kap.: "Ty dessa dagar skola
blifva dagar af vedermöda, sådan som icke har varit
från början af den skapelse, Gud har skapat, intill nu
och icke någonsin skall varda". Och i
Apostlagärningars 17 kap. höra vi apostelens ord: "Den Gud,
som har gjort världen och allt, hvad däruti är, denne,
som är himmelens och jordens Herre, bor icke i
tempel, som äro gjorda med händer, ej heller betjänas
han af människors händer, såsom vore han i behof af
något, emedan han själf åt alla gifver lif och ande och
allt". — Och äfven människan har följaktligen
framgått på jorden såsom en skapelse af Gud. Bibeln säger
härom i 1 Moseb. 1 kap.: "Och Gud sade: Låt oss
göra människan till ett beläte, det oss likt är, den
råda skall öfver fiskarna i hafvet och öfver fåglarna
under himmelen och öfver fänaden och öfver hela
jorden och öfver allt det, som krälar på jorden. Och
Gud skapade människan sig till ett beläte, till Guds beläte
skapade han honom, man och kvinna skapade han dem."

Men Gud har icke blott i begynnelsen skapat
världen, utan han skapar alltjämt, är städse verksam för
att uppehålla densamma. "Min Fader verkar intill nu",
säger Jesus. Hur skall man nu tänka sig denna Guds
verksamhet i världsutvecklingen möjlig? Enligt
deterministisk uppfattning kan den blott ske på absolut
sätt, i hvilket fall allt individuellt lifs själfständighet
förvandlas till ett falskt sken. Är det individuella
lifvets själfständighet däremot något verkligt, hur skall
man då kunna tala om Guds inverkan? Enda utvägen
synes vara att tillerkänna det individuella lifvet en blott
relativ själfständighet. Människan t. ex. är fri men
blott inom vissa gränser. Endast Gud är absolut fri
och själfständig. Men människan delar den relativitet,
hvilken utgör ett kännetecken på allt, som hör denna
världen till. Hon kan göra sitt val mellan olika
möjligheter att handla, hon kan ingripa i naturens
hushållning och taga naturens krafter i sin tjänst. Men
alltid möter det någon gräns, som hämmar hennes
fria verksamhet. Gränsen kan flyttas ut men icke
bortskaffas. Det är, som om Gud tid efter annan
öppnade nya fält för den mänskliga verksamheten. Fält,
som lämpa sig för ogräs, och fält, som passa för ädel
växtlighet. Ty valet måste kunna göras mellan ondt
och godt. Det är en nödvändig förutsättning för
frihetens uppfostran. Men själf behåller Gud ledningen
af sin världsplan och låter äfven det onda
understundom vändas till godo. Den frågan, hvarför Gud låtit
det onda komma in i världsprocessen, kunna vi icke
lösa. Men tillvaron af sådant, som af oss måste
bedömas såsom ondt, kan ej betviflas. Lösningen af det
ondas problem hör evighetslifvet till. Vore lösningen
gifven redan nu, hade utvecklingen också hunnit sitt
mål.

Tanken om skapelsens relativa själfständighet har
K. F. A. Kahnis gifvit följande uttryck i "Die
lutherische Dogmatik": "Sanningen ligger i midten. Väl
är världen en från Gud åtskild, relativt själfständig
existens, som i människan upphöjer sig till frihet, i
kraft hvaraf densamma medvetet bestämmer sig ur sig.
Men hvarje individuellt lif (monad), det må vara växt,
djur eller människa, har i måttet af sina krafter, i de
lagar, vid hvilka det är bundet, sina skrankor i sitt
förhållande till den yttre världen. Är det nu ingen
motsägelse, att hvarje lif för sig dels bestämmer sig
ur sin natur och dels bestämmes utifrån, så kan det
icke heller vara någon motsägelse, att den relativa
själfständighet, enligt hvilken världen bestämmer sig
ur sig själf, har sin skranka i Guds inverkan."

Vi ha sökt antyda, att naturvetenskapen aldrig lyckats
tränga till grunden. Då den funnit en grund, kräfver
denna för att bli förstådd en annan. På vetenskapens
mark står man därför liksom på <i>en vikande grund.</i>
Detta måste gifva anledning till oro, misströstan och
lifsleda hos hvarje människa, som stannar inför frågan
om lifvets betydelse och ändamål. På de vikande
grundernas väg ter sig intet ändamål, som skänker
mening åt tillvaron. Men förgängelsens mene thekel
hotar med sin dystra grafskrift det individuella lifvet.
Och det är just detta lif, som intresserar människan.
Då hon en gång blifvit en medelpunkt för tankar,
känslor och viljeyttringar, ett centrum, som erfarit
lifvets lust och smärta, vill hon ej förgäfves ha känt sig
som en liten värld af samlade krafter. Hon vill ej
upplösning, vill lika litet som Peer Gynt gå i
stöpskeden och smältas om och gå in i den stora massan.
Hon vill bevara den egendomliga prägel, hon en gång
erhållit, sprungen ur skaparens hand. Hon vill känna
<i>fast grund</i> för sitt lif. Och den grunden finner hon
aldrig, förrän hon fått syn på Gud. Tanken, att Gud
skapat världen och uppehåller densamma, förlänar åt
människan en känsla af trygghet under lifvets skiften,
som aldrig kan erfaras af dem, hvilka i världsprocessen
skåda liksom ett spel af blinda, medvetslösa, okänsliga
ödesmakter. Trygghet i lifvet och frid i döden finner
människan endast i tanken på två och endast två de
högsta och uppenbart själfklara varelser, sig själf och
sin skapare, som ock är den Gud, där ifrån döden
frälsar.
</chapter>


