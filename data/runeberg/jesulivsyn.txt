

<table o>
<td c><h1><big><big>JESU LIVSÅSKÅDNING</big></big></h1>

<td c>(UR “DIE LEBENSANSCHAUUNGEN DER GROSSEN DENKER“)

<td c><tab>
<td c>AV

<td c><b><big><sp>RUDOLF EUCKEN</sp></big></b>

<td c><tab>
<td c>BEMYNDIGAD ÖVERSÄTTNING FRÅN SJUNDE UPPLAGAN

<td c>AV

<td c><b>ERNST LILJEDAHL</b>

<img></img>

<td c><sp>STOCKHOLM</sp><br><sp>HUGO GEBERS FÖRLAG</sp>
</table>

<h1>JESU LIVSÅSKÅDNING</h1>
(UR “DIE LEBENSANSCHAUUNGEN DER GROSSEN DENKER“)
AV
<big>RUDOLF EUCKEN</big>

BEMYND. ÖVERSÄTTNING FRÅN SJUNDE UPPLAGAN
AV
ERNST LILJEDAHL

STOCKHOLM
HUGO GEBERS FÖRLAG
STOCKHOLM 1908
ISAAC MARCUS’ BOKTR.-AKTIEBOLAG
<chapter name="FÖRORD.">
<h1><i>FÖRORD.</i></h1>

<i>"Jesu livsåskådning", vars djup, sanning
och skönhet bäst röja sig utan förord genom den
följande framställningen, är, såsom varande ett
självständigt helt, uttagen ur Euckens stora arbete
"Die Lebensanschauungen der grossen Denker".
I detta berömda verk, som utgått i sju upplagor,
frågar författaren mindre efter de stora tänkarnas
reflexioner över livet än efter livet självt sådant
dess väsen röjer sig i de skilda tankevärldar, som
hans bok öppnar. Ett sådant djupt grepp om
filosofiens historia gör Euckens framställning rikt
positiv, särskilt vid behandlingen av Jesus,
historiens mest positiva gestalt, hos vilken tanke och
liv alltid voro ett. Människosonen är och förblir
människolivets högsta och svåraste problem, emedan
han öppnat tillvarons sista djup, där ingen botten
skönjes. Det är syftet med denna översättning
att låta den tyske filosofens fasta grepp om detta
problem samverka med det i vårt land nyväckta
intresset för en mera inåtgående kristendom, som
steg för steg kan släppa formernas och dogmernas
kryckor.</i>

<i>De som önska taga en närmare kännedom
om Rudolf Euckens andligt rika filosofi, hänvisas
till den svenska översättningen "Grundlinjer till
en ny livsåskådning", ett av Euckens och den
nutida filosofiens yppersta arbeten.

Jena i mars 1908.

<b>Ernst Liljedahl.</b></i>
</chapter>
<chapter name="1. Inledning.">
<h1>1. Inledning.</h1>

Att kristendomens ande mitt i en likgiltig
eller fientlig värld vann en så stor makt och
att inom kristendomen själv all förändring icke
kunde förstöra en bestående fasthet, all söndring
icke upplösa en inre gemensamhet, det har
kristendomen främst att tacka Jesu överlägsna
personlighet och grundläggande livsverk. Såsom
öppnande en ny värld var detta livsverk icke möjligt
utan ett tankarnas sammanhang, utan ett slags
livsåskådning. Hur föga denna än infogar sig
i en filosofisk tankegång, bör hon likväl icke
saknas i en undersökning. Den kristna
samhörighetens alla livsbilder visa dock tillbaka på
henne, och även utanför denna samhörighet har
hon utövat det största inflytande.

De säregna svårigheterna med vår uppgift
ligga i öppen dag. Närmast bekymra oss
källorna, vilka, länge mottagna såsom obetingat
säkra, uppväcka allt större tvivel hos den nyare
vetenskapen. Att vi blott med hjälp av
traditionen, om också en urgammal tradition, kunna
blicka in i Jesus, och att sagesmännens
subjektiva uppfattning flutit in i denna tradition, det
kan ingen numera förneka, som icke blandar
ihop religion och historisk forskning och
därigenom går miste om ett fördomsfritt omdöme.
Men det givs också ett överskattande av dessa
svårigheter, som framgår ur en missuppfattning
av vad det vid dylika spörsmål kommer an på.
Det må för oss ha blivit mycket ovisst, hur
Jesus fattade sitt förhållande till judendomen
och lagen, hur han tänkte över sin egen ställning
och uppgift, hur hans och hans verks framtid
tedde sig för honom. Men allt detta är icke
för oss huvudsaken. För oss är det framför allt
fråga om huruvida en livets och varats
egendomliga art här röjer sig och framträder i en
verkligt stor personlighet. Det karaktäristiska
hos en sådan personlighet låter icke utplåna
sig genom all subjektivitet hos berättelserna. En
ojämförlig andlig individualitet låter sig icke
uppdiktas och på konstgjord väg förklaras.
Lyser Jesus som personlighet igenom alla
traditionens slöjor, så böra, ja måste vi tro på
intryckets sanning. Och nu visa talen i de tre första
evangelierna med deras underbara liknelser och
parabler en allt igenom egendomlig och enhetlig
bild av honom. Ju mer vi förstå dessa efter
deras enkla mening och hålla borta all
främmande tydning, desto individuellare, större, mer
egenartad höjer sig personligheten och med honom
hans tankevärld. Det på en gång solklara och
outgrundliga liv, som här uppstiger, tillåter en
djup inblick i mannens själ och förmår rycka hela
personligheten nära varje hjärta, så nära som en
människa kan komma en annan. Till det
innersta draget i sitt väsen är Jesus för oss
genomskinligare och mer trovärdig än någon annan av
världshistoriens hjältar.

Om det likväl rått och råder så mycket
tvivel och strid om hans uppfattning, så ligger
skulden därtill icke blott i källornas osäkerhet
utan även i det dunkel, varmed dogmatiska
frågor och tvister skymma vår blick. Mycket
snart trängde tron på Kristi försonings- och
återlösningsverk undan intresset för Jesu liv och
lära. Isynnerhet var den kyrkliga läran om Kristi
gudom föga gynnsam för erhållande av en riktig
bild av personligheten. Särskiljandet av två
naturer, vilkas enhet väl låter sig påstås, men
icke bringas till levande verklighet, har fört
därtill att inom den kristna kyrkans tro två
Kristusbilder oavlåtligt hopblandas. A ena sidan tronar
den gudomliga i överlägsen höghet, men abstrakt
och färglös, å den andra framträder den mänskliga
med ett betonande av de veka och lidande dragen,
ett misskännande av den glada livskänslan och den
heroiska kraften, ofta med en vändning till
sentimentalitet ("Guds lamm"), genom att det
ställföreträdande lidandet blivit helhetsbildens huvuddrag.

Men tedde sig kyrkans traditionella
Kristusbild svävande, så skönjdes också andra faror.
Även då man avvek från kyrkan, ville man
icke uppgiva sambandet med Jesus. Genom
att varje meningsriktning ville bekräfta den egna
övertygelsen under hänvisning till ett dylikt
samband, såg man i Jesus förnämligast vad
som motsvarade det egna påståendet. Så har
nutidens växlande behov än på det ena och än
på det andra sättet format den historiska bilden.
Alltsedan den gamla rationalismens dagar fram till
vår tid har det funnits en alltför modern, upplyst,
kulturvänlig typ, där icke blott den tidshistoriska
färgen, utan även allt säreget och överväldigande
hos karaktären fördunklats. Den som av Jesus
gör en normalmänniska, skall svårligen göra hans
storhet rättvisa. Mot en dylik förflackande
rationalism reser sig på nytt den historiska
forskningen och håller fast vid, att den oförfalskade
verkligheten erkännes. Detta med full rätt,
blott man icke glömmer, att personligheter, som
sätta världen i rörelse, aldrig låta röja sig genom
de enstaka yttrandena utan blott genom sin
helhetsverkan och därmed inifrån. Men här kan
en förståelse blott komma till stånd genom
helheten hos ens egen övertygelse. Den historiska
forskningen kan aldrig föra striden till slut.
Om över huvud taget värderingen och
tillägnandet av historiska personligheter ytterst blir
en kamp mellan principer, så träder särskilt
uppfattningen av en sådan personlighet som Jesus
aldrig ut ur kampen. Alltid på nytt skola inför
honom andarna skiljas åt. För historikern gäller
det att å ena sidan fullt erkänna den
tidshistoriska egendomligheten och å den andra göra
begripligt huru det, som främst helt och hållet
tillhör samtiden, kan tala till alla tider och
tillföra dem alla sanning.
</chapter>

<chapter name="2. Livsåskådningens grundvalar.">
<h1>2. Livsåskådningens grundvalar.</h1>

Kärnan i Jesu lära är förkunnandet av en
ny världs- och livsordning, "himmelriket", som
befinner sig fjärran, i skarp motsats till livet
sådant det är, ja till all naturlig verksamhet
och trängtan hos människan, en motsättning
till "världen". Denna nya ordning är i Jesu
föreställning ingalunda blott en inre
förvandling, som endast angår sinnelaget och lämnar
den yttre världen i det gamla tillståndet.
Fastmer tillåter den historiska forskningen intet
tvivel därom, att det nya riket även betyder
en synlig ordning, att det syftar till en
fullständig omdaning av förhållandena och därför
icke kan tåla något annat bredvid sig. Aldrig
i historien har mänskligheten uppmanats till en
större omvälvning än här, där förnyelsen icke
avser det eller det i förhållandena utan hela
den mänskliga tillvaron. Om likväl Jesus står
högt över alla ensidiga svärmare och
revolutionärer, så beror det på innehållet i
förkunnelsen om det nya riket. Ty detta innehåll
är den innersta gemensamheten med Gud,
saligheten i en sådan gemensamhet, den
oupplösliga förbindelsen mellan gudsförtröstan och
människokärlek. Med hänsyn till detta
innehåll är himmelriket redan närvarande i själarna,
och dess härlighet synes icke mer såsom något
avlägset, först framdeles väntat, såsom ett föremål
för löfte och hopp, utan såsom något helt nära,
vilket i klar belysning står mitt ibland oss,
gripbart varje ögonblick såsom en verklighet
inom kretsen av vårt liv. Ett nytt liv med
nya mål och krafter kväller här fram, ett liv,
som oavlåtligt visar mänskligheten ett högt och
omistligt ideal, ett liv, som genom en mäktig
förbidan och förhoppning även förhärligar den
närvarande tiden.

Det nya riket ter sig härmed framför allt
såsom ett rike av andligt liv, som ligger bortom
all yttre verksamhet. Det fordrar icke häller
en mångfald åtgöranden och kräver inga svåra
uppgifter utan samlar hela livet till en enda
gärning: inträdet i det nya riket, full och
uteslutande hängivenhet åt Gud, hela väsendets
uppgående i gemenskapen med Gud. Ur denna
gemenskap utvecklar sig en det innersta livets
samklang, en själens fullständiga meddelelse, ett
rike av allomfattande kärlek och förtröstan, en
människans säkra tillflykt till den
världsbehärskande Gudens godhet och barmhärtighet, med
ett ord den högsta salighet. Här låter en oändlig
kärlek ingenting gå förlorat och giver själv den
ringaste ett värde. Alla omsorger och alla
bekymmer dö i det gudomliga livets omedelbara
närvaro, i "skådandet" av Gud. Hän över alla
förvecklingar och motsatser höjes människan
upp i ett fridens rike och fylles med en
överströmmande glädje inför det nya livets skatter.

Inom denna nya ordning förvandla sig
även de yttre förhållandena. Människan blir
ingenstädes hjälplöst prisgiven åt främmande
makter. Även den sinnliga tillvaron är
underställd den allsmäktige Gudens kärleksfulla
omsorg. Vad helst människan behöver skall tillfalla
henne, och hon skall icke drabbas av något,
som ej länder henne till det bästa. Här
utvecklar sig ett egendomligt begrepp om tron,
som först frågar efter människans inre goda, sedan
om hennes tillstånd i övrigt. Här råder den
klippfasta vissheten om bönhörelse åt alla, som bedja
med hjärtats förtröstan, ty kunna redan
människorna, "som äro onda", göra de sina gott, huru
mycket mer skall då icke Gud göra dem gott, som
därom bedja honom. Så kan den rätta tron
"försätta bärg". Följaktligen fattas den nya
världen, "himmelriket", intet i fullkomlighet;
det finns intet fientligt, som skulle kunna störa
dess salighet.

Sin närhet och åskådlighet får denna nya
värld genom att reflexionen å densamma städse
ledsagas av och bildlikt uttryckes medelst
familjelivet, det ömsesidiga förhållandet mellan
föräldrar och barn. Liksom här å ena sidan finnes
en kärleksfull, uppoffrande, om lön och tack
fullkomligt obekymrad omsorg, å den andra en
obetingad hängivenhet och en viss, ja självklar
väntan på hjälp, liksom icke en särskild
verksamhet hos den andra parten utan hans hela
vara och blotta närvaro uppväcka glädje, liksom
människan här giver sig helt åt en annan och
mottager allt av denne, så förhåller det sig i en vida
högre och fullkomligare mening inom Guds rike.
Det mänskliga kan där bliva en bild av det
gudomliga, emedan det från början rent och
ädelt ses i det gudomligas ljus. Att på så vis
det nya livet finner sitt riktigaste uttryck i
familjekretsens karaktär och förhållanden, det
ådagalägger en fullständig motsats till den antika
idealismen. Ty hos denna är det statsbilden,
som behärskar samlivets gestaltning, och
handlandets ledande idé är rättvisan, som fordrar
arbete och efter dess storlek tillmäter den enskilde
vad honom tillkommer. I Guds barnaskaps nya
rike försvinner däremot all skillnad i verksamhet
liksom i kraft; alla stå såsom människor lika
nära Gud och äro föremål för hans kärlek. Det
fordras blott hängivenhet i hjärtat, styrka i åtrån,
innerlighet i förtröstan. Men detta är en var
möjligt att nå och därtill behövas inga yttre tecken.

Ju mer uteslutande allt beror på denna enda
omvändelse hos väsendet, på mottagandet av det
glada budskapet, desto mer avgörande fordras
det, att hon följer utan några inskränkningar,
utan något motstånd, att all verksamhet
uteslutande tjänar den enda uppgiften. Liksom
människan själv i det dagliga livet lämnar allt
för att upptaga en förborgad skatt ur sin åker,
för att finna den dyrbara pärla, om vilken hon
fått kännedom, så måste det ojämförligt högre
andliga goda ännu mer fylla hela vårt sinne.
Bekväm gottgörelse av allehanda slag tillåtes
icke. Människan bör icke befatta sig med något,
vad det vara må, som är hennes väsen
främmande. Ty det som alltid fängslar henne under
en dylik strävan, tränger in i sinnelaget och
minskar hänförelsen för den enda uppgiften.
"Där eder skatt är, där är ock edert hjärta."
Så uppstår en skarp motsats mellan livet med
Gud och livet med världen. Det största allvar
ligger i fordran att icke tjäna två herrar, att
bestämma sig utan tvekan och dröjsmål. "Den
som lägger handen på plogen och ser tillbaka
är icke skickad för Guds rike." Till och med
nyttiga, ja högst värdefulla ting måste skada,
så snart de störa den enda uppgiften. Ögat
skall ryckas ut, handen avhuggas, om de skada
hela människan. Varje hänsyn och tvekan vika
för denna enda tanke: "Vad gagnade det
människan, om hon vunne hela världen, men toge
skada till sin själ?" Med en sådan tänkesättets
höghet följer att traktandet efter jordiska ägodelar
kraftigt avvisas liksom uppgåendet i vardagslivets
nedtryckande bestyr och bekymren för en fjärran
framtid. "Var dag har nog av sin egen plåga."

Samtidigt uppstår en egendomlig värdering
av mänskliga livs- och känslolägen. Vad som
städse uppväcker en stark längtan, en hunger
och törst efter gemensamhet med Gud, det aktas
högt, medan det, som binder vid världen och
förlänar den värde, förkastas. Då nu all yttre
framgång och trevnad göra detta, så kommer en
fullständig förändring i den gängse värderingen
av människorna och tingen till stånd. De fattiga
och lidande, de lågt ställda och undertryckta
gälla för att stå nära himmelriket, de rika och
mäktiga fjärran, ty de förra gripas mycket lättare
av en sinnesförändring och längtan efter det
eviga livet. Icke mindre företräde ha de olärda
gentemot de kloka och visa, som inbilla sig vara
fullkomliga och sig själva nog. Ja, liksom
enligt daglig erfarenhet människan skattar mest
vad hon förlorat, så synes även syndaren, som
förirrat sig bort från det goda, vara ett föremål
för särskild omsorg. Den förlorade sonen drives
icke blott av en starkare längtan till hemmet
utan tycks även mötas av en större innerlighet
i faderns kärlek.

I liknande mening synes det nya riket
ligga särskilt nära människor av fredligt och
saktmodigt skaplynne, sådana som genom sitt
väsens uppriktighet och hjärtats renhet blivit
oberörda av världens villfarelser, människor med
enkelt och okonstlat inre, vilka livets förvecklingar
icke berövat sinnet för det, som framför allt är
nödvändigt. Så öppnar sig här gent emot
vardagslivets vane- och yrkesmässiga jäktande, dess
stelhet och trånghet ett rikt, outtömligt liv i
människans grundförhållande till Gud, ur vilket reser
sig en ny världs helgedom, ämnad att behärska
all verklighet.

Ur ett sådant sammanhang framgår den höga
uppskattningen av barnets liv. Med sitt okonstlade
väsen och sin naiva hängivenhet, sin bundenhet
vid andra och sitt liv med andra blir barnet
— tydligen är det blott fråga om den späda,
hjälplösa barnaåldern — den rätta förebilden
för dem, som längta efter Gud. Så uppställes
som villkor för inträdet i Guds rike fordran att
omvända sig och bliva såsom barn. För första
gången öppnas barnets väsen för mänsklighetens
andliga öga. Barnet synes såsom något heligt
och oantastligt, såsom skyddat av gudomlig
kärlek och stående särskilt nära det gudomliga
väsendet: "deras änglar i himmelen se alltid
min Faders ansikte". I sådana enkla satser
röjer sig en fullständig omvandling av mänskliga
känslor. Nog hade den senare forntiden befattat
sig mycket med barnet och dess liv — den
tidens konst valde med förkärlek bildstoder av
barn — men hon såg i barnet alldeles icke en
anande början till en ny, renare värld utan
endast den yppiga och friska naturen. Den tidens
konstverk "framställde genomgående det
putslustiga, skalkaktiga, glada, väl också det
kivlystna och tjuvaktiga, men framför allt den
bastanta hälsa och kraft, som böra vara
huvudegenskaper hos barnet" (Buckhardt). Så röjer
just det yttre närmandet de båda världarnas
inre klyfta.

I det nya livet sträva allvar och mildhet
till full jämnvikt. Då frälsningen huvudsakligen
rör de svaga och vilseledda, de själströtta och
betungade och utplånar all skuld genom kärlek
och nåd, då vidare inga torra föreskrifter utan
kärlekens lag och sinnelagets innerlighet behärska
alla förhållanden, kännes oket ljuvt och bördan
lätt. Icke för att förstöra och fördärva utan
för att vidmakthålla, för att uppsöka och
saliggöra det förtappade är Människosonen kommen.
Men det minskar icke livets allvar. En gudomlig
ordning når in i vår tillvaro, och fordran på en
helig vilja ger vår livsavgörelse en omätlig spänning.
Det gäller den odödliga själens frälsning. Lik
en dyrbar skatt är hon anförtrodd åt människan,
som en gång skall avlägga räkenskap för sin
förvaltning. Oåterkalleligt är ögonblicket och
dess följder räcka i all evighet.
</chapter>

<chapter name="3. Jesu religion och etik.">
<h1>3. Jesu religion och etik.</h1>

En så djup förvandling riktar sig med sina
fordringar och förhoppningar givetvis till hela
människans själ — för livsarbetets förgrening
och kulturens ställning har hon intet sinne.
Alla uppgifter sammanfattas i fordran att älska
Gud av allt hjärta, all vilja, all håg och sin
nästa såsom sig själv. Blott religionen och
moralen resa sig självständigt, icke som avsöndrade
områden utan som ett enda livs samhöriga sidor.
Gudskärlek och människokärlek bilda ett
oskiljaktigt helt.

Människornas samhörighet vilar helt och
hållet på människans väsensgemenskap med Gud.
Först genom Gud vinna människorna ett inre
sammanhang — endast i religionen grundar sig
moralen. Å andra sidan är den moraliska
verksamheten, humaniteten, nödvändig för religionens
bevarande. Däri visar religionen sin äkthet, att den
leder människorna till ett hjälpsamt,
självförnekande handlande. Så enkelt detta än tyckes
vara och så föga nytt det är till sitt läroinnehåll,
så drar det likväl med sig den största
förvandling och fördjupning.

Religionen betyder här ett fullständigt
uppgående i livet med Gud, en hela väsendets
oavbrutna vändning till honom, en sinnelagets
upphöjda och lyckliggörande harmoni, som betecknas
med ordet "kärlek". Såsom kärnan i allt liv
bildar religionen icke ett tillägg till det övriga
handlandet utan verkar från början i allt som
dess själ. Är hon i denna mening allt, så är
det ett fel att placera henne såsom något
särskilt. Här följer ett kraftigt avståndstagande
från den förment religiösa verksamhet, vilken
löser sig från det allmänna livet och omkläder
sig med skenet av en särskild förnämhet, ja
uteslutande helighet. I synnerhet blir detta en
fara för kärlekens och barmhärtighetens
grundläggande bud, som därigenom lätt trängas
tillbaka, ja, upphävas. Men nu äro endast dessa
allmänna bud Guds oryggliga bud, under det att
all specialisering blott är ett människoverk. Det
betyder därför en ödesdiger förvrängning, när
människopåfund försvaga de eviga buden och
förslöa känslan för medmänniskors väl och ve.
För den skull förkastas helt och hållet all specifik
fromhet. Tyngre än alla tämpelgåfvor väger
det enkla budet att hedra fader och moder.

Genom att på detta sätt grunda religionen
på hela väsendet följer vidare ett förkastande av
allt yttre, alla formler och invecklade
bestämmelser med deras spetsfundiga särskiljande av
tillåtet och otillåtet. Även de mest bländande
religiösa yttringar (profetian, underverken o. s. v.)
gå icke upp mot den enkla offervilliga handlingen,
den äkta fromhetens kännetecken. Av frukterna
skola vi döma. Icke den som säger Herre,
Herre, utan den som gör den himmelske Faderns
vilja, är Gud behaglig.

Oviljan mot varje vanställande av religionen
visar sig starkast i brännmärkandet av allt fåfängt
framträdande på det religiösa området, allt
prålande inför människor, alla hierarkiska åtbörder.
Då i verkligheten alla äro lika mycket hänvisade
till den gudomliga kärleken och nåden, så
förråder självupphöjelsen städse en inre osanning.
För den skull varnas eftertryckligt för allt
hyckleri, "fariséernas surdeg", som mindre betecknar
det grova hyckleri, vilket bekänner sig till den
verkliga meningens direkta motsats, än den inre
osanningens finare hyckleri, där den utåt riktade
handlingen ej frågar efter väsendets
grundbeskaffenhet och där sysslandet med det gudomliga på
det närmaste sammanhänger med slughet,
härsklystnad och egennytta. Denna mörka motsats
låter den äkta fromhet klart framlysa, som i
glad ödmjukhet mottager det gudomligt goda och
i stilla, outtröttlig kärlek bevisar sin tacksamhet.

Det egendomliga i Jesu etik ligger ett steg
längre tillbaka än det ofta sökes. Det består
icke i särskilt märkliga och överraskande åsikter.
Den som känner den tidens grekiska och judiska
skriftställare, kan visa att de flesta läropunkterna
funnits förut och haft en liknande ordalydelse.
Men ny är anden, som med levande kraft
genomtränger alla läror. Han gör även det gamla nytt,
det enkla stort. Ty medan det förr stannade
vid en strävan och längtan hos de blotta
individerna, vid fina reflexioner hos tänkarna eller
veka stämningar hos mottagliga själar, öppnar
himmelriket en värld, som omfattar hela
människans väsen. De särskilda Jesusorden bliva ett
uttryck för och ett vittnesbörd om ett
ursprungligt liv, som oupphörligt kväller fram i nya flöden.
Även de svåraste krav kunna nu med visshet
uppfyllas. Vad som kunde synas paradoxalt i
sin enskildhet gör det nya sammanhanget
självklart. All matthet och obestämdhet hos de
förra försöken äro övervunna. Sålunda är ett
väsentligt framsteg omisskänligt. Den blotta
tanken har blivit till handling, plikten och
sökandet till levande verklighet.

I enlighet härmed och i anslutning till det
gamla visa huvudlinjerna hos den nya
utvecklingen genast det fruktbaraste framåtskridande.
Det låg i tidens allmänna skaplynne att icke
hänvisa de moraliska uppgifterna till en yttre
verksamhet utan till det inre sinnelaget. Men
denna fordran kunde icke helt fyllas, då den
saknade en självständig och allomfattande inre
värld. Därigenom blev individens själsliv
isolerat, och all hans mödosamma strävan kunde
synas förlorad för det hela, ja för det egna
väsendets existens. Här sker nu en fullständig
omvandling genom att förbindelsen med Gud
försätter människan i en självständig inre värld
och där helt innesluter henne. Vad som händer
i en sådan inre värld är omedelbart något
verkligt och värdefullt. Den yttre verksamhetens
fulla samklang med sinnelaget är icke nu längre
ett fantastiskt påstående utan ett enkelt, ja
självklart faktum, emedan handlandet ifrån början
icke riktar sig på den omgivande världen utan
på det inifrån kommande gudsriket. Men blir
dådkraften fylld av en sådan innerlighet, så har
det yttre verket, som mottager hela sitt värde
ur den livgivande grunden, blott att förkunna
vad som försiggått i det inre. Sinnelaget växer
därmed från en matt stämning till ett kraftigt
dåd. På samma gång förlorar skillnaden mellan
en mer eller mindre utvidgad verksamhet all
betydelse. Det lilla blir det stora överlägset,
om det i fråga om sinnelaget står före. I
liknelsen om punden åskådliggöres denna
omvandling: icke huru stor naturlig förmåga, som
insättes i arbetet, ej häller vilka goda yttre resultat,
som uppnås, utan endast detta att man med trofast
sinne uppbjuder hela sin kraft, den må vara än
så ringa, denna inre verksamhet är det som
bestämmer handlingens värde. Det betyder en
fullständig befrielse från den naturliga
begåvningens och den yttre medgångens slump, det
grundar människans värde endast på det, som
tillhör hennes egen gärning och utgår från hela
hennes väsen. Det yttre ödets makt hade redan
Platon brutit, i det han fann människans hela
storhet och livets hela värde i det inres kraft
och harmoni, men i detta inre kvarstannade ett
annat, ännu mera tryckande öde: den andliga
förmågans naturliga art och skrankor. Befrielsen
härifrån har först Jesus åstadkommit.

Denna moralens förskjutning inåt betyder
samtidigt ett uppåtstigande över alla yttre
formler och föreskrifter. I det nya riket får
ingen utifrån påbjuden stadga besvära
människorna. Men därav följer att hela väsendet
inifrån på det strängaste bindes vid en lag.
Där det gäller att tillägna sig tillvaron ända
ner i dess djupaste rot och i hela dess vidd,
där bero även de obetydligaste livsyttringar, de
lättaste tankar av den sedliga värderingen. Det
visar förbudet mot all slags fientlighet, all slags
könslig orenhet, all slags bristande
sanningsenlighet, icke blott den gripbara och bland
människorna straffbara handlingen. Bekväma
kompromisser med den främmande världen få icke
ingås, ty utan några avdrag skall idealtillståndet
förverkligas, fordringarna uppfyllas. Här
framstår idealet av en fullkomlighet hos hela väsendet,
ett uppnående av en sedlig likhet med Gud: "varen
fullkomlige såsom eder himmelske fader".

Ett andra huvuddrag hos denna moral är
det veka i mildheten, ödmjukheten och kärleken
till fienderna. Även på denna punkt behövs
det ett tydligt särskiljande av det egendomliga
för att rätt värdera den nya livsriktningen. Det
givs en vekhet, född ur erfarenheten om ett
tungt lidande, ur medvetandet om alla mänskliga
tings intighet och alla människors insnärjande
i ett gemensamt elände — den svages vekhet. Det
givs en annan vekhet, född ur en glad
tacksamhet för stora gåvor, som tillföllo människan,
för rik välvilja och kärlek, som oförtjänt skänktes
henne — den starkes vekhet. Det förra slaget
söker huvudsakligen utveckla en medlidande
känslighet och med en slags matt hjälpsamhet inom
ett givet läge mildra eländet, men griper sig icke
an med att skapa ett nytt läge. Det senare slaget
vill däremot uppsöka lidandet i hela dess vidd,
angripa och, om också ej helt förinta, så dock
inifrån grundligt övervinna det genom att bygga
upp ett kärlekens rike. Å ena sidan en
förfining av den naturliga känsligheten, å den andra
en förnyelse i själens djup. Den förra åskådningen
möter oss vid forntidens slut, den senare i Jesu
moral. Här bestämmes grundtonen av den
övertygelsen, att människan genom gudomlig kärlek
och nåd utan egen förtjänst är befriad från all
nöd och kallad till evig salighet. En sådan
visshet alstrar en översvallande glädje och
tacksamhet, ett mildhetens och fridsamhetens sinnelag.
Nu heter det att människan icke skall med våld
och hat avvärja det onda, hon tillfogas, utan
besegra det inifrån genom eftergivenhet och
kärlek. All skuld må utan mått efterskänkas,
motsvarande den omätliga eftergift, som människan
väntar och mottager av Gud.

I detta nya rike kan människan ej tänka på
att vara något för mer än andra eller behålla
något särskilt för sig. Tvärtom framkallar
övertygelsen om ett fullständigt hänvisande till Guds
barmhärtiga kärlek en djup ödmjukhet och en
glad beredvillighet att underordna sig och tjäna
andra, "liksom Människosonen är kommen icke
för att låta tjäna sig utan för att tjäna". För
den skull avvisas allt tvistande med andra, allt
dröjande vid deras fel. Denna milda stämning
genomgår Jesu ord om människans ställning till hans
eget verk: "den som icke är mot oss är med oss".

Men ännu längre än kravet på mildhet och
tjänstvilligt arbete går fordran att innesluta även
fienderna i ett kärleksfullt tänkesätt och med
glädje handla väl mot dem. Även här är läran
ej fullt ny, men ny är den livets förvandling,
som gör det omöjliga möjligt, ej blott uppställer
en fordran utan alstrar en kraft, som kan
uppfylla henne. Ty otvivelaktigt motsäger en sådan
fordran den naturliga känslan och vore
ouppfyllbar, om icke ett nytt grundförhållande mellan
människorna komme till stånd. Men detta sker
genom det nya rikets gemensamma barnaskap,
som förenar människorna inifrån i den innerligaste
frändskap och upptänder en kärlek, som sätter
den innersta varelsen i rörelse, upplöser all
hårdhet och förvandlar all fiendskap i broderlighet.

I nära samband med de ovan avhandlade
egenskaperna står försvinnandet av all social
skillnad inför den enda gemensamma uppgiften.
Även detta svarar mot en rörelse, som
genomgår tiden, men en såsom blott teori föga verksam
fordran erhåller först nu kraft att fullt
genomföras, emedan livet faktiskt förlägger sin kärna
i djupet av en ren mänsklighet, dit skillnaden i
ställning, bildning o. s. v. icke når. Där
barnaförhållandet till Gud behärskar känslan och strävandet,
blir det mänskliga i människan huvudsaken.

Det öppna sinnet för allt mänskligt
tillsammans med den hjälpsamma, uppoffrande
karaktären hos den här utvecklade moralen har till
följd att vården om de fattiga och
hjälpbehövande särskilt anbefalles. Att giva allt man
äger åt de fattiga ter sig som den fulländade
gärningen, ja det blir det egentliga kännetecknet
för allvaret i ens strävan efter Guds rike. Gent
emot tanken på ett inträde i det nya riket måste
alla jordiska angelägenheter bliva likgiltiga; allt
hängande vid dem blir ett otillåtet avdrag från
det, varpå frälsningen ensamt beror. Därför
kan något intresse för kulturen, för konst och
vetenskap, för de sociala förhållandenas
gestaltning o. s. v. icke här äga bestånd. Väl ställa
liknelserna om surdegen och senapskornet en kraftig
utveckling i sikte och kräva därför en outtröttlig
verksamhet: de som äro världens ljus, skola
låta sitt ljus lysa för människorna och predika
på taken. Jordens salt får icke förlora sin sälta.
Men allt detta gäller om himmelrikets egen
tillväxt, det betyder icke att det nya livet skall
direkt gripa in i de allmänna förhållandena. Dessa
voro Jesus likgiltiga. Man får likväl icke
tillvita honom någon flykt från världen, ty hur
skulle den, som kommer med en ny värld och
med väldig kraft rycker upp hela människan
till glad dådlust, kunna sägas fly världen? Den
som bortstötes av denna Jesu likgiltighet för
all naturlig kultur, han kan gärna låta hela
kristendomen fara, ty det innersta i dess väsen är
öppnandet av en ny värld gent emot den naturliga.

Sålunda se vi en ursprunglig och sann
verklighet, som genom sin enkelhet förvandlar allt,
uppstiga genom förkunnelsen om himmelriket. Allt
är här ungdomligt och friskt samt
genomströmmat av den starkaste trängtan att vinna all
världen för det nya livet. Men som det nya ej
vill stå vid sidan av något annat utan vara allt, så
skall det icke en gång i tidens lopp komma till
full verksamhet utan just nu genomföras och
lägga allt under sig. Därigenom råkar
tillvaron i den djupaste rörelse utan att gripas av
jäktande oro och dyster lidelse. Ty rörelsen
bär i sig den fulla vissheten om en personlig
besittning, och över all verksamhet utåt svävar
högheten hos ett med salig frid uppfyllt liv.
</chapter>

<chapter name="4. Sammanstötningen med världen.">
<h1>4. Sammanstötningen med världen.</h1>

Sedan vi nu framställt det nya livets
egendomliga beskaffenhet, gäller det att skärskåda
dess beröring med det mänskliga läget och den
givna världen. Förhållandet till samtiden blir här
av särskild vikt på grund av den säregna
ställning, som Jesus intager enligt sin egen
övertygelse och snart även enligt sina anhängares
tro. Ty han förkunnar icke blott som en allmän
sanning, att Guds rike är ett faktum, utan det
skall omedelbart och genom honom bliva verkligt
bland oss och behärska hela tillvaron. En var
uppmanas till sinnesförändring och till inträde
i himmelriket. "Tiden är fullbordad och Guds
rike är nära."

Men samtidens svar blir ej länge ovisst.
Det visar sig snart, att mängden väl för
ögonblicket gripes och ryckes med, men icke för
någon längre tid, under det de makthavande
taga bestämt avstånd. Den officiella religionen blir
här, liksom även ofta inom kristendomen, en den
bittraste motståndare till ett ursprungligt och sant
liv. De inbjudna komma icke till festen, som
beretts åt dem. Den stora saken möter kall
likgiltighet eller ovänlig vägran. Ja, vägran
växer till hård fiendskap. Inom den lilla skaran
av anhängare motsvara ej ens de bästa trots all
trofast hängivenhet och all innerlig kärlek kravet
att uppbygga en ny värld. Den enda stora
aposteln har Jesus först vunnit efter sin död.

Sålunda måste möjligheten av en omedelbar
seger för det nya riket försvinna. Utan tvivel
har även Jesus själv känt detta och har
därigenom råkat i djupa anfäktelser och strider.
Men han har från dessa strider hemburit en
inre, hel och ren seger. Över allt motstånd,
över alla tvivel och sorger höjer sig den
klippfasta vissheten, att det ondas triumf blott kan
vara övergående. Icke blott genom gudsrikets
inre närvaro upplösas alla sorger och tvivel,
även i yttre mening skall det tillkämpa sig full
seger. Messias skall återkomma för att döma
och upprätta ett Guds rike på jorden. Den
sten, som byggnadsfolket bortkastat, skall visa
sig vara en hörnsten.

Hur långt dessa erfarenheter och känslor
utvecklat sig hos Jesus själv och ombildat hans
tankevärld, det kan knappast ännu avgöras, ty
mer än annorstädes torde här en senare tid ha
lagt sina egna strider och stämningar till Jesus
och på så vis format hans bild. I varje fall
måste Jesu övertygelse stegra sitt allvar och i
sig upptaga ett element av smärta, när världens
motsägelse vart så övermäktig och vägen uppåt
gick genom en skenbar tillintetgörelse. Djupare
bliva därigenom skuggorna, väldigare kravet och
upprördheten. Nu framträder uppgiften att troget
fasthålla det gripna, modigt framhärda under
förföljelsen, villigt bära även det svåraste lidande,
akta stundens mödor ringa mot den kommande
härligheten, som nu betydligt mera behärskar
tankarna. Och samtidigt blir frigörelsen från
världen och fordran på en uteslutande
hängivelse för det enda målet ännu starkare. Ännu
mera avgjort förkastas allt medlande och
vacklande. Ur en sådan skärpning av motsatserna
härstammar ordet: "den som icke är med mig
är mot mig, och den, som icke församlar med
mig, han förskingrar", liksom ett annat, vilket
på det bjärtaste belyser Jesu skarpa
<i>antingen—eller:</i> "den som icke hatar sin fader, moder,
hustru, barn, broder, syster och därtill även sitt
eget liv, han kan icke vara min lärjunge".

Men mitt i alla skakningar och strider
vidhålles icke blott den fulla tillförsikten om en
slutgiltig seger, utan lidandet själv förlorar sin
hårdhet och sitt oförnuft genom den tanken,
att ett gudomligt rådslag har bestämt allt såsom
det sker, och att till och med människans ondska
skall tjäna detta rådslut. Om vidare tanken
på ett försoningsoffer åt Guds vrede över
världens synd med visshet var Jesus själv
främmande, så var det dock säkert hans övertygelse,
att den rättfärdiges lidande tjänar andra till
frälsning och sålunda blir ett vittnesbörd om
kärlek. I varje fall skrämma inga faror, hämmas
inga krafter. Med friskt mod tages det sista
avgörande steget och vågas angreppet på fiendens
fäste.

Jesu lidande och i synnerhet hans död ha
i den kristna världens föreställning fått en
särskild betydelse. Jämte läran om uppståndelsen
ha de blivit den kyrkliga trons medelpunkt. Det
ingår ej i denna boks syfte att dryfta dylika
problem; vilken ställning dess författare personligen
intager till dessa frågor, det har han i "Der
Wahrheitsgehalt der Religion" sökt framlägga.
Här må endast erinras därom, att även en rent
historisk betraktelse måste tilldela Jesu död en
vida större betydelse än livets avslutande brukar
ha hos andra hjältar. Samtidigt träder det
manliga och starka, som innebor i denna
personlighets livsverk, tydligt fram genom det modiga
angreppet på den fientliga övermakten och genom
det tappra framhärdandet ända in i det sista.
Men sedan synes först döden med sina
upprörande och uppskakande intryck ha öppnat
anhängarnas inre öga för betydelsen av det, som
därvid försiggick. Nu först växer för dem
mästarens gestalt till övermänsklig storhet, nu först
slog allt vad hos dem slumrade av hängiven
kraft och kärleksglöd ut i full låga. Vad den
kristna traditionen berättar om Jesu lekamliga
uppståndelse faller under den historiska kritiken
och mötes av de starkaste invändningar. Men
högt över varje tvivel står det faktum, att för
lärjungarna framkallade det plötsliga
sammanstörtandet av deras förhoppningar en klippfast
övertygelse om deras Herres inre närhet och
hans snara återkomst för att döma världen, att
den oerhörda katastrofen icke skrämde och
försvagade dem utan höjde dem över dem själva
och förlänade dem kraft till deras eget hjälteliv
och martyrskap. Det oböjliga mod, som Jesus
visat en fientlig, i yttre måtto så överlägsen
värld, och den storhet, som han hade bevarat
vid sammanstötningen, gåvo dem visshet om en
annan tingens ordning, tände även i dem modet
att upptaga det till synes förtrampade verket
och med full hängivenhet föra det vidare. Även
vid den fortsatta utvecklingen av kristendomen
fick förhållandet mellan Jesu personlighet och de
troende en särskild innerlighet genom hans
lidande och död. Genom alla den gamla
kristendomens strider och lidanden går nämligen den
grundtonen, att det gäller visa Jesus, som lidit
och dött för de sina, tacksamhet, och att bevara
troheten ända till det egna livets uppoffrande
som ett blodstecken på "kärlekens fullbordan".
Väl har därvid stämningen hos de enskilde ej
sällan råkat in i det vekliga och ytliga, men
trots detta klargör Jesu tragiska undergång för
kristendomen tydligt det tragiska i vår
gemensamma ställning i världen, visar med stark effekt
det gåtfulla dunklet och det djupa allvaret i
människans öde samt motstår med fasthet all flack
rationalisering av tillvaron och all bekväm förlikning
med den givna världen. Andra religioner ha blivit
världsmakter genom sina segrar, kristendomen
genom sitt nederlag. Ty ur den yttre
undergången och det skenbara försvinnandet uppstår
för henne den segerrika vissheten om en ny
värld, den fasta övertygelsen att allt har sin
grund och sitt skydd i en sådan värld. Här
samla sig för henne alla tillvarons problem i en
enda punkt och vänder sig livet hän mot det
heroiska och metafysiska. Men sedan dess har
människan fått att oavlåtligt syssla med en stor
fråga, ett stort tvivel, ett stort krav, en stor
förhoppning.
</chapter>

<chapter name="5. Den bestående betydelsen.">
<h1>5. Den bestående betydelsen.</h1>

Vid ett övervägande av Jesu bestående
betydelse bör man ihågkomma, att över huvud den
ledande personligheten ingenstädes betyder mera
än på religionens område, detta i
överensstämmelse med religionens huvuduppgift. Strängt
taget må denna uppgift synas alldeles omöjlig.
Eller är det icke något omöjligt att lyfta människan
mitt ur hennes mänskliga tillvaro upp till det
gudomliga, att mitt i hennes beroende av
världsförloppet tillförsäkra henne en självständig själ,
att mitt i tiden öppna åt henne en evighet?
Utan att vända om den naturliga världs- och
livsbilden, utan ett under kan detta icke ske.
Detta under utföres i första hand av skapande
personligheter genom deras liv och inre tillstånd.
Först medelst en sådan vunnen omedelbarhet
och åskådlighet kan undret meddelas andra och
slutligen bliva en sanning för den gemensamma
mänskligheten. Därför mätes religionernas andliga
djup och bestämmes deras karaktär
huvudsakligen efter de grundläggande personligheternas
egendomlighet. Dessa ingjuta ett inre liv i
lärornas och inrättningarnas formar, sätta ett
oangripligt faktum mot alla tvivel och hindra
religionen att stelna i tiden genom att alltid på
nytt återföra henne till ursprungskällan.

Beror så mycket på den grundläggande
personligheten, så var det för kristendomen en
omätlig vinning och gav den en överlägsenhet
över alla andra religioner, att den vilade på det
inre livet hos en personlighet, som stod så högt
och så orubbligt lyft över det lågt mänskliga
liksom över de motsatser, vilka bruka klyva isär livet.
Jämte det enklaste innehåll finnes här ett
outgrundligt djup, jämte ungdomlig glädje det
största allvar, jämte den innerligaste och vekaste
känsla en väldig strävan efter det heliga och
ett orubbligt mod i kampen mot en fientlig
värld. Gudsförtröstan och människokärlek
förbinda sig här till en oskiljbar enhet; det högsta
goda är på samma gång en säker besittning
som en omätlig uppgift. Varje Jesu yttrande doftar
av den renaste poesi och hämtar sina bilder ur
naturomgivningens enklaste tilldragelser, som
därigenom få något ädelt över sig. Ingenstädes
en konstlad förklaring, ingenstädes detta
översvinnliga och måttlösa, som eljest kännetecknar
Österlandet. Över huvud taget intet specifikt
orientaliskt, som verkar lockande och sällsamt,
utan istället en utpräglad individualisering av
det rent mänskliga, lyft till sin höjdpunkt och
verkande genom en underbar harmoni. Det är en
personlighet, som genom sin tragiska upplevelse
blivit en urbild av det mänskliga ödet och
för vars gripande vädjan icke ens de likgiltigaste
sinnen kunna sluta sig.

Så långt Jesu bild stod klar för minnet
— helt kunde den aldrig försvinna för
anhängarna — hade kristendomen en vaksam
skyddsande mot varje försjunkande i mänskliga
småbestyr och vardagslivets enahanda, en
skyddsande även mot faran att själv stelna och
förflackas, mot såväl dogmernas rationalism som
verkhelighetens fariseism, en kraft, som ur det
historiska lägets förvecklingar kunde leda tillbaka
till det rent mänskligas enkelhet, och tillika en
sammanhållningens kraft mot det sönderfallande i
sekter och partier, varmed kristendomen tidigt
hotades. Så har rörelsen inom kristendomen alltid
återvänt till Jesus och alltid hämtat nytt liv
från honom. Ur denna synpunkt blev
kristendomen alltid på nytt sitt eget ideal. "Kristi
efterföljelse", ofta skevt och falskt fattad som en blind
efterhärmning, har varit lösenordet för all strävan
efter sannfärdighet, efter kristendomens egen
kristianisering. Att följa dess historiska förlopp
är att upptäcka kristendomens inre historia.

En sådan Jesu betydelse gäller till fullo
även för oss, barn av en nyare tid, vi som ofta
känna oss vitt skilda från hans tankevärld.
Detta, som skiljer, räcker i verkligheten blott
till en viss punkt för att sedan verka desto mera
bindande. Framför allt måste det stå klart för
oss, att Jesus kom med en karaktäristisk
bekännelse angående de yttersta problemen och det högsta
goda, att det därför fordras en principiell
övertygelse för att erkänna honom, att liksom
människorna skilja sig inför varje skapande ande, så skilja
de sig framför allt inför honom, skiljas för alla tider.

Väntan på gudsrikets omedelbara tillkomst
gjorde Jesus likgiltig för alla frågor, som blott
rörde kulturen och den sociala ordningen. För
deras syften ger han oss ingenting, ingen
bekräftelse och ingen anvisning. Det skiljer honom
skarpt från dem, vilka förklara kulturutvecklingen
vara den mänskliga tillvarons huvudinnehåll och
enda uppgift. Desto mera dragas de till honom,
vilka genomskåda den blotta kulturens
otillräcklighet och se den enda möjliga räddningen av
själen i skapandet av en ny värld ur människans
grundförhållande till det oändliga och eviga.

Viktigare är en annan sak, som mer rör
religionens egentliga område. Den nya
forskningen har ovederläggligt påvisat det nära
sammanhanget mellan alla Jesu läror och hans
övertygelse om en snar världsförnyelse, ett nära
förestående upprättande av Guds rike. Även
etiken med dess mildhet, fridsamhet och
lyckokänsla erhåller sitt rätta ljus först med tanken
på en snart inträdande härlighet, utan vilken
den lätt förefaller veklig och överspänd. Nu
har historien visat att den där övertygelsen var
ett misstag. Vad Jesus betraktade som ett snabbt
och en gång för alla skeende avgörande har
blivit en fråga och en uppgift av kvarblivande
betydelse. Icke lätt och icke utan viktiga
förändringar har kristendomen däri funnit sig. Har
hon därmed icke avlägsnat sig från Jesus
och trätt i motsats till honom? Förändringen
är omisskänlig och en reträttorder oundviklig
för en var, som i den omedelbara tillvarons
värld ser den enda verkligheten, den avslutande
utvecklingen för andelivet. Den däremot, som
i denna värld blott ser en särskild art av
tillvaro och utan den levande närvaron av en ny
värld, där det andliga icke är bundet och i ständig
kamp utan fritt och segrande, icke ser någon
möjlighet till en andlig självmakt, någon mening
och något förnuft i allt vårt osägligt mödosamma
arbete, han skall fullt erkänna och med glädje
hylla Jesus, som givit ett så skakande och
hänryckande uttryck för en sådan världs närvaro.
Icke blott genom sina läror utan ännu mer
genom sitt liv och sitt öde har han fullgjort
en brytning med timlighetens värld, gjort den
med allt dess goda värdelös, i det han
oemotståndligt visar mänskligheten hän över densamma
och inplantar i henne en outplånlig längtan efter
en ny värld. Formen, som vi nu erkänna såsom
förgänglig, kunde väl icke undvaras, om
samtiden skulle kunna tro på ett nytt rike och
bevekas till att sätta in sin kraft i dess tjänst.
Låta vi icke det tidshistoriska höljet beröva oss
den eviga kärnan, så kunna vi till och med på
denna punkt veta oss vara mindre skilda än
förenade med Jesus, d. v. s. vi, som erkänna
den stora motsatsen och samtidigt sträva över
densamma.

Därför behöva ej ens de högst nödvändiga
strävandena efter en ny form åt kristendomen,
efter en aktivare och universellare kristendom,
såsom de allt mäktigare framträda i vår tid,
bryta med Jesus. Fastmer kunna även de ställa
sig i tjänst hos den av honom öppnade
sanningen och antaga bekännelsen: "Herre, varthän
skola vi gå? Du har det eviga livets ord."
</chapter>
<chapter name="">
<table c>
<td><h2><i>Högst märkligt arbete!</i></h2>
<td l>På <sc>Hugo Gebers Förlag</sc> har utkommit:
<td><h1>GRUNDLINJER TILL EN
NY LIVSÅSKÅDNING</h1>
<td><sc>av</sc>
<td><big><sc><b>Professor RUDOLF EUCKEN</b></sc></big>
<td><sc>bemyndigad översättning, genomsedd och granskad</sc>
<td><sc>av</sc>
<td><big><sc>vitalis norström</sc></big>
<td>Pris 5 kr.
</table>

<i>Förf.:s förord till den svenska upplagan:</i>

»Det bereder mig en synnerlig glädje att genom intresserad
och vänlig samverkan av flera personer en svensk översättning av
mina »Grundlinien einer neuen Lebensanschauung» kan utkomma
så snart. Ty om också de problem, som avhandlas i denna bok,
äro gemensamma för alla kulturfolk och de allestädes införa oss i
upphetsande strider, så hoppas jag förnämligast i Sverige finna
förståelse av likasinnade, i Sverige, där en ärofull historia, en stor
natur, ett oförfalskat och mot livets tysta djup vänt människoväsen
ena sig om att kraftigt stå emot förflackning och utvärteshet. För
den mänskliga tillvarons inre omdaning är ett sådant folk av stor
betydelse, och för en tänkare måste det vara i hög grad önskvärt
att få träda i ett närmare förhållande till detsamma. Om den svenska
upplagan av min bok skulle förunna mig detta, så har jag härför
att tacka förnämligast min högt aktade kollega, professor Vitalis
Norström, som haft älskvärdheten genomse hela översättningen i
korrektur.»
</chapter>

<table l>
<td l><i>Ur den svenska pressens omdömen om</i>
<td l><over><tab><tab><tab><tab><tab><tab><tab><tab></over><br><sp>»<big><i>GRUNDLINJER TILL EN NY LIVSÅSKÅDNING</i></big>»</sp>.<br><over><tab><tab><tab><tab><tab><tab><tab><tab><tab><tab><tab><tab><tab><tab><tab></over>
</table>

»Älskvärdare har aldrig en filosof räckt ut sin hand till
vägledning bland dagens stridande livsåskådningar. Vi äro också
övertygade om att den bildade svenska allmänheten tacksamt skall taga
emot den. Den har därpå endast att vinna.» <tab><tab><tab><small><i>(Norrk. Tidn.)</i></small>

»Många och digra äro de arbeten som bära Euckens frejdade
namn och det är med verklig glädje man ser ett av hans förnämsta
införlivas med vår litteratur. — Man är hrr Geber och Norström
mycket tacksam för deras strävan att intressera en svensk läsekrets
för Eucken och den av prof. Norström granskade översättningen
verkar särdeles god. Må då vår sanningssökande allmänhet gripa
det lyckliga tillfället att för en <i>ringa penning köpa några av
samtidens yppersta tankar. En stor spridning av Euckens verk vore
det rätta svaret på den vackra vädjan han ställer till vårt folk i
förordet</i>.»<tab><tab><tab><small><i>(E. L. i Sthlms Dagbl.)</i></small>

»Professor Eucken är <i>en av den nutida vetenskapens stormän</i>,
ej blott en lärd fil. professor utan en skapande tänkare, vars verk
måste anses äga förblivande betydelse.»<tab><tab><tab><small><i>(J. Wallinder i Bibelforskaren.)</i></small>

»En ny livsåskådning: vilken trollklang i detta ord! Förr i
världen var en bestämd livsåskådning så där tämligen en lyxartikel.
Nu är tanken för vaken och skolad för att icke behöva en slags
överblick över tillvaron i dess helhet. Och för att leva livet med
dess kamp och arbete är det numera ej lätt att umbära det fäste
och den kraft, som en helhetsuppfattning av livet beskär. <i>De som
alltid älska det nya, för att ej säga det nyaste, skola med
begärlighet gripa till Euckens bok. Och de som äro besvikna på varje
gammal livsåskådning, skola fröjda sig åt grundlinjer till en ny
och bättre</i>.»	<tab><tab><tab><small><i>(O. Lewan i Kristendomen och vår Hd.)</i></small>

<tab>

<i>Se omslagets tredje sida!</i><br><over><tab><tab><tab><tab><tab></over>

<tab><tab><tab><tab><tab><tab><tab><tab><tab><big><over>PRIS 50 ÖRE</over></big>
