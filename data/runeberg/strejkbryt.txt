<img>Strejkbrytaren av Jack London
<small>GÖTEBORG, JOHN ANDERSSONS FÖRLAG
Pris 25 öre</small></img>

<table o>
<td c><h1>STREJKBRYTAREN</h1>
<td c>AV
<td c><h2>JACK LONDON</h2>
<td c><img></img>
<td c>GÖTEBORG<br>JOHN ANDERSSONS FÖRLAG
</table>
<table o>
<td c>FALKÖPING 1914<br>A. J. Lindgrens Boktryckeri.
</table>
<chapter name="{Förord}">
<img></img>

   <i>Den engelska titeln på Jack Londons
broschyr är <b>The Scab.</b>  <b>Scab</b> betyder
visserligen strejkbrytare och <b>Scabed goods</b>
betyder visserligen likaledes strejkbrytaregods, 
men liksom scab betyder <b>mera</b> än
strejkbrytare, så betyder scabed goods också 
<b>mera</b> än strejkbrytaregods.  Då i denna
broschyr likväl <b>scab</b> överallt översatts med
<b>strejkbrytare,</b> så är det till följd av det
svenska språkets fattigdom.  Det finns
inget svenskt ord som helt täcker ordet scab.  
Det som kommer närmast är strejkbrytare.  
Och vi ha då varit hänvisade att endera
använda detta eller också använda långa
och besvärliga omskrivningar var gång
ordet scab förekom i den engelska texten.  
Då det senare var allt för litet ändamålsenligt, 
valde vi det förra. 

</i>
<i>

  Det engelska scab är visserligen
ersättningsordet för vårt svenska strejkbrytare,
men har <b>dessutom</b> en långt mera
omfattande betydelse.  Jack London definierar
själv i den följande texten <b>scab</b> som <b>“en
person som ger mera värde för samma
pris än en annan“.</b>

  Så användes det ungefär också bland
arbetarna.  En <b>scab</b> är icke blott den som
utför direkt strejkbryteriarbete genom att
sälja sin arbetskraft under en strejk till
den arbetsköpare som träffats av strejken,
men en <b>scab</b> är också den som arbetar
<b>under</b> den gängse arbetslönen, <b>under</b> de
organisationsmässigt fastslagna ackordspriserna 
eller tidlönerna och därigenom pressar 
ned priserna för sina kamrater.  I denna 
betydelse användes scab i hela den
anglosaxiska fackföreningsvärlden.

  I den germanska fackföreningsrörelsen
har man ännu icke kommit så långt, att
man på allvar påtalat denna form av
arbetarnas osolidariska lönenedpressning,
långt mindre att man ställt det i paritet
med strejkbryteriet eller rent av
identifierat det med detta. 

</i>
<i>

  Det är nu denna fråga om <b>scabing,</b> om
<b>strejkbryteri,</b> som Jack London tagit itu
med att analysera på ett överdådigt sätt.  
Han söker gå till botten med frågan, går
kanske ibland till hårklyveri, men visar
hur ytterst komplicerad den dock är.  Det
är en broschyr som driver till tänkande
och reflektion, och när vi följt hans
resonemang till slut, förstå vi blott så mycket
bättre hur omöjligt det är att “lappa“ på
det gamla samhället, och hur nödvändigt det
är att rasera hela det gamla systemet och
bygga upp ett nytt på helt andra ekonomiska 
principer: på solidaritetens och
jämlikhetens principer.

<tab><tab><tab><tab><tab> <b>Översättaren.</b></i>

<img></img>
</chapter>

<chapter name="{Strejkbrytare}">
<img></img>

  I ett samhälle där det råder konkurrens
mellan medlemmarna, där män kämpa mot
varandra för föda och husly, vad är väl där
mera naturligt, än att den slags frikostighet,
som förminskar tillgången till föda och
husly för andra än den frikostige själv,
betraktas som en fördömmandsvärd ting?  De
gamle vise sa’, att den som tar från en man
hans börs tager från honom hans existens.  
Att angripa en människas föda och husly
är att angripa hans liv.  Och i ett samhälle,
som är baserat på kamp med näbbar och
klor, är en sådan handling, även om den
begås under frikostighetens mask, ingenting
mindre än ohygglig, och ett hot till livet.

  Det är på grund därav, som arbetaren är
så ytterst fientlig mot andra arbetare som
utbjuder sig att arbeta längre tid eller för
mindre betalning.  För att behålla sin plats
(d. v. s. för att kunna leva) måste han då
göra ett lika frikostigt erbjudande, vilket är 
detsamma som att giva avkall på en del av
de bekvämligheter han haft.  Att sälja sitt
arbete för två dollars pr dag i stället för
två och en halv, innebär att han, hans hustru
och hans barn icke längre får behålla ett
så pass gott tak över huvudet, icke får så
varma kläder på kroppen, icke så närande
mat i sin mage.  Kött kommer att köpas
mindre ofta och det kommer att bli segare
och mindre närande.  Nya skor komma mindre
ofta på barnens fötter, och sjukdom och
död kommer att bli mera hotande i ett
billigare hus med billigare grannskap.

  Därför hotar den frikostige arbetaren, som
ger en längre dags arbete för mindre betalning, 
sin mindre frikostige arbetsbröder till
livet, och, om han i lyckligaste fall icke
fullständigt förstör det, så förminskar han alltid
dess värde.  Varefter den mindre frikostige
arbetaren betraktar den frikostige som en
fiende, och, som män äro benägna att göra i ett
samhälle med kamp på näbbar och klor,
söker att döda den man som strävar att döda
honom.

  När en strejkande arbetare med en sten
slår ihjäl den man som tagit hans arbete,
har han ingen känsla av att göra något orätt.   
Innerst inne i sin själ känner han denna
handling moraliskt bejakad, fast utan att
förnuftsenligt utreda motiven.  Han känner 
dunkelt, att han har rätt, precis som boerna,
som försvarade sina hem, kände sig ha rätt
med varje kula de fyrade av mot de
inträngande engelsmännen, fast känslan där var
klarare.  Bak varje sten, kastad av den
strejkande arbetaren, ligger den starkare
egoistiska “viljan att leva“ för egen del och den
svagare altruistiska viljan till livet för
familjens skull.  Familjegruppen kom till världen
innan staten, och i ett samhälle som
fortfarande står på den primitiva
näbb-och-klor-ståndpunkten är vilja till statsliv icke så
bjudande för arbetaren som viljan till hans eget
och familjens liv.

  Till detta bruk av sten, klubbor och
kulor finner den själviske arbetaren det nödigt
att giva sina känslor uttryck i tal.  Precis
som den fridfulla landkrabban kallar
sjörövaren en “pirat“ och borgaren kallar den
man som bryter sig in i hans kassaskåp för
“rövare“, så använder den själviske arbetaren 
den skymfande titeln “strejkbrytare“ på
den arbetare, som berövar honom hans föda
och husly, genom att utportionera sin
arbetskraft med större frikostighet.  Och den
skymfande innebörden av strejkbrytare är
lika fruktansvärd som beteckningen
“förrädare“ eller “Judas“.

  <i>Den arbetare, som ger mera tid, kraft
eller yrkesskicklighet för samma lön än en 
</i>
<i>
annan, eller ger samma tid, kraft eller
yrkesskicklighet för mindre lön, är en
strejkbrytare.</i>  Denna frikostighet från hans sida
skadar hans arbetsbröder, ty det tvingar
dem till en liknande frikostighet, vilket icke
är i deras smak, då det ger dem mindre
föda och sämre husly.

  Men ett ord må bli sagt till förmån för
strejkbrytaren.  Precis som hans handling
tvingar hans rivaler till lika frikostighet med
arbetskraften, på samma sätt tvinga hans
rivaler honom till ofrivillig frikostighet,
genom sin medfödda eller upptränade större
arbetsskicklighet.  Han blir icke strejkbrytare 
därför att han önskar bli det.  Inget
tankens hugskott, ingen hjärtats känsla
driver honom att giva mera arbetskraft än hans
rivaler för en bestämd summa.

  Det är därför att han icke kan få arbete
till samma betalning som de andra, som
han blir strejkbrytare.  Det finns mindre
arbete att utföra än det finns män till att
verkställa det.  Detta är ett obestridligt
faktum, eljes skulle icke strejkbrytarna
uppträda i så stort antal på arbetsmarknaden.  
Därför att strejkbrytaren är svagare eller
mindre arbetsskicklig, mindre rikt utrustad
eller mindre energisk, är det omöjligt för
honom att få arbete med samma betalning
som de andra.  För att kunna få deras plats 
måste han giva större utbyte, arbeta längre
tid eller gå för mindre lön.  Han gör så och
kan icke hjälpa det, ty hans vilja att leva
är den kraft som driver såväl honom som
de andra; och för att kunna leva måste han
komma i besittning av föda och husly,
vilket han endast kan genom att erhålla
tillåtelse att arbeta för någon som äger ett
stycke jord eller ett maskineri.  Och för att få
tillåtelse av denne, måste han göra affären
profitabel för honom.

  Sedd i denna belysning är strejkbrytaren,
som ger mera arbetskraft för ett lägre
pris än hans arbetsbröder, dock icke alls
frikostig.  Han är icke mera frikostig med
sin arbetskraft än den ofrie slaven eller
straffarbetsfången, som ger sin arbetskraft för det
rena existensminimum.  Men inom vissa gränser 
kunna dessa slå dank och skolka, och
överträffas därför i frikostighet av maskinen,
vilken aldrig slår dank eller skolkar, och är
den mest idealiskt fullkomnade “strejkbrytare“.

  Det är ingenting trevligt att vara
strejkbrytare.  Icke blott att det icke följer något
socialt anseende med det; icke blott att det
medför förakt från arbetskamraterna, men
även med hänsyn till föda och husly är det
dålig affärspolitik.  Ingen önskar att vara
strejkbrytare, att ge mest för minst.  Det
ligger i varje individs önskan just det
motsatta – att ge minst för mest.  Och,
levande i ett näbb-och-klor-samhälle, ge de
starkaste individerna sig i avgörande strider
för denna princip.  Men denna strid är i
sin mest påfallande form – i striden om
delningen av en gemensam produkt – icke
en strid mellan individer, men mellan grupper 
av individer: kapital och arbete.  Både
kapital och arbete vända sig till råmaterialet, 
göra något brukbart av det, öka dess
värde, och så etablera de en träta om
delningen av det tillagda värdet.  Ingen vill
giva mest för minst.  Båda sträva att giva
mindre än den andre och att få mera.

  Arbetet förenas i de fackliga
organisationerna; kapitalet i bolag, associationer,
föreningar och truster.  Resultatet blir en
kamp mellan grupper i vilken individerna
icke spela någon rol som individer.  
Timmermännens förbund exempelvis sänder
meddelande till byggmästarnas organistion,
att de begära påökning av medlemmarnas 
löner från 3½ till 4 dollars och halva
lördagen fri.  Detta innebär att timmermännen 
sträva att giva mindre för mera.  Där
de erhöllo 21 dollars för 6 hela arbetsdagar
söka de att få 22 dollars för 5½ dags
arbete, d. v. s. de vilja arbeta en halv dag
mindre varje vecka och ha en dollars mer betalt.  

  De beräkna även att inskränkandet av
arbetstiden på lördagen till en halv dag skall
ge arbete för ännu en ny kamrat på var
elfte sysselsatt arbetare.  Detta ger ett
ypperligt exempel på gruppidéns utveckling.  I
denna kamp har den ensamme individen
icke alls någon utsikt att slå sig fram.  Den
ensamme timmermannen skulle bli krossad
som ett stoftkorn av byggmästarnes
organisation, och som ett stoftkorn skulle också
den ensamme byggmästaren bli krossad av
timmermännens förbund.

  I kampen om delningen av den sammansatta 
produkten brukar arbetet fackorganisationen 
med dess två stora vapen – strejk
och bojkott; å sin sida brukar kapitalet
truster och sammanslutningar, vars vapen äro
den svarta listan, lockouten och strejkbrytaren.  
Strejkbrytaren är det ojämförligt
farligaste vapen av dessa tre.  Han är
mannen som bryter strejkerna och orsakar
allt bråket.  Utan honom skulle det icke bli
något bråk, då de strejkande skulle förhålla
sig lugna i det oändliga så länge blott
andra män icke var i deras plats och så länge
som den särskilda kapitalistsammanslutning,
med vilken de äro i strid, äter upp sig
själv i påtvingad sysslolöshet.

  Men båda de stridande parterna ha
reservvapen i beredskap.  Om det icke vore
för strejkbrytarens skull, skulle dessa vapen
icke bli brukade.  Men strekbrytaren tar den
strejkande arbetarens plats, vilken nu genast
börjar att bruka det våldsamma och mest
fruktansvärda vapnet: – terrorismen.  
Strejkbrytarens vilja till livet ryggar tillbaka för
hotet om brutna ben och våldsam död.  
Med all möjlig respekt för arbetarledarna,
så är terrorismen ett välgrundat och mycket
framgångsrikt vapen för organisationerna.  
Det har antagligen tillfört dem flera segrar
än alla de andra vapnen i deras arsenal.  
Terriorismen måste emellertid bli rätt
förstådd.  Den är uteslutande riktad mot
strejkbrytaren, men med en sådan hänsynslöshet 
att faran för säkerheten till liv och
lem driver honom bort från strejkbryteriet.

  – – –

  Men den enda ärliga moral som utvecklats 
å ömse håll är den rödglödgade
indignation man på båda sidor lägger i dagen
över de orättvisor som utövas av motparten.  
En strejkande chaufför kan med välbehag
slå armarna av en strejkbrytare med en
järnstång i en enslig gränd, så att han icke
längre kan köra en automobil, men skriker
högt i himmelens sky efter rättvisa om
kapitalisten slår sönder hans skalle med hjälp
av en klubba i en polishand.  En
fackföreningsmedlem kan deklamera med 
passionerad vältalighet för den av Gud skänkta
rätten till 8-timmarsdag, och samtidigt bruka
sina egna förtroendemän sjutton av dygnets
tjugofyra timmar.

  En kapitalist, som den avdöde Collis P.
Huntington, och män som han finns det i
massor, vilken brukat ett långt liv till att
köpa ett oändligt antal lagstiftare, skulle
bryta ut i ett dygdefullt ursinne och i
oförlikneliga uttryck fördöma “den farliga
tendensen att ropa på regeringen“ om hjälp
till arbetarelagstiftning.  Utan ringaste
betänksamhet skulle en medlem av
kapitalistgruppen draga in tiotusental av stackars
arbetarebarn i sina livsförödande bomullsfabriker 
och gråta sentimentala och konstitutionella 
tårar öven en strejkbrytare som träffats
i baken av en sten.  Han kan uppställa ett
“fritt“ tvångskontrakt med en oorganiserad
arbetare på basis av en svältlön, sägande:
“Tag det om ni vill, låt bli om ni det vill“,
väl vetande att om arbetaren icke tar
det, skall han komma att dö av hunger.  
Och i nästa ögonblick, när en organisatör
drar den mannen in en fackförening, skall
han bli patriotiskt upprörd över denna
begränsning av “alla människors oförytterliga
rätt och frihet till arbete“.  I korthet: man
sätter huvudsakligen krav på moralen på
motståndaresidan.  Man är icke i strid för 
sin moraliska välfärds skull, men för att å
ömse håll få mest för minst.

  Men frågan har flera sidor än de vi ännu
diskuterat.  Den osolidariske arbetaren är
icke mera avskydd av sina arbetsbröder än
den osolidariske arbetsköparen av sina
kapitalistbröder.  En kapitalist må ge minst
för mest till sina arbetare och i så avseende
uppträda solidariskt mot sina kapitalistbröder, 
men samtidigt kan han i sitt förhållande
till samma bröder giva mest för minst och
sålunda uppträda på det mest osolidariska
sätt.  Osolidaritet mot sina arbetsköparebröder 
betraktas som den nedrigaste av
alla förbrytelser.  På samma sätt som
arbetarna ha sammanslutit sig i organisationer
för att skydda sig själva för faran av
underbetald arbetskraft, har arbetsköparna också
organiserat sig för att skydda sig för den
osolidariske arbetsköparen.  Arbetsköparnas
föreningar, bolag och truster äro ingenting
annat än fackföreningar.  De äro organiserade 
för att förhindra “strejkbryteri“ ibland
dem själva.  För detta ändamål förena de
sina inträssen, bestämmer priser och ställer
upp en obruten och fientlig front mot
arbetargruppen.

  Som det redan sagts, ingen önskar att
spela den nödtvunget frikostiga rollen av
strejkbrytare.  Det är alltid en dålig affär.  
Och det är ett faktum att det icke skulle
finnas några strejkbrytare bland kapitalisterna,
d. v. s. män som uppträdde osolidariskt
mot sina kapitalistbröder, om det icke fanns
mera kapital än det är arbete för kapitalet
att utföra.  När det finns tillräckligt
med fabriker för att möta efterfrågan av en
viss produkt, så är uppbyggandet av nya
fabriker, i konkurrenssyfte, för tillverkning
av samma varor, ett bevis på att det finns
kapital utan jobb.  Den första verkan av
denna nya insats av kapital kommer att bli
nedprässning av priserna, att ge mer för
mindre, en form för kapitalistiskt “strejkbryteri“; 
det blir med ett ord ett slag riktat
mot det mindre frikostiga kapitalet, ett hot
mot dess existens.

  Ingen “kapitaliststrejkbrytare“ strävar att
ge mer för mindre av något annat skäl än
det, att han hoppas, genom underbjudandet
av sin konkurrent och denne konkurrents
undanträngande från marknaden, att erhålla
hela marknaden och dess profit för sig själv.  
Hans äregirighet är att uppnå den dag då
han skall stå ensam på marknaden både
som köpare och säljare, då han skall bli
självhärskare, köpande mest för minst,
säljande minst för mest, görande alla omkring
sig beroende.  Detta har exempelvis blivit
fallet med Rochefeller och Standard Oil 
Company.  Han har passerat genom alla
smutsiga grader av “strejkbryteri“ och nått
sin nuvarande position som den inkarnerade
icke-strejkbrytaren, genom den monopolställning 
han intager.  Men för att kunna kvarhålla 
sig i denna avundsvärda ställning,
måste han varje ögonblick vara beredd att
åter uppträda som “strejkbrytare“.  Och han
är beredd.  Så snart en konkurrent uppträder 
ändrar Rockefeller hållning; från att ge
minst för mest ger han mest för minst med
en sådan hämdgirighet, att han driver sin
konkurrent bort från marknaden.

  De organiserade kapitalisterna skada
“strejkbrytarkapitalisten“ genom att vägra
honom de vanliga fördelarna av affärsförbindelser, 
boykotta honom och lägga de mest
hänsynslösa planer.  De organiserade
arbetarnas behandling av en arbetarstrejkbrytare
med en klubba är mera primitiv, men är
icke obarmhärtigare än de organiserade
kapitalisternas uppträdande.

  Mr Casson berättar om en New-York-kapitalist 
som för några år sedan utgick ur
Sockerunionen och blev “strejkbrytare“.  Han
värderades till omkring 20 millioner dollars.  
Men Sockerunionen, som stod skuldra vid 
skuldra tillsammans med Järnvägsunionen och
åtskilliga andra, krossade honom fullständigt.  Så
fruktansvärt träffade de honom, att han till 
sina kreditorer måste överlämna sitt hem,
sina höns och sitt guldur.  I själva verket
blev han lika lemlästad av kapitalistunionernas
förbund som någonsin en strejkbrytare bland
arbetarna blivit lemlästad.  Avsikten är i
båda fallen densamma, att förstöra
produktionsförmågan.  Arbetarestrejkbrytaren blir
med en hjärnskakning satt ur spelet; och på
samma sätt med kapitalisten, som förlorat
alla sina dollars ända ned till sina höns och
sitt guldur.

  Men strejkbryteriets rol sträcker sig längre
än till den enskilde individen.  På samma
sätt som enskilda strejkbrytare uppträda mot
enskilda individer så uppträda också
strejkbrytaregrupper mot andra grupper.  Och de
principer, som tillämpas äro precis desamma, som i
de indidividuella fallen.  En grupp, i sin egenskap 
av organisation, är ofta tvingad att ge mest
för minst och därmed angripa en annan
grupps liv.  För närvarande är hela Europa
blek av fasa för den kollosale “strejkbrytaren“ 
Förenta Staterna.  Och i Europa föres 
en larmande agitation för ett nationernas 
förbund till skydd mot Förenta Staterna.  
Det må här i förbigående anmärkas, att
denna agitation i det stora hela på intet sätt
skiljer sig från fackföreningsagitationen bland
arbetarna.  Bråket är orsakat av “sträjkbrytaren“ 
som ger mest för minst.  Resultatet 
av Amerikas ständiga “strejkbryteri“ blir
ett angrepp på Europas föda och husly.  
Sättet för Europa att skydda sig själv är
att sluta upp med att slåss inbördes och
bilda ett förbund mot Amerika.

  – – –

  Allt detta må förefalla fantastiskt och falskt,
men det finns en kärna i det av sanning,
mera betydelsefull än det måhända förefaller.  
Civilisationen måste i våra dar bli uttryckt
med termer från fackföreningsrörelsen.  Den
individuella kampen har i stor utsträckning
sopats bort, men gruppkampen växer
oerhört.  Och de saker för vilka grupperna
slåss äro de samma som förr i världen.  
Avklädd alla spetsfundigheter och inkrånglade 
begrepp står kampen mellan människorna
huvudsakligen och föda och husly.  Och
liksom man förr i världen kämpade med näbbar 
och klor, så slåss man också i dag med
näbbar och klor utvecklade till arméer och
flottor, maskiner och ekonomiska verktyg.

  Med den definitionen, att en strejkbrytare
än <i>en person som ger mera värde för
samma pris än en annan</i>, förefaller det som om
samhället skulle kunna uppdelas i det stora
hela i två klasser:  strejkbrytare och
icke-strejkbrytare.  Men vid en närmare
undersökning finner man emellertid, att
icke-stejkbrytarna äro en försvinnande del.  I den 
sociala djungeln ligger alla och lurar på alla.  
Så som i fallet Rockefeller, han som i går
var “strejkbrytare“ är en “icke-strejkbrytare“
i dag, för att i morgon kanske åter bli
“strejkbrytare“.

  Den kvinnliga stenograf eller bokhållare,
som går för 40 dollars i månaden då en
man får 75, är “strejkbrytare“.  Likaså den
kvinna, som gör en mans arbete vid en
vävmaskin, och det barn som går in i
fabriken.  Och fadern, som blir offer för detta
“strejkbryteri“, blir utan arbete genom
“strejkbryteri“ av hustrurna och barnen,
räddar sig själv genom att skicka sin egen
hustru och sina egna barn att bli
“strejkbrytare“.

  När en förläggare erbjuder en författare
större honorar än andra förläggare betalt
honom, så uppträder han osolidariskt som
“strejkbrytare“ mot dessa andra förläggare.  
Reportern i en tidning, som finner, att han
borde ha mera betalt och säger ifrån om
det, blir visad på dörren och ersatt med
en reporter, som blir “strejkbrytare“;
varefter den förste, kanske tvingad av svälten,
går till en annan tidning och blir
“sträjkbrytare“, mot sig själv.  Ministern som gör
sig förtogen med ett ämbete och väntar på
en utnämning som skall giva honom – låt
oss säga 2,000 mera, finner sig ofta utsatt 
för “strejkbryteri“ från en annan mera
penningbehövande minister; och nästa gång är
det hans tur att bli “strejkbrytare“ när en
ministerbroder vänder sitt hjärta mot ett
ämbete.  Strejkbrytaren finns överallt.  De
professionella strejkbrytarna, vilka, som
yrkesklass, mottar högre löner, vill komma att
uppträda som “strejkbrytare“ mot varandra,
och strejkbrytarefackföreningar bildas för
att förhindra strejkbrytarna uppträda som
strejkbrytare mot strejkbrytare.

  Det finns “icke-strejkbrytare“, men de
äro vanligen födda så och beskyddade av
samhällets hela makt vid besittandet av “föda
och husly“.  Kung Edvard är en sådan
typ, liksom alla individer som mottar
ärftlig “föda-och-husly“-previlegier sådana som
den nuvarande hertingen av Bredford för
exempel, som årligen mottar 75,000 pund
sterling (bortåt 1½ million kronor) från det
goda folket i London, därför att någon
tidigare kung skänkt hans förfäder
marknadsprevilegier av Covert Garden.  De icke
ansvariga rika äro likaledes “icke-strejkbrytare“,
och med dem menas den kupongklippande
klass som hyr sina driftsledare och hyr hjärnor 
till att förvalta de pängar som lämnats
dem av deras förfäder.

  Oberäknat dessa lyckliga skapelser äro
alla de andra “strejkbrytare“ en eller annan 
gång i sitt liv, givande mer för ett visst
pris än någon annan.  Den ödmjuka professorn 
vid en donerad institution, ger mera för
sin lön än den mera frispråkige professorn,
vars stol han intagit.

  I vårt näbb-och-klor-samhälle äro de
stridande intressena så intrasslande, att folk
icke kunna undvika att bli strejkbrytare och
bli det ofta mot sin önskan, och omedvetet.  
Då någon yrkesgrupp på en viss plats
begär och erhåller en påökning av lönerna göra
de omedvetet sina kamrater på de platser
som icke erhållit lönetillägg till
“strejkbrytare“.  I San Francisco fingo exempelvis
barberarna, arbetarna i tvättinrättningarna
och mjölkutkörarna sådan löneökning.  
Arbetsköparna lade samvetsgrant denna
löneökning på varupriserna.  Priset på rakning,
tvätt och mjölk steg ögonblickligen.  Detta
förminskade köpekraften av de oorganiserade 
arbetarnas lön: och i själva verket
reduserades därmed deras löner och de gjordes
i än högre grad till “strejkbrytare“.

  Den engelske arbetaren är obenägen
att vara “strejkbrytare“ och därför
begränsar han sin produktion för att ge
mindre för den lön han mottar.  Därigenom
gör han det till en viss grad möjligt för den
amerikanske kapitalisten, som av sina
arbetare får en mindre begränsad 
arbetsavkastning, att uppträda som “strejkbrytare“ mot
den engelska kapitalisten, genom att giva
mer för mindre.  Resultatet härav (naturligtvis 
kombinerat med andra orsaker) blir att
den amerikanske kapitalisten och arbetaren
därmed angriper de engelska arbetarnas och
kapitalisternas “föda och husly“.

  Den engelske arbetaren svälter i dag,
därför att han till allt annat icke är
“strejkbrytare“.  Han praktiserar Ca’ Conny-politiken,
vilket torde kunna definiseras som: “ta det
med ro“.  För att erhålla mest för minst
utför han i många fall icke mer än en
fjärdedel till en sjättedel av det arbete han
skulle kunna utföra.  Ett exempel härpå är
byggnadsarbetet vid Westinghouse Electrica
Works i Manchester.  Den engelska
arbetskvantiteten var 400 tegel pr dag.  
Westinghousesbolaget importerade en amerikansk
entreprenör med ett halvt dussin pådrivare,
amerikanska förmän, och de engelska
arbetarna uppnådde med lätthet ett genomsnitt
av 1,800 tegel pr dag, med ett maximum
av 2,500 tegel för det lättaste arbetet.

  De engelska arbetarnas Ca’ Conny-taktik,
vilket är den mycket hedersvärda, att giva
minst för mest, är samma taktik som användes 
av de engelska kapitalisterna, vilket
dock icke hindra att dessa, som hotas av 
amerikansk konkurrens, med mycket hätska
blickar betrakta arbetarnas uppträdande.

  Ända från fabrikssystemets första början
har den engelske kapitalisten med glädje
fattat varje tillfälle att giva minst för mest.
Han har gjort det över hela världen,
varhelst han kunde skapa ett handelsmonopol;
och han gjorde det hemma mot de arbetare
han sysselsatte i fabrikerna, fördärvande dem,
krossande dem likt flugor.  En del av de
stoltaste engelska förmögenheterna torde ha
sin upprinnelse i detta att giva minst för
mest åt de olyckliga slavarna i 
fabriksstäderna.  Men nu känner den engelske
kapitalist sig kränkt därför att hans arbetare
använda precis samma system mot honom,
som han förut använt mot dem och som
han åter ville använda om det åter bjöds
tillfälle.

  Men Ca’ Canny är dock en farlig ting
för den engelske arbetaren.  Det har drivit
skeppsbyggeri från England till Skottland,
flaskblåsning från Skottland till Belgien,
flintglastillverkning från England till Tyskland,
och i dag driver det ständigt industri efter
industri över till andra länder. — — Det
synes som om den engelske arbetaren står
mellan djävulen och avgrunden.  Om han
ger mest för minst blir han ställd inför ett
ohyggligt slaveri, ett sådant slaveri, som 
utmärkte fabrikssystemets början.  Om han
ger minst för mest driver han industrien bort
till andra länder och får inget arbete alls.

  De amerikanska fackföreningarna ha
ingenting att skryta av.  De ha mycket att
skämmas för.  De predika visserligen passionerat 
kortare arbetstid och höga löner; ju
kortare arbetstid och ju högre löner desto
bättre.  De hata en strejkbrytare lika
fruktansvärt som en patriot hatar en högförrädare 
eller en kristen hatar en Judas.  Men
till trots av allt detta äro de lika så stora
“strejkbrytare“ som Förenta Staterna är det.  
Trots alla de omskrutna fackorganisationerna
och höga arbetareideal äro de dock de värsta 
“strejkbrytare“ på vår planet.

  Även då den amerikanske arbetaren fick
4½ dollars pr dag, verkade han, på grund
av sin skicklighet och stora arbetskraft, som
“strejkbrytare“ mot så kallade strejkbrytare,
som tog hans plats för endast en femtedel
eller 90 cents pr dag och för en längre
arbetsdag.  Vid ett speciellt tillfälle gåvo fem
kinesiska kulis under en längre arbetstid
mindre arbete för den mottagna lönen än
en amerikansk arbetare.

  Det är mot sin arbetsbroder på andra
sidan atlanten, som den amerikanske arbetaren 
på det mest skändliga sätt uppträder
som “strejkbrytare“.  Som Mr Masson har 
visat, erhåller en engelsk spikmakare 3
dollars pr vecka medan en amerikansk
spikmakare kan nå ända till 30 dollars pr vecka.  
Men medan den engelske arbetaren tillverkar 
200 pounds spik pr vecka, tillverkar den
amerikanske 5,500 pounds.  Om han vore
lika så “renhårig“ som sin engelske broder,
och allt annat varit lika, så skulle han efter
den engelske arbetarens priser haft en
veckolön av 82½ dollars.  Som det nu är går
han för en underbetalning av 52½ 
dollars pr vecka, för vilken summa han blir
strejkbrytare.  D:r Schultze-Gævernitz har
visat, att en tysk vävare tillverkar 466 yards
bomullsväv pr vecka för ett pris av 0,<small>3</small> pr
yard, medan en amerikanare tillverkar 1,200
yards till ett pris av 0,<small>02</small> pr yard.

  Nu invänder man, att detta till stor del
beror på de bättre amerikanska maskinerna.  
Fullständigt riktigt; men icke desto mindre
är det till en stor del beroende på den
större energien, skickligheten och villigheten 
hos den amerikanske arbetaren.  Den
engelske arbetaren är trofast mot Ca’
Canny-taktiken.  Han vägrar blankt att ta ut så
mycket arbete av en maskin som Nya
Världens “strejkbrytare“ tar ut.  Mr Maxim
observerade en tidsödande handarbetsprocess
i sin engelska fabrik och konstruerade en
maskin, som han ansåg skulle överflödiggöra 
åtskilliga arbetare.  Men man efter man
sattes till maskinen och utan undantag fingo
de varken mer eller mindre arbete ut ur den
än en arbetare gjorde för hand.  De lydde
signalen från sin organisation och tog det
med ro, så att Mr Maxim förtvivlad måste
uppgiva försöket.  Den engelske arbetaren
vill varken sköta så många maskiner eller
köra dem med sådan hastighet som den
amerikanske.  En amerikansk arbetare kan
“samtidigt sköta tre, fyra eller sex
maskiner och giva dem samma uppmärksamma
passning, medan en engelsk arbetare är tvingad 
av sin organisation att begränsa sig till
en, så att det kan bli arbete till ett halvt
dussin män“.

  Med få undantag äro alla människor
“strejkbrytare“.  Den starke, arbetsduglige
mannen erhåller arbete och behåller det tack
vare sin styrka och duglighet.  Och han
behåller det därför, att han genom sin styrka
och arbetsskicklighet kan utföra mera arbete
än den svagare och mindre skicklige
arbetaren.  Han blir därigenom “strejkbrytare“
mot sin svagare arbetsbroder.  Detta är
ovederläggligt.  Han ger mer utbyte för det
pris som betalas av arbetsköparen.

  Den starkare arbetaren uppträder som
strejkbrytare mot den svagare därför, att
hans konstitution är sådan, vilket icke han 
kan hjälpa.  Den ene är stark och
arbetsskicklig från födelsen och uppväxten; den
andre har icke i födelsen och uppväxten
fått samma utrustning, är icke så stark eller
skicklig.  Och det är av samma grunder
som det ena landet blir strejkbrytare mot
det andra.  Det land som har lyckan att äga
stora naturrikedomar, mera sol och bättre jord
och en flink och duktig arbetareklass blir
nödvändigt “strejkbrytare“ mot ett mindre
rikt utrustat land.  Det är Amerikas stora
rikedom som gör det till en kolossal
“strejkbrytare“, precis som det är en mans
rikedom att bli född med en rak rygg, medan
hans broder är född med en puckel.

  Det är ingenting gott att ge mest för
minst, ingenting gott att vara strejkbrytare.  
Ordet har vunnit universellt språkbruk.  På
andra sidan är det överallt brännmärkt som
snålhet, själviskt och okristligt att uppträda
som en icke-strejkbrytare och giva minst för
mest.  Så att hela världen står, liksom den
engelske arbetaren, mellan djävulen och
avgrunden.  Det är förräderi mot sina
kamrater att uppträda som strejkbrytare och det
är ett förräderi mot Gud att icke uppträda
som strejkbrytare.

  Men då det alltid är dåligt att ge minst
för mest, såväl som att ge mest för minst,
vad återstår då?  Att giva lika för lika, 
detsamma för detsamma, varken mer eller
mindre.  Men detta kan icke ske i det
nuvarande samhället, som det för närvarande är
konstituerat.  Det ligger icke i det
nuvarande samhällets natur, att man ger lika mot
lika, detsamma för detsamma.  Och så länge 
som människan fortsätter att leva i detta
konkurrenssamhälle, kämpande med varandra
med näbbar och klor för föda och husly
(vilket är att med näbbar och klor slåss för
livet), så länge kommer strejkbryteriet att
existera.  Strejkbrytarens vilja till livet
tvingar honom att existera.  Han må bli
bespottad och begabbad, av sin kamrat, han
må bli slagen med sten och klubbor av de
män som i kraft av en överlägsen styrka
och duglighet äro “strejkbrytare“ mot
honom, såsom han är “strejkbrytare“ mot dem,
genom att arbeta längre tid och för mindre
lön, men trots allt vill han komma att
fortsätta givande lite mera av mest för minst
än vad de andra giva.

<img></img>
</chapter>



<chapter name="Annons: Syndikalsiten">
<table o>
<td 2 c><big><i>Prenumerera på, köp, läs och – 
framför allt – sprid</i></big>
<td 2 c><h1>SYNDIKALISTEN</h1>
<td 2 c><big><b>organ för Sveriges Arbetares Centralorganisation.</b></big>
<td 2 c>————
<td><big><b>Program:</b></big><td><small>Revolutionär klasskamp. – Löneslaveriets 
avskaffande. – Produktionsmedlens 
övertagande av producenterna.</small>
<td><big><b>Medel:</b></big><td><small>Direkt aktion.</small>
<td 2 c>————
</table>

  Tidningen utkommer en gång i veckan och kostar:
På posten helt år 2: 50; tre kvartal 1: 90; halvt år
1: 30; ett kvartal 65 öre.  Lösnummer 5 öre.

  Kommissionärer antagas.  Dessa redovisa med 4
öre pr ex.

<h2><small>Syndikalistens Exp., Kaptensgatan 25, Malmö.</small></h2>

*
</chapter>
