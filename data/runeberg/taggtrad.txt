<table o>
<td c><h2>SKRIFTER</h2>
<td c>AV
<td c><h1>ALBERT ENGSTRÖM</h1>
<td c><tab>
<td c><h2>HEMSPÅNAD OCH TAGGTRÅD</h2>
<td c><img></img>
<td c><tab>
<td c>STOCKHOLM<br><small>ALBERT BONNIERS FÖRLAG</small>
</table>


<table o>
<td c><h1>HEMSPÅNAD</h1><br><h1>OCH TAGGTRÅD</h1>
<td c><small>AV</small>
<td c><h2>ALBERT ENGSTRÖM</h2>
<td c><img></img>
<td c><tab>
<td c>STOCKHOLM<br><small>ALBERT BONNIERS FÖRLAG</small>
</small>
<table o>
<td c><i>Stockholm</i><br><i>Alb. Bonniers boktryckeri</i><br><i>1944</i>
</table>

<chapter name="Min spanska resa">
<h2><small>MIN SPANSKA RESA.</small></h2>

Jag tänker resa till Barcelona om ett par veckor
eller så. Ty varför skulle jag inte göra det? Varför
skall man inte resa dit, till ett verkligt anarkistcentrum?
Tiden kräver att man lär känna bolschevikerna och
deras närmaste avsikter. Om de ha någon filosofi,
skulle jag vilja ta reda på den för att se om den är
förnuftig. Alltså: se efter om den verkligen är filosofi.

För övrigt måste jag lufta på mig. Det börjar
bli litet instängt i landet, atmosfären är alldeles för
mycket fylld av oegennytta, av för ädla tankar, av
för mycken godhet, förnämhet och genialitet. Det
kan bli för mycket av sådant också.

Det är inte många av mina vänner som veta att
jag skall resa till Barcelona. Men nu hoppas jag att
de förstå att jag verkligen ämnar mig dit. Och jag
skall komma hem uppfylld av idéer, kanske litet
sönderskuren i ansiktet, men det var ju inte så vackert
förut. I mina egna ögon. Det är bara kvinnorna
som tycka att jag ser bra ut.

Jag fick nyss — för några minuter sedan — ett
brev från en god vän i München, från målaren Alf
Bachmann, vilkens arbeten de bildade av er känna
till. Han skriver — och jag vet att han tillåter mig
publicera hans brev med användande av den 
ortografi som är honom egendomlig. Han har varit i
Sverige ett par tre gånger, en gång några månader
i sträck, och hans livliga ingenium kom honom att
lära sig svenska på samma sätt som han kan
islandska, franska, engelska, italienska och arabiska.
Han har alltid sagt att man <sp>schkall inte künna
en språkan för meget</sp>.

Han skriver alltså:

Schneller Albert! Har du fået mitt brev och
diktarna av Morgenstern och Portugiesische Briefe? Jag
leser nu varje dag ett par sidor av Hecklafjäll. Och
i går fand jag ett brev av dig av den tiden då du
köpte Grisslehamn. Detta skall du får en gång att
lesa. — Hör du: Du, som få låv att gå till Spanien,
du måste köpa mig i Barcelona en Chamäleon. Tänk,
det jag eljest är alldeles ensam. Jüret måste icke
vara för litet. Han behöver ingen mat nästan, also
är han trainerat för leva hos oss. Du måste seer
att det är <sp>frisk</sp>, t. ex. få det icke har mehr en
2½ pulsschläge i timmen, som en fakir eller en björn
i vintersåv. Du tror icke, hur jag skulle glädja mig
over det Chamäleon. Lyck på resan och tänk i
Barcelona på mig och Chamäleon. En Velasquez
vill jag icke har, den har Zorn också. Men ingen
Chamäleon. Hej på dej!

<tab><tab><tab><tab> <sp>Din vän Alf.</sp>

— Ja, kära Alf! Jag skall köpa dig en kameleont.
Nil har min resa fått ett mål och mitt liv ett innehåll.

</chapter>

<chapter name="Såssialpolitik">
<h2><small>SÅSSIALPOLITIK.</small></h2>

För många år sedan gjorde jag en teckning
föreställande ett elegant sällskap som satt i Operakällarens
matsal vid ett fönsterbord och slevade i sig dyr mat
och bubblade champagne genom näsan. I ett av de
psykologiska ögonblicken av orgien uppenbarade sig
kolingen, undernärd, försupen och traskande utanför
i snömodd och elände. Han gick fram till fönstret,
knackade på rutan, gjorde tecknet och vrålade: — Putäll
på er, grevar och baroner!

Jag ville med den teckningen framhålla vissa
sociala orättvisor, förstådda av den s. k. överklassen
som levde i sus och dus på den s. k. underklassens
delvisa bekostnad.

I dag skulle jag — mutatis mutandis — vilja göra
en teckning från ett modernt arbetarhem (i
bottenvåningen) med en lektor eller professor i lägsta
lönegraden (eller högsta), som skulle intaga och utfylla
kolingens plats och situation utanför. Men han skulle
antagligen inte knacka på och göra tecknet. Ty hans
själ skulle vara så fylld av olust och desillusion och
sviket hopp och han skulle ha tillräckligt av kultur
att icke reagera högt emot storätarna och
stormunnarna innanför fönstret, att han skulle fortsätta sin
vandring tyst — tystare.

Jag kom häromdagen in i en av Stockholms
saluhallar för att köpa en hare. Jag köpte den dyrt
och ämnade just gå hem med den för att inbilla
familjen att jag skjutit den själv, då jag måste stanna
och åse hurusom en kvinna av folket — för tillfället
finner jag inget annat uttryck — lade sin med svarta
naglar beprydda hand på en renstek och sade:

— Den här tar jag!

Hon frågade inte, vad kilot kostade, hon bad inte
att få en bit av den — nej, hon satte sin uppnäsa
högt mot glastaket så att plymerna i hennes dyra
hatt slogo mot hennes feta rygg, och höll sina svarta
naglar på steken och fick den naturligtvis.

Jag stannade och pratade litet med butikens
föreståndarinna, som inte kände igen mig, fast jag rätt
ofta köpt av henne, ty jag hade tagit av mig mina
glasögon och gick som Harun al-Rachid omkring
inkognito bland mitt trogna folk.

— Nej, dom gör inte så numera, dom petar inte
på bitarna och undersöker dom, utan dom bara säger:
Jag tar den! För dom har pengar, ska herrn tro — 
dom <sp>har</sp>. Dom tar inte ett par hekto som förr i
världen, utan dom tar som åt en hel församling. Å
så ä dom onosliga till på köpet! Som för exempel
— — — och jag köpte ett par korvar för att bevara
vänskapen — som för exempel fru — — hon va så
lagom morsk när karn satt på Långholmen och hon
gick här och titta på runstycket, när hon skulle betala.
Men nu så! Oppschå! Hejschå! Nu går dom
omkring i fjädrar å plyscher å känns inte ve en gammal
vän fast vi var barnfödda i samma gård å ja vet väl
hur många bitar mor min slängde åt hennesas morsa, 
när kärn hade firat å supit opp lönen. Men nu ä dä
arbetarna som förtjänar — å dom pengarna går åt
också, ska ja säja. Sitter di inte på bio och fjädrar
sej varenda kväll å springer på Kompaniet för å si
ut som di hadde bildning. Nej, dä ett ord ja vill säja,
å dä heter <sp>Ysch! Ysch!</sp>

*

För någon tid sedan var jag gäst hos en av vår
kulturs märkesmän, en man, vars inkomster skulle
tillåta honom att extravagera, om han ville. Men
det överflödiga och mera använder han så förnämt, att
varje orsak till klander eller över huvud taget kritik
bör vara utesluten. Jag åt bos honom en middag,
tror jag, eller var det något annat mål. Det var enkelt
men förstklassigt, inget snobberi, de primitivaste rätter
som stodo att få — en sup och något glas öl.

Och jag sade till hans utmärkta husföreståndarinna:
— Tillåt mig säga att detta var så gott att jag måste
minnas det. Men här är ju allt alltid gott! Det är
kanske det mest förstklassiga i stan.

Hon svarade: — Och ändå är det här huset
billigare än de flesta moderna arbetarhus i stan.

Och hon berättade, hur arbetarhustrurna,
välförsedda med pengar, köpa sina förnödenheter.

Jag blev hemsk till mods, dels med tanke på mig
själv. Var stannar det hela? Var är gränsen?

Ty det behövs mycken kultur för att länge sköta
en medgång som är tillfällig. Och det kan hända
att den kultur som använts, aldrig har varit någon
egentlig kultur.

*

Arbetaren är sin lön värd!

När jag var en liten pojke och bodde vid en
liten järnvägsstation nere i Småland, där min far
var inspektor — då fick jag se på nära håll, hur
hänsynslöst arbetet värdesattes. Man började just då
att skövla och förstöra våra skogar. Bönderna lurades,
min far lurades av patroner i pälsar, som kommo och
stulo och sålde. Ni senfödda människor skola sent
förstå, hur fräckt man använde järnvägstjänstemännen
på den tiden för privata intressen. Jag skall alltid
minnas min far, hur han skötte det hela — sprang
som en stålfjäder med snö i mustascherna och gjorde
samma arbete, som det behövs hundra man för nu
— fattig, men glad och stolt — ty för honom som
för oss andra riktiga smålänningar är arbetets ära det
högsta i livet: Detta att göra sin plikt. Och runt
om oss gingo herrar i pälsar och förtjänade pengar,
främlingar som njöto vår gästfrihet och försvunno.
Det var de som stulo våra svenska skogar.

Och arbetarna! Jag har skrivit om dem förut.
De fingo knappt någonting. Men de satte en ära i
att kunna lasta en vagn ensamma. Och det som blev
över, sen de givit lönen åt de magra kvinnorna i
torpen och de kalla stugorna, köpte de brännvin för

och lärde sig hata herrarna med.

*

Det gamla slagets arbetare är borta nu. Och det
är också riktigt. Ty arbetaren är sin lön värd. Det
menar jag <sp>vid Gud</sp>. Det var inte rätt att de läto
sig behandlas hur faen som helst och låta sig
bestjälas på pengar av hänsynslösa arbetsgivare. Det
måste bli en riktig balans mellan arbetsgivarna och
arbetarna. Nu ha arbetsgivarna varit vid makten så
länge att deras pälsar och champagne böra äckla
slavarna tillräckligt. Alltså ta arbetarna ledningen och
ändra om staten — vispa omkring ett slag i soppan
och finna, att när blandningen till synes lagt sig ett
slag — då äro de herrar. Och kalla sig socialister
eller socialdemokrater eller vad fan som helst.

Hör nu, mitt lilla härskande parti, vore det inte
klokt att byta om regering? Vore det inte förnämt att
erkänna offentligt att ni — eller du — ha visat att du
inte är mogen än att bilda en regering? Här får både
den ene och den andre stiga fram och be om ursäkt
och söka förklara hur han har fått den eller den kovan.
Och här får både den ene och den andre komma med
försvar för det ena eller det andra kovförvärvet.

Nej, kära förhärskande parti, du är för grönt,
för okultiverat, för egoistiskt, för dumt, med ett
ord. Kom opp till mig Valhallavägen 107 fyra trappor
och jag skall läsa lusen av er, men de fetaste av er
böra få veta att det är fel på hissen i dag (<sup>10</sup>/<sub>1</sub> 1920).
Hoppas den kommer i gång.

*

Egentligen började jag den här artikeln med tanke
på er 8-timmars arbetsdag. Inte har jag någonting
emot att ni arbetar 8 timmar om dagen, bara jag
kunde få tillräcklig garanti för att ni verkligen gör
det! Gå på ni bara! Men jag skall be att få arbeta
ungefär så många timmar jag behagar. Stundom arbetar 
jag inte ett dugg, liggande för fäfot och sovande
det andliga ruset av mig.


Kungen får naturligtvis inte regera mer än 8
timmar om dagen. Vore det inte klokt att sätta ner
apanaget i samma proportion? Karlfeldt får inte
skriva dikter mer än 8 timmar i sträck. Är han mitt
inne i en verkligt skaldisk tanke och klockan slår,
måste han avbryta den för att ägna de nästa åtta
timmarna åt vila och de därpå följande åt omsorger
om Akademien. Statsministern sitter med sitt billiga
guldur framför sig och säger plötsligt: — Nej, här
skall fan syssla med politik! Låter oss bedröva oss
med bolschevikernas utposter för att psi »ob es nicht
was drin liegt».

Och jag, Marquis de Moi-Même, säger: — Här har
jag arbetat med detta causerie något över 8 timmar.
Har jag begått en olaglighet? Är jag Lumpen
karaktär, värd att bespottas och inburas? Jag, den
laglydigaste av alla nu existerande människor, skulle
jag få åka in för att jag hållit på med detta längre
än med andra causerier? Bort det! Jag gör
våldsamt motstånd mot polis — åtminstone mot den som
vågar tränga in i min våning just nu och säga: Hands
off! För i norra kardan har jag min vassa penna
och i södra ett ex. av Svea rikes lag.

Det förefaller mig för resten som om Gud Fader
själv skulle sitta tämligen tjyvtjockt just nu. Jag
har alltid uppfattat honom som en verkligt
välmenande äldre herre, men nu tycks han gå med på vad
som helst. Han har tydligen gett sej in på ett
företag som han endast kunnat klara med hjälp av Värner
Rydén och Schotte. De ha svikit honom. Han står ensam.

Man får skylla sig själv i dessa tider!
</chapter>
<chapter name="Sälbössorna">
<h2><small>SÄLBÖSSORNA.</small></h2>

Det skulle dröja minst en timme, innan Vaxholm
III kom till bryggan. Jag hade alltså god tid och
gick som vanligt upp till kapten Norrbom för att
språka om gamla tider. Sådant sätter gubben värde
på och vill för resten gärna ha sällskap vid
morgon-kasken, rospiggarnas livselixir, det enda som sätter
verklig sprätt på en människa som är van att gå
upp i svinottan.

När jag kom in i kammarn, höll han på att smörja
in en gammal sälbössa med flintlås, en tung och
vördnadsvärd pjäs, som såg ut att ha minst 150 år på
kolvhalsen. En dubblett av samma väldiga kaliber och
utseende stod färdigputsad och skinande av fett lutad
mot väggen.

— Skall farbror ut och jaga säl? frågade jag. Och
med sådana där gamla kärrebyssor? När farbror har
sin fina studsare!

— Ånej, men jag brukar ta fram dom och rensa
dom ibland för fuktens skull. Dom har varit
farsgubbens och det är en särskild historia med dom,
som jag visst inte har talat om för dig.

— Kaffet är påsatt, ser jag. Då kan farbror gärna
berätta den historien medan det kokar.

— Jo, sir du, det var så där omkring mitten på 
30-talet sent en höst som gubben fick ett brev från
Åbo att en gammal släkting till honom hade dött
och lämnat honom 20,000 riksdaler i arv. Det var
bara att hämta pengarna. Ja, gubben reste ned till
Stockholm och for över till Åbo med en finnskuta,
fick sina pengar och skulle ge sig i väg hem. Men
det var sent på hösten och vädret var stormigt och
regnigt och seglationen var på upphällningen för året.
Till slut fick han tag i två karar som låg med en
fisksump i ån och sålde strömming. Otrevliga såg
dom ut och svenska talte dom dåligt, men hur gubben
mixtrade och kaskade med dom så gick dom in på
att segla honom över till Stockholm, för de kunde
ju lika gärna sälja strömmingen där, och hundra
riksdaler skulle far betala. Han var som jag — han
lät pengarna rulla — och hundra riksdaler var mycket
på den tiden.

Men farsgubben hade väl varit litet oförsiktig i
sitt tal och många kaskar hade han väl också fått
i sig, så det hade slunkit ur honom att han hade
20,000 riksdaler i plånboken. När de seglat ett par
dar och var ute på Ålands hav, började finnarna gå
för sig själva och viska med varandra och en dag
kom han på dom med att de satt inne i kajutan och
laddade sina sälbössor. Far såg det tydligt en gång
då han stod till rors och kajutdörren slängde opp
vid en överhalning.

Inte var det väder att skjuta säl, så det var nog
annat villebråd de ville åt. Nu var far min en riktig
jätte, den starkaste i hela denna skärgården, så han
höll att ta i, men de var ju två och med bössor
till, så han började undra på, hur han skulle komma 
helskinnad ur affären, och allt lömskare och
otrevligare tittade finnarna under lugg.

På kvällen när gubben blev avlöst vid rodret och
satt ensam i mörkret nere i kajutan, letade han reda
på en talgbit som han hade sett på en hylla och
smorde in deras bössflintor och tändstål riktigt
ordentligt och så gick han opp på däck och klev fram
över strömmingsfjärdingarna som de hade till
däckslast och gick för över för att rensa magen till natten
och satt där på relingen — så rätt som det var fick
han se båda finnarna sikta på honom med bössorna.
Men gubben satt lugn.

— Skjut ni, djävla finnkolixar, för det smäller inte
ändå! sa han.

Och finnarna klickade och klickade och fingrade
på låsena och svor och klickade igen. Men gubben
satt lugn som en kogubbe tills han var färdig. Då
knäppte han byxorna och drog åt svångremmen och
löste en stor märlspik som dinglade i ett stag och
så sa han: — Nu djävla finnkolixar ska ni få se på
en annan dans!

Och så gick han akteröver och förskräcklig såg
han ut, när han blev arg, så mycket kommer jag
ihåg.

Finnarna kvickt som fan ner i kajutan och låste
dörren efter sig — det var just det gubben hade räknat
ut. Han släckte på fockskotet och sen började han
vräka ner strömmingsfjärdingar i sittrummet, så det
blev alldeles fullt. Kajutdörrarna gick utåt förstås
och där satt finnarna som i fängelse, dit de i alla fall
skulle. Sen hissade han på focken ordentligt och
började segla. Nere i kajutan förde finnarna ett 
sjuhelsikes liv. Men hur dom svor och bråkade, så satt
dom säkert. På morron var gubben inomskärs och
det stod inte länge på, förrän han kastade kroken
vid Furusund och gick i land och skickade efter
länsman. Vad finnarna fick för straff vet jag inte — det
blev väl ingenting kan jag tro, för de hade ju inte
gjort någonting. Men bössorna behöll gubben som
ett minne, det tyckte länsman var rätt och billigt.
Nu förstår du, varför jag putsar bössorna ibland.
Hade inte gubben hittat på att smörja talg på fintorna,
så hade inte jag varit född än och du hade gått
miste om en kask i dag.

Men kaffet kokar över!

</chapter>
<chapter name="Insomnia">
<h2><small>INSOMNIA.</small></h2>

Jag läser för närvarande Rubens brev. Han var
en flitig skribent, men det är ganska märkvärdigt
att hans vän Velasquez icke är omnämnd i något
av breven. Och ändå voro de båda vid Rubens besök
i Spanien kungens gäster.

Men egentligen är det dumt att läsa intressanta
saker när man vill sova och inte kan. På försök
släcker jag lampan och börjar åkalla Sömnens gudom.
Jag stirrar in i mörkret och försöker bestämma
spektrum hos de på näthinnan kvardröjande
ljusreminiscenserna. Så försöker jag med halsmassage och slutar
med att räkna en fårskock som hoppar över ett dike.

Men fåfängt!

Jag ritar upp en enkel förstagradsekvation på nattens
svarta tavla och söker lösa den med det ganska
nedslående resultatet att x slutligen blir = alltså <i>υπνος</i>,
5 nya obekanta.

Då stiger jag upp och klär på mig för att arbeta.

Efter ett par timmar har jag en teckning för Strix
färdig. Då jag åter skall gå till sängs, ser jag det
lysa i nyckelhålet på dörren, innanför vilken min gäst,
den tyske målaren, bor. Jag går in till honom.

— Varför sover du inte? frågar han.

— Därför att jag har arbetat en stund.



— Vad har du gjort?

— En teckning för Strix.

— Omöjligt!

— Omöjligt, hur så?

— Därför att jag inte har hört dig skratta en
enda gång!

Han släcker ljuset, vänder sig om och somnar
på fläcken.

Och undrande om han möjligen driver med mig,
går jag in i mitt rum, klär av mig och börjar lösa
nya ekvationer.

</chapter>

<chapter name="Frontförändring">
<h2><small>FRONTFÖRÄNDRING.</small></h2>

Det måste komma förr eller senare. Jag har haft
mina rötter i jorden och tagit skönheten som en vacker
present, som jag fick därför att jag alltid, <sp>så länge
jag minns</sp>, har längtat efter den. Jag har sugit
på skönheten som på en karamell och har fått den i
form av vänner, färg och form, längtan efter att vara
god och att vilja göra bra saker.

Jag flyttade för många år sedan ut till landet eller
skärgården — kalla det vad ni vill. Kanske flyttade
jag då dit från staden, därför att det för bortåt
25 år sedan gick en panisk rörelse genom det dåvarande
skaldiska Sverige — att lämna staden och bo på
landet, kanske helst vid havet. Vi flyttade alla, även
vi som äro födda långt inåt land. Strindberg hade
redan då upptäckt skärgården och givit en gest, som
trots vår egenart möjligen har spelat en roll och givit
oss en knuff. Sånt där kan inte klaras — men faktiskt
är, att Strindberg förde människorna ur Mälaren ut
till den då jungfruliga, sönderslitna, obekanta historia
som heter Stockholms skärgård och som ser ut, som
om man skulle ha kastat ut en näve sand på sjökortet.
Vi gingo faktiskt i flock då — och där ute mötte oss
lantbor det primitiva i form av människor och ohejdade
naturkrafter, vind och nytt, bidevind och waterstag
och halvslag och ejdersträck, nya begrepp med ett
ord, men fulla av frisk luft och det obekantas lockrop.

Backslaget kom naturligtvis. Vi hade begärt och
kanske också fått för mycket. Vi njöto fullt och helt
och upptäckte saker, gjorde erövringar på nya
områden, målade, skrevo, skaffade nya värden in i
tillvaron, ty vi levde intensivt och voro ärliga. Vi voro
havande med goda och nya ting och satte in vår unga
kraft. När vi badade voro vi sjögudar, som brottades
tångbekransade, eller skogsgudar, som rusade fram
i lustig yra genom den magra men seniga
skärgårdsskogen. Jag kan berätta för den nästa generationen,
att vi också voro goda kamrater och att ali råhet,
all knölighet var främmande för oss. Det fanns ingen
konstpolitik att syssla med. Åtminstone voro vi
främmande för dess begrepp. Vi voro glada människor
som arbetade i ett gott syfte. Jag tror att vi alla som
då arbetade tillsammans ha fortsatt i den rörelsens
riktning och ha entusiasmen kvar. Naturligtvis
utvecklar sig entusiasmen också. Men hos oss, som då
arbetade naivt, glatt och oegennyttigt tillsammans,
har entusiasmen för det goda och vackra i liv och
konst med åldern monumenterat sig. Vi reagera mot
små synpunkter. Vi måste hålla ihop och gå som
en kompakt massa mot alla dem som i konst och liv
vilja inblanda små privata intressen och vinna ära
och rykte genom bluff.

Skärgården togo vi och utnyttjade. Strindberg, som
var något äldre än vi, försökte ett par gånger att
flytta tillbaka dit, men han tröttnade. Han reste ut
igen och kom tillbaka och försökte om igen. Så
försvann han. Vi försökte att göra det bästa av oss och
det vi sågo där ute, men småningom kom någon
underjordisk kraft som tvang oss att resa tillbaka in
i landet. Jag minns just att Liljefors började längta
efter vassar med änder i, något som han alltid har
tyckt om och som inte finns längst utåt havet till.
Han flyttade längre in i skärgården för att utnyttja
dess möjligheter — men Liljefors är kanske inte
typisk för vår längtan inåt land, ty han har alltid
haft depoter på ställen som han funnit förenliga med
sina sympatier. Han har ju sina allvarliga hållpunkter
kvar fortfarande — längst utåt havet och inne i
land. Men jag tänkte på Heidenstam närmast. Hans
tillvaro i skärgården var ju bara ett försök. Han har
återvänt till sin barndomssjö Vättern. Jag minns, att
han en gång, då vi berörde detta vårt biologiska
försök att närma oss havet, försäkrade att jag, som ju
är smålänning, egentligen har kommit på fel plats.
»Du kommer förr eller senare att gå tillbaks in i
skogen, där du är ifrån.» Just då han sade det, var
jag mitt inne i min sympati för havet. Jag ägde en
kutter och traverserade Östersjön tillsammans med
xylografen Kalle Andersson minst två månader om
året, och jag försäkrade Heidenstam, att den taggiga
horisonten fortfarande lekte för min själ. Men så
småningom togo mina seglingar allt kortare tid, och en
vacker dag, dock först efter tio års vikingafärder, ägde
jag icke längre kuttern. Jag började segla med andra
och nu seglar jag sällan. Längst inne i min psyke
har dykt upp en sak som jag vill måla innan jag
dör: En kvarndamm långt inne i en smålandsskog.
Gamla trän ligga och ruttna i dess bruna vatten och
min barndoms sentimentala näckrosor blomma där.
Kräftor finns där också, om jag vill fånga dem.

Jag kan inte hjälpa att Heidenstam hade rätt, fast
jag den gången reagerade mot hans synpunkter. Jag
längtar nu efter att måla denna tjärn (skalderna kalla
en sådan ett öga mitt i skogen) som talar till mitt
barnsliga lynne och nästan skaffar mig dåligt
samvete, för att jag icke har målat den, då den var så
vacker som jag såg den då jag var barn. Det är den
sentimentalaste och mest lyriska tjärn jag sett. Den
har för längesedan upphört att fungera som
kvarndamm, ty de stockar, som äro kvar, ligga bruna eller
vackert grönluddiga och tala om medeltiden. Smala,
i skuggan födda och uppväxta björkar kransa dess
älskade stränder, och mäktiga berg med granar och
tallar spegla sig där nere. Dammens gamla stockar
verka helt paleontologiska, och väldiga kr?ftor gå
in i mystiska hålor. Rudor med ærugo nobilis och
en aning om guld gå stora och feta under näckrosblad
och bland Batrachium, och när en gammal ärevördig
gädda svänger med sin väldiga stjärt, går en stillsam
och brunfet dyning över tjärnen bara som en
påminnelse om att där finns liv. Jag känner mig besläktad
med denna damm. Kanske borde mitt skelett ligga
där en gång med guldbrun gyttja i ögonhålorna och
långa slanka sjögräs mellan revbenen och en äldre
ål' som tuggade på det sista av det som en gång
var mitt vackra omhölje. Och Dytiscus latissinius,
svart och oljigt pampig, skulle lysa till med sina gula
ryggsköldsblixtar då och då i mitt gamla avlagda
bäckenförhållande. Men jag tar kanhända upp
läsarens tid med mina små privatfantasier.

Jag återgår till det jag började med! Men det har
ni redan glömt! Jag sade: — Det måste komma förr
eller senare!

Jag menade att jag ville berätta, att jag har flyttat
till Stockholm, betraktande denna metropol som en
stilla krog på vägen till mitt hemlands skogar och
tjärnar. Heidenstam fick rätt ändå.

Icke såsom om jag skulle flytta från Grisslehamn
och havet, men jag ämnar börja skriva om skogen
mera än om havet. Under åratal har jag studerat
skärgården, jag har njutit av dess härlighet och havets
pompa, jag har seglat på farliga vatten mer än de
flesta och känt glädjen att kunna sköta ett kort.
Jag har älskat en båt som vände på tolvskillingen
och har lärt mig att lägga till vid en brygga, på vilken
naivt giriga rospiggar stå och längta efter att lura
mig på pengar.

Ett bland de sista brev jag fick från Strindberg kort
innan han dog, innehöll bland annat. — Nå — hur
trivs du där ute i ditt helvete?

Jag svarade: — Kom ihåg, att det är du, som har
upptäckt en del av detta helvete! Fast något sydligare!
Men jag försöker att vara Lucifer här och inte
Horn-Per!

Han svarade med att skicka mig ett kort med en
törnros, en tysk reproduktion efter naturen, och en
enkel inskription med hebreiska bokstäver: »Bara en
hälsning!»

Han (tror jag) hade i likhet med mig begripit, att
det är farligt att bo ensam. Jag undantar ju Kalle
Andersson, men för övrigt har jag i 17 år bott ensam.
Så småningom har den horisont jag ser från mina
fönster blivit dragen efter en linjal med det banalas
rätlinighet. Strindberg försökte att brottas med
ensamheten. Han segrade och dog. Jag ger mig och vill
inte dö. Ty jag längtar efter att skriva om mina gamla
smålandsbönder och måla tjärnarna med den
utpräglade sentimentalitet som jag tror vara min egenart,
fast jag har varit rädd för att visa den. Jag är rädd
för att mina vänner skola missförstå mig, då jag
vill börja härja om stjärnnätter och hallonfällor och
hjortronmossar och Fänrik Stål och Fritiofs saga.
Men man kan väl för fan få börja på att bli människa
igen och skriva och rita det som roar en! Inte sant?

*

Nu skulle jag emellertid ta avsked av min gamle
vän rospiggen, sjökaptenen, examinerade styrmannen
Johan Vågberg, född av misstag på en ö, som inte
ligger så långt just från Svenska Högarna. Det hade
varit en gång under sikfisket, då hans mamma, en
ung och brun fiskarhustru, plötsligt började må illa
i båten och måste sättas i land. Vågbergs far förstod
ju vad det var frågan om, men gubben Karlsson, som
lever än för resten, fast han är över 90 år, sade:
— Håll käften, Vågberg, jag har dragi fram flera
ungar än du har fått strömming i dina dar, jag reder
opp kånkardongen! För här har vi för långt te
barnmorska. Kniv har ja skarp som en rakekniv, å
tvättningen kan jag. Å tråd har jag. Flickan låg och
våndades och ville bara i land, men Karlsson sade till
henne på allvar att hon skulle lugna sig och vänta
och hålla igen, tills de hade fått opp åtminstone 
nätena som låg under Örskäret. Hon höll sig tapper,
och fisk fick di och i land kom di på Örskäret, där
Karlssons fiskarstuga låg. Men just som hon hade
kommit upp i strandstenarna, så kom barnet. Det
var bara att dra ihop kjolarna, och Karlsson tog hela
rasket som i en säck och bar opp alltihop in i stugan.
Farn fick förståss ge sej ut efter strandvrak och ljung.
Eld fick di, och Karlsson klarade opp hela faderallan
som den värsta barnmoderska. Det fick han göra på
golvet, men så samlade di ormbunk och bredde focken
över och lag Karlssons gamla sjöpäls ovanpå flickan
i fållbänken. Det värsta var myggen, sa Karlsson.

På det viset kom Vågberg till.

Nu är han gammal och jag känner något till hans
liv. Han hjälpte till med fisket i början. Så dog hans
far. Gumman mor började bli för påstridig, och en
vacker dag tog Vågberg hyra som kock på briggen
<sp>Adolfina av Rådmansö</sp>. Han gick igenom
graderna och var just bäste man ombord, då kapten
Söderbom sade åt honom att han skulle läsa på
styrman. För kvicktänkt var han och en djävel te å räkna
med siffror. Farsan var död och morsan gav sig i väg
i samma veva. Vågberg stod där plötsligt som en
rik man med ett tusenkronorsarv och gården plus
några <sp>ax</sp> i briggen. Vad var naturligare än att han
började läsa! Efter fyra år var han kapten på skutan
och nu för några år sedan, då vår bekantskap
inleddes, hade han lämnat båten åt sin äldste son. Han
hade då seglat Adolfina som kapten under trettiofem
långa och arbetsamma år.

Nu seglade Adolfina, något ryggbruten, men för
resten i gott skick en farlig trade mellan Frankrike
och England. Och förtjänade pengar som gräs. Kriget
var bara bra, så länge det inte kom hit och Adolfina
kunde hålla sig på ytan. Men pojken var nästan lika
full i fan som Vågberg själv hade varit, och hittills
hade alltihop gått bra.

Jag seglade ned till gubben Vågberg för att säga
honom ett vänskapens ord, innan jag gav mig in i
Stockholms farligheter. Inte som om jag skulle ha
tagit avsked för alltid, ty jag måste ju ibland hem
till Grisslehamn för att måla och höra minor
explodera — så vi skulle nog träffas — men ändå! Och för
att tala sanning hade gubben en gammal oljig rom,
som för en människoålder sedan tagits med på
införsel från Jamaica. Den smakade inte illa till kaffe,
och gubben funderade rent av på att gräva ner den
i åkern, ifall restriktionerna skulle spetsa till sig
till den grad att den högfärdsgalna doktorn i
Stockholm skulle påbjuda husundersökning och
kropps-visitation. Visst är det bra med nykterhet, men den
får inte bli någon vana, och äldre folk, som tar sin
grogg kan rent av bli liksom tokiga och galna,
om de inte får det deras kropp behöver. För gränser
ska det finnas, om inte faen rider märket, det säger
sig självt, det!

Jag seglar alltså ner till Vågberg. Fick en
nordostlig rivare som hjälp, och det stod inte länge på
förrän jag valsade in bakom hans udde och kastade
kroken utanför hans pampiga sjöbodar. Jag hojade,
men ingen kom. Min blekingseka var för djupgående
för att komma ända in i hans båthamn. Jag hojade
igen, men med samma resultat. Slutligen hade jag
intet annat att göra än att dra av mig byxorna och
med plaggen vada i land.

Efter fullbordad toalett styrde jag in i gubben
Vågbergs stuga. Jag knackade, och en matt röst svarade.
Jag steg in, och i den gamla Karl Johanssängen låg
min gamle vän.

— Jag hörde dej nog, Engström, men jag ligger
för ankar, förstår du! Käringen är oppe i byn å
skvallrar å dricker kaffe, som fruntimmer för rexten
ska göra, för dä dä enda di passar för. Di jäklarna!
Inte för jag har nånting emot Agusta, men nog ä
fruntimmer ett märkvärdigt djurslag. Jag har
röjmatisten, förstår du — hon har också röjmatisten,
men hennes röjmatist blir alltid liksom bättre, när
jag får en släng utåv däsamma. Ta fram rommen!
Nyckeln ligger i byxerna, som hänger där borta! Jag
har hört, att du har varit i Amerika ett slag. Jag
känner till dä landet. Det finns välan ingen hamn ifrån
Portland på ostkanten å hela vägen runt Kap Horn
ända opp till Seattle, som jag inte har varit inne och
härjat i. Akta dej för dä landet! Vill du ha varmt vatten
te rommen, så får du lägga på ved själv! Jäkla käring!
Di säjer att du ska flytta te stan! Akta dej för den
stan! Tro inte på vad någon stadsbo säger! Tro mina
ord, för jag var med när knivarna gick. Jag är
praktiserad på både dä ena å dä andra. Di ljuger å stjäl
i stan. Å om nåra dar får du ingen nubbe i stan.
Dä ska bli en trevlig jul! Dä blir som en begravning
i tysthet. Vill du sätta på kaffe, så får du gå ut
te brunnen ätter vatten! Men vatten ä då också
ett jäkla blask, om en inte behandlar’et som vatten
ska behandlas, å dä ska va mä stränga å starka saker!


— Farbror andas så tungt, sade jag. Ansträng sej
inte!

— Dä här ä väl ingen ansträngning! Nä du, gosse,
du skulle ha seglat mä Adolfina å rivi bort naglarna
på lumpen, när vi låg utanför Norfolk en kväll å skulle
ta in rev för många hundra riksdaler. Dä va ansträngning. 
Vete fan, om inte käringen skattar putelien
mä!? Dä sir ut som om dä skulle ha sjunkit i’en!
Men dä väl ja som har slöat te! En blir gammal mä
årena, men dä ä väl för att en lever så länge på
land! Ja vill bara säja dej att du ä dum som Gud
ä vis, om du flyttar bort ifrån sjön. Du blir klen å
sjuk å uschli som en blekfis, när du lämnar vattnet.
Hur många barn har du? Tre! Dummer, du kunne
hatt femton, så länge som du har vari gift. För dä ä
ve vattnet en får barn. Titta bara hur dä går te oppe
på Island eller oppe i Norge! Jojo du! Ja ä så
märkvärdigt trött nu för tiden, va dä kan bero på.
Förr va jag som en säl så livlig eller som en val.
Har du sett en val? Ja, nå, du har sett en på avstånd
å så där ifrån en amerikabåt! Men du skulle ha sett
på liv nere i Sydostpassaden en gång när ja låg där
å slängde mä Adolfina. Valarna höll på mä sitt frieri,
förstår du, gosse! Dä va minst tusen valar, å di slogs
som fan. Di rusa imot varandra så vattenstrålarna
stog akteröver utåv farten. A så reste di sej mot
varandra så vattnet yrde å skummet fräste. Dä var liv må
du tro! Tror du di har sådant liv på land? Nää du!
Ge dej opp i land, får du si, å ligg å ruttna där å
skriv böcker! Mycke skriver du väl förstås, men dä
mesta ä väl tryckt förut!

— Vad menar farbror med det?


— Va ja menar? Skål på dej, menar ja! Ja menar
att du ä nära på som en idiot, när du flyttar te
stan. Tror du att du får’et bättre där? Nää du,
dyrare blir dä å ingen vila! D’ä inte dumt mä vila
häller. Sir du, vila får en göra på sjön. Som för
exempel nere i Sydostpassaden! Där har ja sett
sköldpadder stora som stora matbord, som ligger å sover
i dyningen. Dä ä vila dä! Men di har också gastar
som purrar dom, om dä skulle behövas. Di har en
liten fisk som sir ut som en hajlots, som kommer
å väcker dom, när dä behövs. Ja harpunera en sån
där padda i bakfoten en gång, å vi hade ett besvär å
få henne ombord i jöllen, å hon högg ändå igenom
timmermans hand mä näbben. Vi kokte soppa på henne
sen. Nej hör du, Engström, lämna inte sjön! Gå inte
ifrån havet! Du ångrar på det ätterpå! Dä kan väl
hända att dä blir liksom lite arbete ombord ibland,
men dä finns ju vakter å byte, å bättre sover du inte
än ombord — du sover ackurat som i en vagga — — — 

— Ja — skål, farbror! Jag vill bara säga adjö.
Jag kommer nog att jula i Stockholm i år. Tack för
allt trevligt och gott!

— Jasså, du ska jula i Stockholm. Vet du, hur
många liter du får i december? <sp>Två</sp> liter får du,
å snålt påfyllda! Ä dä jul dä?

— Ja, adjö i alla fall. Nu hissar jag på och får
mig en hygglig kryss hem.

— Va blåser han?

Gubben reste sig upp i sängen och tittade ut genom
fönstret.

— Nordnordost! Du ska få se att han svänger
ostligare, så du får fin bidevind om en stund! Jasså, du 
ska bli stadsbo? Jaha, dä ska finnas såna djur också,
men akta dej för polisen, ja säger bara dä! Dä finns
ingen så ilsken å småakti polis nånstans i hela
världen som i Stockholm. Dä behövs bara å ta å vända
oppåner på en sån där gyckelbock ett slag, så blir
di rent befängda! Nää, då skulle du ha varit mä i
East London en gång! Ja va pojke då å vi var i land
nåra stycken å ja to å drämde till en negerpolis i
skallen mä blydaggen, för att han såg så ful ut. Han
bara grinade mä hela käften å sa: — Have a drink,
sir? Han märkte inte en gång att ja drämde till en.
Ja ajöss mä dej, Engström, må så gott! Jäkla käring,
som inte kan passa på, när en får främmat! Go jul!
Di säjer att undervattensbåtarna skrämmer bort fisken!
Å di där Zeppelinarna skrämmer bort fågeln! Men
mej finns ingen som kan skrämma bort! För ja ä åv
dä gamla slaget som kan stämma blod mä bara
oppsynen. Så dä ä bäst di håller sej inom tremilsgränsen!
Ajöss!

Luften hade blivit ren och vinden höll efter
Vågbergs recept på att svänga. Efter två slag var jag ute
och kunde sträcka rakt på mina hemkobbar. En hel
hop stora båtar med vattenlinjen högt över
horisonten stävade norröver i trygg närhet till Väddölandet.
Men långt ute syntes röken av båtar, som egentligen
icke hade något med vår kust att göra. Snart fick jag
släppa ut skotet, och när jag närmade mig
Grisslehamn efter några timmars ensam eftertanke och
fridfull segling, hade jag den allt labrare brisen låringsvis
från styrbord. I morgon är jag på väg till Stockholm
för att börja ett nytt liv!

Men hur många gånger har jag icke börjat det
nya livet! Med nya föresatser och gammaldags julmat,
glögg och målmedveten riktning. Hur skall det bli i år?
Detta vansinne, som tycks ha ätit sig in i
mänskligheten — hur länge skall det inkräkta på klokheten?
Jag börjar tröttna på att betrakta kriget biologiskt.
Vore jag mycket rik, skulle jag — — — kanske
låta människorna hålla på att föröda varandra. Men
allting blir ju så dyrt! Och jag är icke rik.

</chapter>

<chapter name="Några iaktagelser och råd">
<h2><small>NÅGRA IAKTTAGELSER OCH RÅD.</small></h2>

Våren är här och det ligger kärlek i luften. Unga
människor gå par om par och titta varandra in i
ögonen som trogna pudlar, och Gud vet om inte
gammalt folk också känner en viss oro i kroppen.
Stockholmarna börja ty sig till Skansen. Jag har också
varit där och studerat vårens inverkan både på fänaden
och människobarnen. Jag såg ett ungt par stå framför
orrburen och hålla varandra i handen. Orren spelade
av alla krafter.

Framför loburen stodo två gamla damer och
betraktade, hur de båda lodjuren slickade varandra i
öronen.

— Gud, så sött! sade de.

Jojo, tänkte jag.

På restaurangverandan satt skeppar Ludde och
mojade sig i solen och lät sig kringfjäsas av kullorna.

I luften surrade Sundstedts flygmaskin. Vildänderna
flögo högt över trädtopparna. Solen sken på vita
frukostborddukar och morgonpilsnern kylde skönare
än någonsin. Söderhöjderna lågo i violett dis och vita
ångbåtar skymtade där nere mellan träden. Allt var
ganska gott.

Jag gick där hela dagen och frisknade till och
inbillade mig vara på landet.

Men kvällskylan är farlig och till den sentima
middagen krävdes en nubbe.

När jag gick hem till min lya, upplevde jag något
som för en stund återskänkte mig en hel del av min
barndom och minnet av mina pojkår stod i klart
blixtljus.

På trottoaren utanför en portgång låg en plånbok,
späckad, som det tycktes. Då jag lutade mig ned för
att ta upp den, drogs den in i portgången och ett
ungt dubbelskratt ekade därinifrån. Hur väl kände
jag icke igen mig själv!

Om dessa rader skulle komma under ögonen på
de unga skämtarna, bringar jag dem mitt hjärtligaste
tack. Och för att ytterligare markera min tacksamhet
vill jag lära dem ett par av min egen ungdoms tricks,
lätta att utföra och ganska ofarliga.

På torgdagarna, när bönderna halv- och helfulla
åkte ut genom stadstullarna, stodo vi pojkar i försåt
med diverse projektiler. Kan ni göra vattenbomber?
Nå — alltid finns det någon äldre välvillig farbror
som kan lara er att vika ett papper till en kub. Den
fyller man med vatten och smockan hänger i luften.
Bomben är färdig och kastad med kraft uppfyller
den sitt ändamål.

Vi brukade också blåsa ur ägg och fylla skalen
med oxblod, som vi förskaffade oss hos närmaste
slaktare. När bönderna fingo en dylik projektil mitt
i planeten och ströko av ansiktena med nävarna, trodde
de sig vara döda eller åtminstone på gravens brädd.
Probatum est!

Vi tågade ut på landet försedda bland annat med
sviskon, vilkas kärnor vi tagit ut och lagt in litet

grönsåpa i stället. Bondpojkarna åto så att löddret
stod dem om käftarna. Vår barnaglädje var ren och
oförfalskad.

Men möjligen passar sådant här icke vår tids
ungdom. I så fall ber jag era föräldrar om tillgift men
ber dem samtidigt allvarligt fråga sig själva, om deras
själar verkligen tagit skada av ett och annat skoj
i den här stilen.

Klipulver och nyspulver finns att köpa i flera
leksaksbutiker. Det är ganska skojigt att blåsa ut en ask
nyspulver över en orkester. Det kan göras från läktaren
i Berns. Och på biograferna passar det utmärkt. Är
det mässingsorkester, blir effekten av den mest
skrattretande art. Det är inte lätt att blåsa flöjt och nysa
samtidigt. Till och med en pukslagare kan komma
ur takten.

Klipulver användes på följande sätt:

Man väter tummens insida och doppar i
pulverasken. När man tar någon äldre allvarlig tant i hand
gnider man omärkligt med tummen. Trevligt är att
behandla flera tanter vid samma tillfälle. Om ett par
minuter börja alla på en gång klia sig energiskt där
ni satt edra tummar. Klipulver kan också med fördel
läggas i sängen hos någon lärare som förtjänat det.
Men därtill krävas ofta många och långa förarbeten,
om man icke är bekant i familjen eller är hemligt
förlovad med lärarens dotter, vilket var fallet med
mig, då jag utförde experimentet, något som
resulterade först i anmärkning och sedan i förlovningens
uppslagning.

Ja, mina unga vänner, för en företagsam pojke
finns mycket att göra vid sidan av skolarbetet. Man
bör dock icke låta leken ta överhand utan först sedan
man ordentligt lärt sig läxorna, skrida till utförandet
av de handlingar jag här ovan visat vara utförbara.
Quod bonum faustum felixque sit!

Fråga pastorn vad det betyder. Han bör kunna latin.
Och hälsom nu våren tillsammans! Det är gott
att glömma kriget ibland.

<tab><tab><tab><tab> Eder <sp>Albert Engström</sp>.

</chapter>

<chapter name="Restriktionerna">
<h2><small>RESTRIKTIONERNA.</small></h2>

Nej, mina goda svenskar, nu måste vi resa oss
som en man mot restriktionerna, som snart göra oss
till omyndiga barn och till ett åtlöje för de utlänningar
som översvämma huvudstaden!

Detta är icke sättet att vinna gehör hos oss! Giv
oss frihet eller också spritförbud med ens! Så
kommer äntligen den revolution, som redan börjar skicka
sina bubblor upp till ytan av vår tålmodighet.

Arrangemangerna äro <sp>dumma</sp>, kunna kringgås,
alstra ökat superi och hat mot ledningen, vantrevnad
i landet och ta bort hågen för det, som kanske snart
kräver hela folkets kraftiga deltagande.

Man har börjat i galen ända. Vi äro tåliga, men
endast till en viss gräns. När påtvingas vi nästa
motbok? Jag menar den, som tillåter oss att andas
endast mot vissa villkor och med vissa, knappt
tillmätta andetag.

Jag måtte ha kommit på fel planet eller i fel
fosterland. Och då jag här uttrycker min indignation och
mitt ursinne, vet jag, att jag gör mig till tolk för
flertalet av mina landsmän.

Ge oss för guds skull spritförbud, men
ögonblickligen! Hör ni det!

Begär inte att jag skall skämta och berätta lustiga
historier i en tidning i ett land, som — — — ja,
fortsätt själv, gode läsare!

</chapter>

<chapter name="En hundrafemåring">
<h2><small>EN HUNDRAFEMÅRING.</small></h2>

I Ellen Keys sista bok, »<sp>Minnen av och om
Emil Key</sp>», läser jag med stort intresse
anteckningarna om kapten Måns Hultin, den gamle knekten,
kärngubben som ännu över 90 år gammal ensam om
somrarna seglade utåt skärgården och fiskade abborrar
i en båt, som han själv byggt. De äldre av mina
läsare minnas måhända hans bok »<sp>En gammal
knekts minnen</sp>», där han på ett medryckande sätt
skildrar sina upplevelser i tyska och norska krigen.
Och samma åldersklasser minnas säkerligen hans son,
Måns Månsson, den glade och kvicke medicinaren —
författaren.

Nåväl — i februari 1887 var jag gäst hos en bror
till Måns Månsson, då bosatt på Brudbadet utanför
Eksjö. I hans familj sysslade man mycket med gamla
tider och minnen och berättelser om de kärnkarlar
som i forna tider tyckas ha förekommit mycket
allmännare än nu, särskilt i dessa trakter. Naturligtvis
var den gamle knekten ofta på tapeten, och han växte
så småningom in i mitt medvetande som en
sagogestalt, fast han då icke varit död i mera än fyra år.
Hans livstid inföll nämligen 1789—1883.

En dag läste vi i någon tidning att en gumma i en
socken ett par mil från Eksjö nyss fyllt 105 år. Min 
älskvärde och mycket impulsive värd — han kunde
ibland vara som eld i en raketkista — föreslog genast
att vi skulle göra ett besök hos gumman och inom
några minuter sutto vi i en släde väl ombonade till
skydd mot den ganska intensiva februarikylan.

Jag skall alltid minnas denna färd. Ju närmare vi
kommo vårt mål, fylldes min adertonåriga själ av
något, som liknade fruktan. I varje fall var det en
stark reaktion inför något, som påminde om dödens
majestät, fast föremålet för vårt besök levde, ehuru
på gränsen till dödsriket. Det var mycket snö och
talrika harspår korsade varandra. Den känsla av liv
dessa spår ingåvo mig, stärkte i ännu högre grad min
obestämda fruktan för mötet med den gamla. Jag
anförtrodde denna tanke åt farbror Max. Han förstod
den helt och hållet. Men hans starka sinne för humor
kunde ej förneka sig.

— Och ännu mera liv verkar det, om du föreställer
dig, att det icke är många harar, som gjort alla
dessa spår, utan en enda hare, men en vansinnig!

Bortblåst var för ett ögonblick all tanke på dödens
majestät, ty min fantasi hade fullt upp med att sätta
sig in i en vansinnig hares sätt att uppträda. I förstun
till den lilla torpstuga, där 105-åringen låg och
väntade på döden, kom ångestkänslan tillbaka en sekund,
men försvann, då jag stigit över tröskeln och befann
mig framför den gamlas säng.

Där låg hon, liten och hoptorkad, men med ett
barns rosiga kinder, och ett uttryck av sublimt lugn
över dragen. Örngottet, lakanet, hennes ansikte och
de få hårtestarna bildade en harmoni i vitt, ljusgult
och skärt. En obeskrivlig renhet, jag skulle vilja säga
oskuld, präglade det hela. Och när hon med ett barns
svaga röst frågade, vilka de besökande voro och fått
svar, tycktes hon söka i sitt minne en stund, men
tydligen utan resultat, ty hon skakade på huvudet så
smått och sade: — Nej, de herrskaperna känner jag
inte!

Då hade hon antagligen sökt sig tillbaka några
människoåldrar i erinringarnas kaleidoskopiska
vimmel.

— Se mormor går lite i barndom, sade den unga
hustrun i stugan. Hon hade en nyfödd planta vid
bröstet. Mormor säger vi, tillade hon leende, men
hon är mormors mormors mor till den här. Det är
litet krångligt att räkna ut, men det går om en har
tankarna i ordning. Annars är hon fullt redig i
huvudet och vill visst inte dö, neej då, fast hon borde väl
vara mätt på att leva. Hon hör och ser litet illa, fast
man väl kan göra sig förstådd, om man talar ordentligt
och tydligt. Och nu på sista tiden har hon velat sitta
uppe en stund var dag. Dom säger att det skall vara
början till slutet — gammalt folk säger så. För några
år sen fick hon en ny tand — är inte det märkvärdigt.
Och då blev hon pigg, skall herrarna tro. Hon var
fullt och fast övertygad om, att hon skulle få börja
om livet från början igen.

Farbror Max satte sig på stolen vid gummans
huvudgärd och började tala. Han hade ett sätt att
få henne med sig, som nu, när jag på äldre dagar
minns det, helt enkelt var raffinerat. Och inom kort
voro de båda närmare 100 år tillbaka i tiden. Hon var
ju 10 år gammal, då »salig kungen» — det var
naturligtvis Gustav III — blev skjuten. Och hon beskrev
den uppståndelse sora blev en följd härav. Hon
beskrev nöden och fattigdomen i denna trakt vid tiden
för finska kriget och hur hon sörjt, då hennes man
blev utskriven som soldat, fast han Gud vare tack
och löv slapp undan — hur det nu gick till. Alla
prästerna i hemsocknen kunde hon räkna upp utom
de fem, sex sista, och nu blev hon riktigt i sitt ässe.
Det blev ett stycke kulturhistoria, och det är
verkligen skada, att jag icke gjorde anteckningar. Jag såg
för mig en rad prelater, hyggliga karlar och bovar
om varandra. Skandalerna kom hon naturligtvis bäst
ihåg. Också erinrar jag mig någon nog så fantastisk
historia om Gustav IV Adolfs resa med Skjöldebrand
genom Småland på väg till landsflyktens vedermödor.
Bönderna hade haft funderingar på att återinsätta
honom i hans värdighet.

Men plötsligt tystnade gumman. Hon hade somnat
absolut omärkligt för oss. Den kanske alltför långa
repetitionskursen i fosterlandets och bygdens historia
hade tagit på hennes krafter, och hon slocknade stilla
och fridfullt som ett trött litet barn. Vi reste oss och
togo avsked efter en sista blick på den gamla och
medtagande ett vackert minne av besöket, det
vitskärgula borta i sänghörnet och aprilsolens lek genom
torpstugans gröna rutor.

Ett par månader senare var gumman död.

</chapter>

<chapter name="Vintermorgon">
<h2><small>VINTERMORGON.</small></h2>

Det är 20 grader kallt och över en skog av silver
ser jag från mitt utsiktsberg den vita sjöröken bölja
och fladdra som vit eld över havet. Den döljer solen
som nyss har gått upp, men vattnets matta guldton
med blå teckning i den knappt skönjbara dyningens
vågdalar förkunnar i vackert vaggande rytm, var hon
är att söka. Det frasar sakta i sjön — det är den
nattfödda papperstunna blåisen som skall dö i
solskenet. Snön ligger meterdjup i oändligt mjuk
modellering och ett rävspår snor sitt pärlband runt berget.
Och mina egna spår stå i den vita oberördheten som
en vackert brutal påtaglighet, det enda reella i detta
drömlandskap.

*

Utanför mitt fönster sitter en Lilltorpsholk med
sin vippmekanism och under den hänger en talgkaka
i sin mässingstråd. Där är talgoxarnas paradis. De
belägra just nu kakan, hänga i den som ett levande
knippe och deras huvuden röra sig oavbrutet fram
och tillbaka i energisk hackning.

Men på golvet i mitt rum sitter den vita kattan.
Hon har krupit ihop som till språng och stirrar stint
på fåglarna genom rutan. I ögonens bärnstensglober
synas pupillerna som kniväggtunna svarta streck och
jag läser mord i dem. Jag läser ett intresse som
dominerar kattans hela psyke utan plats för andra affekter.
Och detta intresse fördjupas och renodlas med var
sekund. Hon börjar trampa oroligt, öppnar käkarna
med ett smackande ljud och slår nervöst ihop dem
ett par gånger. Plötsligt låter hon höra ett kvidande
läte, som om hon förgäves sökte undertrycka en
vild smärta, och hoppar upp på fönsterbordet.
Talgoxarna flyga och kattan piskar luften med svansen
i vanmäktigt raseri.

Så lägger hon svansen utmed sidan och ligger
orörlig med ögonen följande den svängande talgkakan.
Om en minut äro fåglarna tillbaka på sin plats. Denna
gång äro de flera. De, som ej få rum på kakan, ägna
sig åt vippmekanismen och äta korngryn, de som ej
få plats där sitta på holktaket och vänta på sin tur.
Kattan andas tungt och kvider sakta men hon vet, att
hon måste vara stilla för att ej skrämma. Jag undrar
om en människa någonsin annat än möjligen i släktets
tidiga barndom kunnat känna så intensivt som kattan
gör nu. Kan en modern människa känna så? Det
skulle i så fall vara endast i de högsta och mest
benådade ögonblicken, då livet fungerar starkast.

Men nu blir det för mycket för kattan. Hon tar ett
vilt hopp och glömmer rutan. Den är stark och håller.
Talgoxarna flyga. Kattan hoppar ner på golvet och
springer under bordet. Jag lockar på henne, men i de
vidgade pupillernas stenkolssvarta avgrunder tycker jag
mig läsa ett obevekligt hat mot mig och allt skapat.

Men nu hörs galopp på gården. Islandshästen har
blivit utsläppt för att få luft och tillfälle att tigga
äpplen, Rök ångar från hans lurviga sidor och ur
hans näsborrar. Han stannar framför trappan och
gnäggar och begåvas med sin favoritföda. Så står han
stilla några minuter i väntan på mera, men då jag
stänger dörrarna om mig, gör han helt om och
galopperar runt genom drivorna, så att snön yr som framför
ett ploglokomotiv. Och så försvinner han uppåt skogen.

Då jag kommer in igen, sitter kattan åter på
fönsterbordet och klagar som i en plågsam dröm.

På detta sätt begagnar människan sig av konjunkturerna 
för att få två sidor manuskript färdiga. Var
så god!

</chapter>

<chapter name="En skilsmässa">
<img></img>
<h2><small>EN SKILSMÄSSA.</small></h2>

Östhammar II lade till vid Harö brygga och David
Enblom fick sina grejor lämpade i land. Det var två
sjökistor och två stora smärtingssäckar, så det syntes
att han inte var en vanlig barskrapad sjöbuse utan
kom hem som folk. Hans kläder voro också eleganta
efter sjömansfason och en ny blå sidenduk fladdrade
kring hans haka.

Nu var det sex år sedan han var hemma sist och
det är en lång tid. Han undrade hur många av barnen
som ännu voro hemma och hur gumman skulle ta
det, när hon fick se honom. Fyrtiofem år hade han
seglat på sjön och tjugufem hade han varit gift.
De första åren hade han ju hållit sig i hemkrokarna
och suttit i stugan över vintermånaderna men så
småningom hade han mer och mer kommit in på
långtradare och varit borta både två och tre år i stöten.
Men skött sig hade han — ingen skulle komma och
säga något annat. Pengarna hade kommit till hustrun
som efter urverk. Sådant lät han alltid vederbörande
rederi sköta om, ty han kände sig själv. Och bra
hade han tjänat och alltid haft tillräckligt över för
lite rolighet i hamnarna, när så skulle vara. Och fina
grunkor hade han skickat hem till gumman och barnen,
silkeschalar och dinglidanger att ha om halsen, 
floridavatten och sånt åt döttrarna och tyger i långa banor
åt allesammans. Så ingen skulle komma och hosta
kabeljo. Nänejmen, det var inte värt. En gång, det
var i början av äktenskapet, hade han till och med
skickat hem en hel turkisk fruntimmerskostym åt Mari.
Den hade han fått tag i i Alexandria och den såg
så löjlig ut att han inte kunde låta bli att köpa den.
Lite på snusen hade han varit, förstås — vad gör
<img></img>

det om hundra år — annars hade han väl låtit den
hänga kvar hos juden i basaren, men vacker var den,
guldstickad kofta och silkedok och silkeslöja och byxor,
<sp>byxor</sp>! Det var det som var löjligt. Och Mari som
aldrig burit ens kalsonger! Och guldstickade tofflor,
så små att han knappt kunde få in två fingrar i dem.
Nå, det var ju inte meningen att Mari skulle ha dem
på sig, utan de skulle ha stått som en prydnad bland
de andra finheterna på chiffonjéen. Det var inte utan
att han blev förbannad när han kom hem och fick
veta att Mari sålt hela härligheten till lotskapten.
Så det gjorde han aldrig om.

Allt sådant och mera till tänkte han på när han nu
vandrade stigen framåt, som ledde till Enholmen. Det
var inte utan att landbacken kändes liksom ovan för
hans fötter som mest trampat skeppsdäck sedan hans
tionde år — så liten var han när han började segla
med far sin, som hade del i vedskutan Hoppet. Men
vackert var det i alla fall på land också. Det var i
maj och björkarna sågo så fina och nyskrubbade ut.
Vuxit hade skogen också gjort, medan han varit borta
och nya trän hade kommit till. Han kände knappt igen
sig och skulle kanske inte ha hittat vägen om han inte
hade kursen så säker som om han gjort ordentligt
bestick på sjömansvis. Nya gärdesgårdar med nya
stättor och nyupptagna odlingar och annat fanstyg — nej
det här gick ju åt pipan — han tog fram sin nya
dollarklocka och tittade på solen — jo, han var på rätt väg!

Varför hade han egentligen rest hem? Kanske var
det en dumhet han gjort. Men kamraten, som han hållit
ihop med på samma båtar i tretti år, hade gått
överbord i en cyklon utanför Ceylon. Och det hade blivit
så märkvärdigt ensamt och tomt efter honom fast de
varit osams det sista halvåret. Men Janne Vesterberg
hade nu alltid varit en konstig kisse, en liten ilsken
rackare som började slåss så fort han fått en halv
sup i sig. Han kunde rusa på första bästa oskyldiga
människa och ge honom en dansk skalle eller en spark,
när han var i de tagen, och otaliga gånger hade David
räddat honom ur alla möjliga svåra situationer. Han
var med ett ord en bärsärk av gamla stammen. Men
oaktat alla de obehag som kamratskapet med Janne
fört med sig hade han känt en varm vänskap för honom
alla de år de hållit ihop, kanske just emedan han
räddat honom så många gånger och tyckte sig liksom
stå i ansvar för honom.

Janne var inte märkvärdigt stark eller vig, utan bara
vildsint, men David Enblom höll att ta i. Han redde
upp ett halvt dussin om det knep, men han var en
fridens man och försvarade sig bara vid behov.

Men för ett halvt år sedan kom det beck i vällingen
dem emellan. De seglade med en engelsman och
kaptenen var en djävul mot folket. Janne hade svurit att
märka honom så snart de mönstrat av och det skulle
de göra så snart som möjligt. De lågo i Kapstaden på
väg till Bombay och hade varit i land ett slag. Som
vanligt blev Janne Vesterberg i hammarn tvärt och
David Enblom hade väldigt sjå med att locka honom
ombord så småningom. Kaptenen såg embarkeringen
och sade något om »bloody swedish bottlekillers»
eller något sådant. Janne blev kritvit i snoken och
började söka efter kniven. David såg att det var allvar
och fann det klokast att förekomma ett allvarsamt
uppträde som kunde ha kostat Janne flera års fästning,
och gav honom en känga så han dånade av på fläcken,
innan kniven kommit i dagsljuset, ty då hade det varit
försent. Kaptenen skrattade, svängde sig på klacken
och gick upp på bryggan.

Men när Janne vaknade efter den lilla
hjärnskakningen och David förklarade dess orsak, förstod han
inte ett dugg utan svarade bara »shut up!» Det var
slut med vänskapen från Jannes sida. David gick och
sörjde och ville ha allt gott igen, men varje försök
till närmande besvarades med ett ilsket »shut up!».

Det finns konstigt folk. David Enblom kunde vid
närmare eftertanke inte begripa varför han trots allt
fortfarande höll av Janne som en bror. Men det är
väl med vänskapen som med kärleken i det fallet. Och
när Janne gick överbord i den förfärliga stormen —
för resten alldeles utanför Matotta på Ceylon — gick
David Enblom och begrät sin trettioåriga vänskaps
likbegängelse. Han var sig inte själv längre, han
började vantrivas och längta hem.

Och nu var han hemma — eller åtminstone i
hemmets närhet, ty ännu hade han en halvtimme att gå.

Så vackert det i alla fall var här hemma. Det blev
nog så att han lade upp på allvar och gav tusan i
sjön. Han var ju för resten snart för gammal för jobbet,
hela femtifem år. Men som gammal
skeppstimmerman — ty han hade alltid haft smak och sinne för
trähantering och egentligen utan att veta hur, kommit
in med timmermännen ombord och slutligen stått där
fix och färdig som en sådan — skulle han alltid kunna
tjäna sitt bröd på land. Undras hur lagårn ser ut
hemma nu. Mari hade ju varit ensam med flickorna
förstås men alltid hade hon väl kunnat skaffa folk
att bättra på uthusen om något blev bofälligt. Men
det behövs karar till att se över allt ordentligt.
Fruntimmer har inte öga för sånt där. De går och går och
knogar och bär sina krukor och korgar, men inte ser
de efter om ett tak behöver lappas eller om rötan
blir för svår. Pengar hade ju inte fattats för den delen
— det skulle ingen kunna komma och säga att han
inte skickat hem mer än nog — men — ja, han finge
se nu hur det stod till. Och hon levde väl för tusan!
Han hade visserligen inte skrivit hem på tre år och
inte fått något brev själv på två, men hade det hänt
något, kunde hon väl för fasen i våld kläckt ur sig
det. Hon kunde väl ha skrivit till den adressen, som
pengarna kommit ifrån. Men si fruntimmer!

Nu gick han över Matts Ers hage, där stigen
slingrade mellan hasselbuskar och enar och därborta
skymtade något rött i skogsbrynet. Hans hjärta började
dunka på litet annat sätt än det var vant. Där låg
Enholmen. Han saktade sina steg och han förstod
inte varför. Men han kände det så konstigt. Ute på
sjön hade han inte tänkt så mycket på hemmet — det
kunde gå månader emellan — men nu började han
känna ett slags oro och kunde inte förklara orsaken.

Nu skulle han egentligen haft med sig sjökistorna
och säckarna, men de skulle komma senare på dagen,
det hade ångbåtskommissionären lovat att styra om.
Den var för resten ny på platsen — det var nog mycket
nymodigt att ta reda på här hemma efter så många år.

Fy helsike så trasig grinden var! Den skulle han
laga i morgon dag!

David Enblom klev beslutsamt in på gårdsplanen.
Ingen syntes till men det rykte ur skorstenen. 

Hundkojan var tom — var var Fille? Var han död
kanske?

Förstudörren stod öppen. David Enblom steg in och
knackade på köksdörren.

Ingen svarade. David tog i låset. Dörren var stängd.
Han gick ut och tittade in genom köksfönstret. Ett
rött ungt förskrämt flickansikte stirrade emot honom
mellan pelargonierna. David gick in i förstugan igen
och ruskade i dörrlåset.

— Varför öppnar ni inte?

— Vem är det? sade en karlröst. Mari är inte
hemma!

Aj aj! tänkte David. — Öppna bara och det genast!
ropade han.

Det svarades inte på en lång stund, men slutligen
lyftes haspen av och dörren öppnades försiktigt. En
lång karl stod innanför tröskeln med en yxa i handen
och bakom honom stod den unga flicka han nyss
sett i fönstret. Nu kände han igen henne. Det var ju
Augusta, hans dotter, den andra i ordningen. Underligt
att hon inte kände igen honom och hon var ändå över
tio år, då han reste hemifrån sist. Men i samma
ögonblick kom han ihåg sitt långa skägg och begrep
schäsen. Han hade bara haft mustascher på den tiden.

— Vad är ni för en? upprepade karlen hotande.

David Enblom svarade inte genast. Han betraktade
envist sin dotter, som stod bakom mannen med yxan,
höll sig i hans rock tittade fram bredvid hans axel.
Hennes hår var i oordning, livstycket var uppknäppt
och ansiktet blossande rött.

— Känner du inte igen far din, jänta?

— Å herre jesses, pappa!


Nu blev hon likblek.

— Och vad är du för en bondhyvel, som hotar
folk med yxa? Vad har ni för er härinne? ä ni gifta
kanske? men det är väl jäntan för grön till än.

Med ett hastigt ryck bemäktigade David sig yxan.
Karlen tog ett par steg baklänges och blev blodröd i
ansiktet.

— Vad är du för en bondhyvel? Svara genast eller
också får du på plvtet! är du fästmannen? är han
fästmannen, Augusta?

— Nä-ä — — jo — — nää — — 

— Jaha, då förstår ja! men här skall bli rejs! Var
är Mari?

— Hon är hos morbror i Östhammar.

— Hos morbror i Östhammar? Varför det?

— För hon vill inte bo hemma.

— Hur länge har hon varit där?

— Tre veckor, så där — — men hon skulle komma
hem igen som i morgon — —.

— Har ni blivit tokiga allihop i stugan — — nej
försök inte smita, din bonddrul, här skall bli dom och
rannsakning! Har du skämt ut flickan, så ska jag ändra
om dej, medan jag har yxan i näven. Svara mej
Agusta, vad är det här för en jäkel?

— Han arbetar på varvet och — — buh — u — uh!!!

Hon sjönk ihop på en stol och grät så ryggen
skakade.

— Jaha — jaså — ja begriper hur det står till. Men
här skall bli andra ordningar — — Är du med barn?

— Näij — buh — uh — buh — — —.

— Nå — då skall jag först tala med den här
bondlymmel ett slag. Kom med ut på gården!

David Enblom tog ett stadigt tag i kragen på giljaren
och drog honom med sig ut.

Där börjades en vals, som den unge mannen skall
minnas till dödsdagar. Efter en kvarts timme syntes
han blodig och sönderslagen slinka ut genom
grindhålet. Hans rock var sprucken i ryggen, mössan och
det ena byxbenet voro totalt borta.

<img></img>

Sedan David Enblom på det sättet lugnat sig något
började han förhöra Augusta. För tre månader sedan
hade Mari fått ett brev med utländskt frimärke på
och det hade hon läst om och om igen hela dagen.
Morgonen därpå hade hon låtit Matts Ers’ Kalle köra
henne över isen till kyrkoherden. Efter hemkomsten
hade hon liksom gått och grubblat i några dar och
inte ens brytt sig om att sköta kon eller någonting
för resten utan Augusta hade fått göra allting. Så en 
dag hade hon sagt att hon inte kunde vara hemma
längre utan reste bort till morbror i Östhammar.
Pengar hade hon lämnat, så på det viset hade det inte
varit svårt. Då hade Augusta sagt till Johan Efraim,
han som — buh — u — uh — — — han var
ledig från varvet och han hade kommit bort till
Enholmen och hjälpt till med alltsammans och så — buh
— u — uh — —. Men för några dar sedan hade
mamma skrivit och sagt att hon kom hem igen som i
morgon, för hon kunde inte stanna hos morbror i
Östhammar längre. För syster Lovis var hos morbror
i Östhammar och han tyckte han hade nog av släkten,
hade han sagt, kan jag tro och — buh — u —
uh — — —.

— Finns det mat hemma?

— Jaa vars. Strömming å fläsk å — å — jo vars
nog finns de mat alltid.

— Ge mej då lite strömming och potatis och gör i
ordning på kammaren åt mej, för jag vill vara i fred.

Och medan Augusta rödögd och snyftande sysslade
med maten, satt David Enblom och funderade. Han
funderade så att det sjöng och sprängde i skallen.
Vad hade hänt? Hade Mari blivit läserska eller hade
hon blivit skvatt galen?

På kvällen kommo grejorna. Enblom fiskade upp fyra
krus genever ur sjömanskistornas dubbelbottnar, slog
upp ett, tog sig en ordentlig dragnagel, gick till sängs
och somnade.

*


Som en löpeld gick ryktet över Harön att
skeppstimmermannen David Enblom och hans hustru Maria
skulle skiljas. Hade de blivit högfärdsgalna? Sådant
gör ju bara herrskap. Visserligen hade de alltid hållit
sig litet för mer än andra och Mari och döttrarna hade
ständigt om söndagarna stassat i dyra köptyger, men
<sp>så</sp> fina voro de väl i alla fall inte. Och ingen hade hört
att det varit annat än gott och väl dem emellan. Det
<sp>kan</sp> ju inte bli något gräl mellan gift folk, när mannen
är på sjön för jämnan. Aldrig hade någon hört talas om
skilsmässa i skärgården förut. Sådant hörde de syndiga
stadsborna till.

Men saken ägde nog sin riktighet. När Mari dagen
efter Davids hemkomst återvänt till Enholmen, och han
hälsade goddag så gott han kunde efter sex års
frånvaro, tittade hon bara på honom och såg så konstig ut
att han förstod att det måtte vara något på tok. Men
då han började tala om Augustas förhållande till
Johan Efraim och undrade hur hon sett efter barnen
under hans resor — då först brast det löst. Hon endast
hånskrattade.

— Ska <sp>du</sp> säja, din otäcker! Ska du tala om sjätte
budet som inte gjort annat än legat inne mä pyschor
utåv alla di slag jorden runt! Men nu vet ja, vem ja
har vatt gift mä i alla dessa år å nu har ja talat ve
kyrkoherden å nu ska du tas i förhör å bekänna alla
dina synder, din leding! Å om du också skulle krypa
på dina bara knän härifrån så ska du bort. Räknar
en ätter å lägger i hop alla di pengar du har betalt
för dina sänglag så kunne vi ha rått om gården å
grunden å vatt rika mä! Åckockock! Å en sån där
har ja ärbara kvinna vatt gift mä i tjugefem år. Å 
huset har ja skött å kon har ja skött å hållit snyggt
bå inne å i lagån å sytt kläder å släpat å slitet, mens
du har levt bus i svalj å skörlevnad å dryckenskap.
Nehej, våran silverbröllopsdag ska bli vår skilsmässedag, 
dä svär ja mä två fingrar på Herrans bok.

Detta var ord och inga visor. David Enblom satt
bara och gapade. Hon fortsatte.

— Å vill du förnäka dä som sanning ä, så kan du
läsa dä här brevet, som ä skrivet åv din vän å kammerat 
å han måtte välan ha sitt hur du har levt, din
långholmare, alla år som I har hängt ihop. När <sp>han</sp>,
den slåsskämpen å fyllehunnen, tyckte att dä ble för
mycke, då kan en veta hurudan du har vatt, din
bovbangdit!

Och Mari halade upp ett solkigt kuvert ur kjolsäcken,
tog fram det sönderlästa brevet och kastade det på
golvet framför mannen.

David läste:

<tab>»Fru Maria Enblom!

Jag fatar pänan för att Skrifwa till eder och taka
Så myke för Sist dett war längesen Wad tiden Går
dett är 6 år Sedan wi war Hema men en får Lowen
passa på medan fraktorna är Goda för då är Hyrorna
Goda okså men nu kan jag Beräta om eran man jag
måste beräta att jag har dratts mäd Honom nu i 30
År jag Har intet villat säja nogott förutt men nu Går
dett intet lengre jag moste draga mig ifrån honom
jag kan intet Lengre för mitt Samvette han lever Lusen
i alla hamnar med Dårliga kvinns som jag inte vill
spotta på så Dårliga är Di både svatta ock Vita ock 
Gula och bruna ock appelkasttade och så har dett gåt
på stöddiväck hela Tiden tänk 30 År och pänggar
har han förTjänt som Gräs men Vart har di taggi
Vägen jo till alla Hanses Fruar i var hamn särskilt en
degoflecka i Frisco dom seger att hann har 4 kilar
mäd henni men dett Tror jag intett är sant en moste
vara Retvis i alt Elländet en har han i Bombay hur
monga han har i England dett vet jag intett för jag
lägger mig intet i andras bisnes men otäkt är dett
för en stakars Hustru som moste Sitta hema och
kanse Lida Nöd medan hennis Mann wräker ut plenty
moni jag Står intet ut lengre för mitt Samvete att tiga
lengre tenk om han hadde Sparat alla dessa Peningar
dett är bara på erat vel jag tenker

<tab><tab><tab><tab><tab> högaktningsfult

<tab><tab><tab><tab><tab> Johan Vesterberg.»

Det liksom klack till i hjärtat på David Enblom och
en vild vrede kom honom att känna sig svag i benen.
Han ville sjunka ned i någon säng vanmäktig av smärta
och hat. Och den karlen hade han hjälpt och haft som
bror en hel människoålder. Men det var ingenting att
göra åt. Janne var borta och utom räckhåll och hans
sjömanskniv och de båda öronringarna han burit mot
fluss lågo väl nu i magen på nån haj. Men så
småningom förtunnade sig det tjocka blodmolnet som
bildat sig framför hans ögon och han blev åter varse
Mari som stod där med ett hånleende på läpparna och
frågade: — Göres oss mera vittne behov?

David drog ett långt andetag och sade: — Nej det gör
det inte, men jag har inte gjort mer än vilken annan 

sjöman som är hemifrån sex år. Det där med barna
är lögn. Och jag har skickat hem det mesta jag
förtjänat — det fanns ingen på skutan som skickade
hem nåt mer än jag. Jag har tagit av till tobak och
lite landgång då och då, för en är väl inte mer än
människa och från dej har jag inte tagit ett kofén. Och
di gånger jag har vänslats lite med flickor i hamnarna,
dom kan räknas på fingrarna. Men vill du skämma ut
oss på ön och i hela skärgården och ta ut skilsmässa,
så må det vara hänt, fast jag förstår inte vad det skall
tjäna till. Har du hört att någon skilt sej här förut?
Nääj, det har du inte! Och nu frågar jag dej, Mari,
titt här på norra kardan, det är en arbetsnäve. Här är
den framsträckt åt dej likasom ett tecken på vänskap.
Slå till i kardan och säj att vi glömmer hela faderullan!
För vi hänger ihop du och jag ifrån början. Ska du
bry dej om va en knöl som Janne skriver för att
hämnas därför att jag slog honom på käften för att
rädda honom ifrån fästning? Han ligger i buken på en
haj nu nere i Indiska Oceanen och han kan inte ställa
till mer sattyg. Jag stannar hemma och arbetar med
trä och sätter i ordning lagårn och fixar upp det ena
med det andra. För här behövs en kar — det ser jag.
Står inte dyngan två alnar högt i lagårn? Du har
inte mockat, tokstolla! Står inte kalven så högt i kätten
så han har skavt åv sej ryggsköret emot taket? Nehej,
här behövs en karl! Och jag märker att det är ingen
välsignelse med att vara hemifrån, men hemma hade
jag inte kunnat förtjäna så mycket pengar som borta.
Slå till, Mari!

Men Mari slog inte till.

Och nu var han kallad till kyrkoherden.

David Enblom seglade till kyrkoherden. Det var en
allvarlig man med allvarliga ögon, som liksom tycktes
genomskåda den han talade med. Enblom fick komma
in på expeditionen. Han tyckte att det luktade bättre
i en skans än där inne. Där hade aldrig spelat in en
himmelens vind, där luktade gamla kläder och flott
och kök. Kyrkoherden var ogift. Hans hushållerska
satte in kaffe, ty frågan om skilsmässa var något så
ovanligt i skärgården, att både kyrkoherden och hon
anade något rafflande och fallet måste alltså celebreras.

— Jaha, sade kyrkoherden, här har er hustru begärt
skilsmässa och min plikt likmätigt måste jag tala med
er om saken. Jag har aldrig hört talas om skilsmässa
i socknen förut och den här frågan borde väl kunna
ordnas i godo er emellan utan ett så förhastat beslut.
Hon säger att Enblom varit henne otrogen — är
det sant?

— Hör nu kyrkoherden, han är ju ogift så han kan
leva hur han tycker, men var gift och segla sex år på
djupvatten och litet varstans — hur skulle kyrkoherden
göra, när det rinner till?

Kyrkoherden blev litet mörkare i hyn och sade:
— Man får hålla tillbaka sina lustar och det kan ske
genom bönens makt — och Gud lyssnar alltid till böner
ur ett fromt och uppriktigt hjärta.

— Men si kyrkoherden, när en inte har ett fromt och
uppriktigt hjärta — och det är väl Gud som ger en
ett sådant om han vill — hur skall en bära sig åt då?
Jag har inte burit mig värre åt än vilken annan som
helst — jag har tvärtom varit bäst och nogast på alla
skutor jag seglat med, i det fallet, men det är omöjligt 
att vara som kyrkoherden säger. Ursäkta, men säj om
en gång till vad en skall göra, när en är skapt som
en karl!

— Enblom skall vara lugn och inte bryta ut — — —.

— Lugn? — — 

— Just lugn, och det är bönen som ger lugn. Se
bönen har en förunderlig makt. Man måste ropa på
Gud ända tills han hör en — —.

— Hör han inte mäsamma? När en sjunger ut?
Nej hör nu kyrkoherden, så där får det inte gå till
ombord. Den som inte hör opp när det sjungs ut, den
tar tusan vid. Jag vill inte svära, för det passar kanske
inte i prästgården, men så mycket smörja som
kyrkoherden pratar har jag inte hört förut. Jag kom hit
som en gammal sjöman som har sett mer av livet än
hundratusen präster och jag kom hit därför att jag
trodde att jag var tvungen att gå hit. Men nu märker
jag att jag har gått föröver och jag som trodde att jag
var <sp>abaft the funnel!</sp> — ursäkta akteröver — 
och fick tala med befäl.

Jag vill inte skiljas från käringen — d’ä en sida av
saken. Käringen vill skiljas — övertvga henne då att
hon inte ska skiljas! D’ä kyrkoherdens jobb! Och res
hem till oss som om ni skulle ha en raket i
akterkastellet, för här gäller minuter — får vi inte opp henne
i vind så går vi på grund.

— Tänk på vem Enblom talar med!

— Just det! Dä just det jag tänker på. En latdrög
som inte klarar fallena, just när di ska klaras. En sån
där som jag ville ha surrad vid en stampdävertgajskänkling 
i hög motsjö! Nehej akta dej präst — jag vill 
inte ha ert kaffe, det lapar nog hushållerskan ut sen!
Ajöss!!

Med stora steg gick David Enblom ned till
båthamnen och hissade på. Mari hade naturligtvis trott
att prästen skulle göra honom mjuk, men det gick
inte. Ville hon skiljas, skulle hon få det, men det var
ju korkat. Skilja sej för en sådan bagatell!

David Enblom seglade hem. Mari fick inte veta något
om resultatet av hans resa. Han åt sin kvällsströmming,
gick upp på kammarn, tog sig en genever, lade sig och
somnade som en god fatalist.

*

Men Mari ville skiljas. Hon hade fått klart för sig
att det var det enda riktiga. Doktorinnan som bott
på Harön två somrar hade också skilt sig. Hon hade
alltså höga förebilder. Hon hade hört talas om, att
fint folk som ville skiljas gjorde på det viset, att mannen
reste till Köpenhamn och medan länsman eller
häradshövdingen eller fjärdingsmannen skötte om själva
skilsmässan, det lagliga, vill säga, var han tvungen att
underhålla hustrun med pengar. Men en ganska enkel
eftertanke sade henne, att det behövdes pengar både
för resan till och vistelsen i Köpenhamn och i så fall
skulle hon få mindre belopp än om han stannade
hemma. Reste han ut igen och tog hyra, så var det
efter allt detta bråk inte säkert att han skickade hem
pengar mer, och det måste hon medge att han gjort
ordentligt och rikligt, om han också förstört största
delen på dåliga fruntimmer och mera sådant.

Mari seglade till kyrkoherden och dryftade saken en
gång till, men han avrådde fortfarande en skilsmässa.
Under hela denna nervösa tid låg David Enblom på
kammarn, smuttade litet på sina geneverflaskor och
lät saken ha sin gång. Han började bli fet.

Mari seglade till länsman och han skrattade ut henne.
Han höll med kyrkoherden, för alla herrar håller ju
ihop emot den fattige. Under tiden steg dyngan i
lagårn, gärdesgårdarna förblevo olagade och grinden
hängde trist och sned på sin stolpe. Det låg liksom ett
moln av olust över Enholmen. Där behövdes en karl
— och karlen fanns där, men han blev inte tillkallad.
Han gick ut på gården ibland barfota och i bara
byxorna och tittade på vädret, gäspade och spottade
snus. Sen gick han in och sade till Augusta om mat.
Hon började för resten se rätt vidlyftig ut efter allt hon
varit med om. Snart blev det väl två armar mindre om
skötseln av gården. Och reste David Enblom, skulle
där bli ett litet helsike. Då stod Mari ensam och då
skulle hon bli bet. Mari hade givit sig in på en dum och
opraktisk väg.

— Men si fruntimmer!

Nu torde någon fråga, vilken ställning jag intog till
fallet Enblom, ty jag bodde den tiden på Harö. Jag
avvaktade.

Enblom kom ofta ner till mig och berättade om
underbara seglingar och allt det märkvärdiga som kan
hända en sjöman. Samtidigt anförtrodde han mig att
hans pengar började ta slut — och om Mari skilde
sig, var skulle hon få pengar, för där intet finnes att
taga, har kejsaren förlorat sin rätt. Men oppkäftig
var hon fortfarande. Jag sade: — Håll ut, Enblom!

Dom ger sej, när det är fråga om kovan! Kovan är det
enda fruntimmer håller styvt på, näst kärlek, men hin
vet om di inte sätter kovan högre.

Enblom svarade: — Engström är inte så dum, fast
han ingen praktik har!

En dag mitt i högsommaren kom Enblom in på min
gård. Hans ansikte sken, han strålade. Han sade: — Nu
äre klart, Engström! I dag kom hon och sade:
»Enblom», sa hon, »ska vi hålla i hop fast du har varit
svår», sa hon. »Ja va har du hostat kabeljo för hela
tiden», sa jag? »Här behöver rustas opp», sa hon,
»hela lagårn ä åt helsike å nu ska Augusta te å — — 
— men pojken har blive bättre sen du klådde'n, så
di ska väl te å gifta sej nu — — å dä ena mä dä
andra!»

Ja tog henne i norra kardan och sa: »När en få
va hemma, behöver en inte gå te andra», sa ja, och
så kom där nåra feta krokodiltårar ur tirorna på oss
bägge två. — Så nu äre klart. Och vill Engström
ha en geneverkask så har ja sista kruset här just in
my pocket — det är regäl vara — men kaffet får han
bestå själv!

Klockan 9 på kvällen gick David Enblom ut från
min gård beskänkt, lycklig och jämn i hammarn. Han
ville på inga villkor att jag skulle följa honom. Han
fick två cigarrer med sig.

Men klockan 10 gick jag ut i månskenet och föresatte
mig att gå hela vägen till Enholmen. När jag kom i
Jan Ers äng stötte jag på David. Han låg i en myrstack
och sov.

Men han rökte fortfarande automatiskt. Cigarren
stack upp ur hans käft och myrorna som betäckte
huvud, hals och ansikte, klättrade upp på cigarren för
att undersöka terrängen, men där elden tog vid, stannade 
de villrådiga. Där började det rent mänskliga.
Ty elden är människornas uppfinning.

Om också myrornas samhällen äro klokare ordnade
än vårt.

<img></img>

</chapter>


<chapter name="När jag var tsaren">
<h2><small>NÄR JAG VAR TSAREN.</small></h2>

Jag är till det yttre ganska lik Rysslands
abdikerade tsar. Detta har en gång varit nära att vålla
min olycka

Det var år 1905, ett för Ryssland allvarligt år.
Jag var gäst ombord på en av våra elegantare
ånglustjakter. Efter många härjningar på olika kuster
hamnade vi sent en kväll utanför en liten stad på andra
sidan Östersjön. Särskilda förhållanden göra, att jag
förtiger stadens namn.

Vi hade haft en stormig och rätt ansträngande
dagslång resa. Gastarna voro trötta och vi ville bespara
dem besväret att servera supén ombord, varför vi
som vi gingo och stodo begåvo oss upp i staden för
att få oss något till livs. Det var första gången jag
var i Ryssland och ingen av oss hade någonsin besökt
staden i fråga. Men den ligger också något avsides.

Trots den sena timmen för vår ankomst hade en
massa folk samlats på piren för att gapa på vår vackra
båt och av en tysktalande halvherre fingo vi
anvisning på stadens bästa restaurang. Den något berusade
individen blev för övrigt svår att bli av med. Han
följde oss in och ville efter alla tecken att döma
deltaga i supén. Han slog sig ogenerat ned vid vårt
bord och började skräna politik, vilket just icke passade
oss och för resten kunde vara ganska farligt. Men så
småningom lyckades vi övertyga honom om vår
allvarliga längtan att vara ensamma, och sedan han
släppt ned några glas öl avlägsnade han sig misslynt
och slog sig ned tillsammans med några sluskar vid
ett bord i närheten, från vilket han betraktade oss
med lömska blickar.

Publiken i salen var minst sagt blandad och de
flesta voro rätt stagade. Champagne dracks vid nästan
alla bord. Demimonder, sluskar, unga, rätt eleganta
herrar, som sågo ut som godsägare från trakten,
officerare i mängd, och bland dem en gammal gråskäggig
ordensbehängd general som skränade oavbrutet.
Stundom tycktes han vara ursinnig över något, gestikulerade
och rullade med ögonen. Men lika ofta föll han sina
bordsgrannar om halsen och kysste dem ljudligt på
äkta ryskt maner. Av en rätt hygglig om också
ohyggligt flottig hovmästare, som talade bra franska,
upplystes vi om generalens namn, vilket inom parentes
då hade rätt europeisk klang. En av de militärklädda
herrarna vid officersbordet var stadens polismästare
och det var han som var värd vid tillfället. Jag har
ofta sett nyktrare polismästare.

Plötsligt reste sig alla officerare och raglade in i
nästa rum, vars dörr slöts efter dem. Och om en stund
fingo vi höra sånger, vrål och skrän därinifrån.
Tydligen gick en ordentlig hippa av stapeln.

Nå, vi åto vår sakuschka i frid och ro trots den
allmänna berusningen omkring oss. Men just som vi skulle
avlägsna oss och höll på med uppgörelsen, skar ett
hemskt skrik genom det övriga bullret. Det kom från
polismästarens sällskap. Det blev dödstyst i salen ett

ögonblick, men i nästa rusade hovmästaren och ett
par vaktmästare fram och öppnade dörren. Därinne
var fullt slagsmål och under en biljard sökte
polismästaren och den gamle generalen strypa varandra.
Vi hunno uppfatta situationen innan dörren stängdes
igen. Naturligtvis måste så höga herrar få slåss utan
andras inblandning.

Vi gingo ombord och ägnade oss åt sömnen.

Dagen därpå klädde vi oss i våra elegantaste 
K.SSS-kläder och rodde i land för att studera det gamla
historiskt ryktbara slottet, som är stadens prydnad.
Det var söndag och strålande solsken. Helgdagsklädda
människor promenerade på piren.

Under rodden föreslog en av sällskapet: Om vi skulle
låta Albert, som är så lik tsaren, verkligen spela tsar?

Förslaget mottogs med jubel. Ty vi voro unga och
livet lekte för oss.

— Här i den här avkroken av världen, fortsatte
förslagsställaren, har naturligtvis ingen sett tsaren.
Och det är just inte många ryssar som varit honom
tillräckligt nära för att känna igen honom riktigt säkert.
Men porträtt av honom ha alla sett, och Albert liknar
ju honom på pricken. Med litet värdigt uppträdande
och som föremål för vördnadsfull uppmärksamhet från
vår sida, bör Albert kunna spela tsar med framgång.

Vi kommo i land. Jag hjälptes upp med slavisk
vördnad av kamraterna som ställde sig i
honnörsställning, då jag passerade dem för att gå uppåt stån.
Jag promenerade långsamt och med värdighet 4, 5
steg före de andra. Jag lät räcka mig en cigarrett av
någon av de uppvaktande. Alla stodo i oklanderlig
givakt medan den tändes. Jag tackade med en nådig
handrörelse och fortsatte.

Naturligtvis kunde vårt stumma spel icke undgå
att väcka uppmärksamhet. Människor stannade och
viskade och gapade på den främmande högheten. Man
började följa efter oss. Allt flera slöto sig till tåget
och snart var följet av anmärkningsvärd storlek. Vi
passerade genom en plantering med kasinoartade
byggnader på sidorna. Det var tydligen den förnäma
världens promenadplats.

Jag har aldrig blivit så nyfiket beskådad.

Men vem möter oss, om icke den i går kväll så
berusade polismästaren!

Han vek med underhuggarens instinkt
vördnadsfullt åt sidan för min imposanta och fullkomligt
genomförda värdighet. Men full av tjänsteiver närmade han
sig mitt följe och frågade vem jag var.

Han fick till svar på tyska: — Hans majestät
behagar tills vidare vara inkognito. Men ni kan laga att
folkmassan icke besvärar honom!

Ni kan vara övertygad om, bäste läsare, att det
icke dröjde länge förrän folket var skingrat.
Gendarmerna arbetade, polismästaren väsnades.

Vi stannade vid en friluftsrestaurang, emedan jag
behagade förtära en läskedryck. Mina kamrater skaffade
en halv flaska champagne och stodo hela tiden på
vördnadsfullt avstånd medan jag förstrött läppjade
på drycken. Återigen folksamling som åter skingrades.

Men då nalkades vår vägvisare från gårdagen, den
tysktalande halvherrn. Med naiv framfusighet gick han
fram och ämnade tilltala mig. Mitt sällskap störtade
fram och hindrade honom. Han frågade vem jag var.

— Tsaren, idiot! Men förstår ni inte att han vill
vara inkognito! Ni bör dock känna igen alla ryssars
självhärskare! Men tyst!!!

Ni må tro mig eller ej — men halvherren trodde
dem! Han gick baklänges med stirrande ögon och dök
in i folkmassan som åter höll på att stocka sig.

Nära tsaren, nära äran! Nära tsaren, nära döden!
lyder ett ryskt ordspråk.

Det hade varit vår avsikt att efter att ha besett
slottet äta vår middag på någon restaurang. Men jag
insåg att vi förstört våra chanser och borde ge oss av
ombord igen. Ty ingen kunde beräkna hur detta skulle
sluta. Vi tågade alltså ned till piren och embarkerade.

Men staden tycktes vara i uppror. Människor
sprungo som galningar piren upp och ned. Och en
svart, kompakt människomassa syntes närma sig på
huvudgatan, som utmynnade vid hamnen.

— Laga att vi får upp ångan så snabbt som möjligt!
kommenderade chefen. Ty detta kan gå åt helsike!

Mycket riktigt. Det var också nära ögat. I aktern
på en slup, rodd av 6 gendarmer, sutto tre män. Vi
kände igen polismästaren och den fulla generalen från
gårdagen. Den tredje var oss obekant, men även han
var uniformerad.

Slupen lade till längs jaktens sida. Den tredje i
sällskapet presenterade sig som stadens borgmästare.
Han frågade, vem staden fått äran att ha till gäst.

— Hans majestät behagar vara absolut inkognito.
Men, herrarna ha nog observerat — — — Mer har jag
inte rättighet att säga. Hans majestät har befallt
ögonblicklig avresa.

De tre männen tittade villrådiga på varandra.


Jag höll mig försiktigtvis i rökhytten.

— Vilken nationalitet behagar ers excellens tillhöra?
frågade polismästaren. Ty vi hade tagit ned flaggor
och standert.

— Hans majestät behagar vara absolut inkognito!
Mer har jag inte i uppdrag att säga.

— Jag hoppas emellertid att det höga besöket
behagar vara tillfredsställt, trots vi inte ha varit i
tillfälle göra lämpliga anordningar, sade polismästaren.

— Mer än tillfredsställt. Jag har visserligen inte i
uppdrag att säga detta — men hans majestät
behagade vara nöjd. Han har behagat gå till vila.
Farväl, mina herrar!

Med rassel sögs ankarkättingen in genom klyset.
Jakten pustade rök och vi avlägsnade oss från staden,
lämnande tre män i en båt, vilka gapade på varandra
och skakade på sina huvuden.

</chapter>

<chapter name="Skeppar Vesterboms erfarenhet">
<h2><small>SKEPPAR VESTERBOMS ERFARENHET.</small></h2>

— D'ä inte stor skillnad på folk å svin som en tror,
sade skeppar Vesterbom. Som för exempel, när ja
brände brännvin första gången! Dä misslyckades, dä
ble ingenting åv'et. Dä ble en soppa som smakte va
faen som helst. Ja ville slå ut en, men hustru min sa,
att dä ä näring i en, vi ska ge'en åt grisen, sa ho,
dä ä socker å gröpe å potatis, sa ho, dä ä synn å
slå bort'et. Ja, ja hällde blanningen i grishon, å
grisen drack, för dä va gott å sött. Ja har aldrig sett
en full gris förut men nu fick ja si en. Ja gick ut
te stian en timme ätteråt å där satt grisen å kräktes
—	ackurat som en människa! Å grät gjorde han
också! Tårarna rann ackurat som på en människa som
har fått sorg. Men rässom dä va, så ble han vild och
galen å började böka opp stora stenbumlingar i stian
—	alldeles som en människa som vill slåss å visa styrka.
Sen satt han å grät i två dar å kunne inte äta mat
—	alldeles som en människa. Å när hustru min satte
fram skuler åt en, så ruskade han på huvet och grät
igen. Dä dröjde väl en tre eller fyra dar, innan han
ble gris eller människa igen. Men ett par veckor framåt
ruskade han på huvet åt maten å tittade misstroget på
käringen, när ho hällde skulerna i hon. Ja försäkrar
redaktörn att om en räknar ifrån den där misstron, så
ä dä ingen skillnad på folk å svin. Ja vet'et för ja
har erfarenheten.
</chapter>
<chapter name="Kediven">
<h2><small>KEDIVEN.</small></h2>

Kapten Sandström i Öregrund var den största lögnare
jag träffat i mitt nog så händelserika liv. Han hade
en gård i stan och gick regelbundet på krogen varje
kväll kl. 6. Då begärde han och fick en romtoddy
och kom någon till hans bord, bjöd han alltid på
supé, d. v. s. smörgåsbord, biffstek, kaffe, konjak,
punsch och whiskygrogg.

Han såg ut i ansiktet som en otuktad krusbärsbuske
och ur hans mun utgingo svordomar, av vilka det
luktade Etna och Vesuvius.

En kväll berättade han: — Det var på den tiden
jag seglade med min brigg. Redare var Mäkel i
Västervik. Vi gick på Medelhavet, apelsiner å kokosnötter
å faen å hans mor — —

—	Hör du Sandström, har du nånsin varit ur
öster-sjön? frågade skeppar Vesterbom från Östhammar.

—	Håll käften, bondskeppare, svarade Sandström.
Jag kom till Smyrna efter en jävla segling å slängde
kroken å börja lossa. Å rässom dä var så kom
styrman å sa att dä stog en herre på kajen som ville tala
ve mej. Kommen Sie mal, sa jag å faen grå kom
ombord. Dä var kedivens i Egypten kammarherre,
å han sa att kediven ville liksom tala ve mej. Sehr
gern, sa jag. Kommen Sie mal, gärna dä, sa jag!


—	Hör du Sandström, sade Vesterbom, hur faen
kunde kediven, som bor i Kairo, veta att du låg i
Smyrna?

—	Dumbom! Kapten Sandström frän Västervik som
seglade åt Mäkel, den visste di nog var faen han var.
Allrikt, sa jag, va faen vill kediven, frågade jag den
där herrn. Dä var hans adjutant eller hovmarskalk.
Kom i land bara, kapten, sa hovmarskalken, för hans
majestät vill tala ve kapten. Allrikt, ja riggade opp
mej å gick i land å där stog en droska med åtta hästar
med slädnät å plymascher å betjänter både fram å
bak. Allrikt, ja satte mej i droskan tillsammans med
hovmarskalken och vi körde direkt till slottet. Först
blev jag bjuden på grogg å champagne tillsammans
med hovförvaltningen, å alla kände de igen mej — för
jag hade ju seglat i dom där krokarna förut både som
styrman å kapten. Å sedan kom hovmarskalken å sa:
»Sandström», sa han, »nu gäller det, för nu vill hans
majestät tala allvar.» — Sehr gern, wenn sein majestät
befallen, sade jag och följde med. Vi kom in i kedivens
privata våning å gick igenom väl 20 rum innan vi kom
in i det allra heligaste. Där satt kediven och rökte
vattenpipa å jag blev presenterad. Kediven var mycket
vänlig å sa åt hovmarskalken att han skulle knalla
sig ut för vi skulle tala politik, sa han. Hovmarskalken
gav sej i väg förstås.

—	Hörnu, kapten Sandström, sade kediven, ni är
väl inte förvånad över att jag har skickat efter er?

—	Inte utan, ers majestät, sa jag.

—	Men det ska ni inte vara, sade kediven, för även
här nere i krokarna har vi reda på vad som menas
med riktigt sjömanskap, sa han, å den som för en brigg
åt Mäkel i Västervik, den behöver jävlar i min själ
inte skäms för sin plats, sa han. Jag vet att svenskarna
ä dom styvaste sjömän på den här sidan utav
jordklotet och därför har jag vänt mej till kapten. Å
så viskade han åt mej: Vi ä omgivna av spioner,
jävlar i min själ, men för kapten kan jag berätta att
jag håller på att omorganisera hela min flotta. Och
då ville jag gärna resonera litet med en man, som är
högt betrodd hos Mäkel i Västervik. (Han viskade hela
tiden, för en sån där matodor måste ju vara omgiven
av spioner.) Jag vill inte förneka, sa han, att jag har
talat om saken med eran sjöminister, min gamle vän
Fredrik Wilhelm von Otter, och han har varit mycket
vänlig och skickat en del sjöofficerare till mej. De
har gjort så gott de har kunnat, men när det gäller
sjömanskap, måste man ha praktiserat folk. Det är
särskilt nagelbänkarna som dom där officerarna inte
har lyckats reda ut. Nu frågar jag, sa kediven, skulle
inte kapten vilja va så fullifan och greja ut
nagelbänkarna åt oss?

—	Ers majestät, sa jag, om ers majestät vill ha
dom likadana som ombord hos mej, så ska ja skicka
en man i land, som ska få stanna här tills er majestäts
flotta blir allrikt, sa jag. Men för den tjänsten vill
jag ha Elefantorden eller Hederslegionen, sa jag.

—	Kära kapten Sandström, ni får va faen ni vill.
Huvudsaken är att jag blir hjälpt, sa han. Är dä
inte just vad jag alltid har sagt, att svenskarna är
världens bästa sjöfolk?

—	Ge sej faen på dä, ers majestät, sa jag.

Men under hela tiden vi satt där å pratade, hade
jag haft ett öga på ett draperi som hängde bakom
tronen. För jag hade liksom tyckt att det skilde på
sej och i springan var det ett fruntimmer som glodde
på mej. En sån där turkinna med slöja.

—	Vad tittar kapten på så vasst? frågade kediven.

—	Å just ingenting, sa jag, för jag ville vara artig,
men dä finns kvinnfolk bakom gardin, sa jag. Som
lyssnar, sa jag.

—	D'ä bara hustru min, sa kediven, men enligt vår
religion får hon inte visa sig för någon otrogen, och
kapten är ju evangelisk luteran. Men hon är lika
intresserad i den här flottfrågan som jag, sade han.
Det är ett fruntimmer av familj, sade han. Är kapten
intresserad av fruntimmer? frågade han. — Nej, jag
är gift, sa jag. — Vem är inte det, sa kediven.
Men nu får jag tacka för upplysningarna jag har
fått, sa han. Audiensen är slut och droskan är
framme. Jag får be om min hälsning till statsrådet
von Otter, sa han. Och detta här ska inte kapten
Sandström ha gjort för inte! Jag bockade mig och
tackade. — Keine ursache, sade kediven. Jag gick och
blev körd ned till kajen i samma droska som förut.

Dagen därpå när jag kom opp på däck såg jag, att
det skulle bli ett jävla väder, så jag sa till att båtarna
skulle surras och luckorna skulle skötas om. Och
just som vi skulle ge oss i väg, så kom en jävla karavan
jumpandes neråt hamnen. Det var fyra såna där
evnucker, såna där som dom har ändrat om, som kom
med en baldakin. Och under den baldakinen bar dom
en bärstol. Och framför hela fallerallan gick den där
adjutanten eller hovmarskalken och han skickade en
neger ombord, som frågade om jag skulle segla.
— Visst fanken, sa jag. — Ja i så fall, så ska kapten
komma i land å hämta presenten ifrån hans majestät
kediven. — Va ä dä för en present? frågade jag.
— Kom i land bara! Den ligger på is i bärstolen.
Och jag gick i land och tittade in i bärstolen. Och
jävlar i min själ satt inte där samma flicka som jag
hade sett bakom gardinen i slottet.

—	Nej, sa jag åt hovmarskalken. Hälsa å tacka
hans majestät, men det blir ingen kärlek av, sa jag.

—	Men kapten kan ju skicka henne tebakers sedan?

—	Nej, jag är inte någon hedning eller proselyt,
sa jag. Jag är luteran å för rexten så har jag ingen
så fin hytt som hon behöver.

Å för rexten så tänkte ja på min gamla Lina där
hemma. Men dä medger ja, att en sådan frestelse har
ja aldrig varit med om varken förf eller senare. Svårt
var dä! Schale auf dir, Engström, du som kan tala
tyska!

—	Skål, svarade jag på min enkla svenska.
</chapter>
<chapter name="Tagore">
<h2><small>TAGORE.</small></h2>

Vår medarbetare mottogs med en enastående
älskvärdhet av den berömde indiern, som beredvilligt
ställde en hel timme till vårt förfogande. Han var
något trött efter resan, men hoppades att efter några
timmars kontemplation snart åter vara à son aise. Med
kontemplation menas naturligtvis inte att sitta och slöa
till — åtminstone inte i detta fall.

Tagore visade en förvånande kännedom om vårt
land och denna förvåning lade sig ej nämnvärt då han
berättade att han har släktingar i Sverige. Han tillhör
nämligen en indisk gren av den urgamla westphaliska
ätten <sp>Rehbinder</sp>, vilket ju hörs på hans släktnamn
<sp>Rabindranath</sp>, en bengalisering av det
ursprungliga namnet. En gren har romersk riksgrevlig
värdighet och en annan rysk grevlig.

—	Få vi alltså säga greve eller baron?

—	Baron är tillräckligt. Blygsamheten ingår som
en av huvudidéerna i vår buddistiska filosofi, svarade
friherren med ett fint leende.

Efter en stunds resonemang om denna filosofi, för
djupsinnig för de flesta av våra läsare, övergingo vi
naturligtvis till politiken.

—	Tiden är ond, förklarade friherren. Kärleken håller
på att dö ut, egoismen har trätt i dess ställe, 
vetenskapen har gått i det ondas tjänst. De upphöjda idéer,
för vilka i Europa Strix och i Asien Tagore gjort
sig till språkrör — endast de kunna rädda världen
och förvandla dess onda Kaos till ett skönt Kosmos.

För övrigt har även Indien lidit fruktansvärt under
kriget. Medan dess soldater kämpat i Europa ha
vilddjuren i deras hemlands djungler tagit överhand.
Endast i fjol dödades där 55 personer av elefanter, 5 av
hyenor, 109 av björnar, 350 av leoparder, 853 av
tigrar, 688 av boaormar och andra djur. Giftiga ormar
krävde icke mindre än 22,478 offer.

—	Uppskakande siffror i sanning! Nå, men baron
har väl också märkt någon stegring i
levnadsomkostnaderna?

—	To be sure! Björkveden kostade då jag reste
hemifrån 175 rupees på kajen i Kalkutta. Sågad och
huggen gick den till över 200, är nu detta mänskligt?
Men ni får förlåta att jag nu måste tänka på en stunds
välbehövlig kontemplation.

Tagore steg upp och utförde den vackra indiska
hälsningen med händerna korslagda över bröstet.
Audiensen var slut. Samtalet hade förts på engelska med
en knappt märkbar brytning åt sanskrit.
</chapter>
<chapter name="Frisörstrejk">
<h2><small>FRISÖRSTREJK.</small></h2>

Bland de mest upprörande följderna av kriget är
väl frisörstrejken — om den nu blir av. En
stockholmare står ju hjälplös. Som ett piggsvin går han
omkring i sin luxuösa våning och undviker
Strandvägen. Han är oduglig som förförare, löjlig i en salong!
Han vågar inte en gång visa sig för sin manikurist.

Det finns ju Giletteknivar, invänder någon. Ja, men
han kan inte lära sig använda dem. Hans öde är hårt
och beklagansvärt.

Bland de mest onyttiga yrkena anser jag frisörernas,
ty det är mot naturen. Själv har jag inte låtit raka
mig sedan år 1896. Inte heller låtit klippa mig. Allt
det där gör jag själv. Jag medger att det även är
naturvidrigt att klippa sig, om man också gör det
själv. Det är ju ett slags självstympning. Men man
skulle inte komma fram på smala gator både på grund
av eget och andras skägg och hår, om man läte allt
växa enligt naturens lagar — förrän man på grund
av sorger och bekymmer blir flintskallig. Då skulle
man möjligen kunna åla sig fram i folkvimlet; skaffa
er alltså en sorg, gentlemän. Det är visserligen fara
att I bliven skalder på företaget, men då han I
kvinnorna som i en liten ask. Jag vet det av egen
erfarenhet.
<table o>

<td><poem>Sången är av sorg upprunnen
men av sång är glädje vunnen,</poem>
</table>
sjunger Topelius. Han visste, han!

Sista gången jag lät raka mig offentligt var som
sagt år 1896. Jag var i sällskap med Gustaf af
Geijerstam på väg till Du Nord för att äta rysk kaviar,
Tournedos à la Oscar och franska päron, allt nedsköljt
med den art av bourgogne som kallades Musigny,
då Gustaf gjorde mig uppmärksam på att min haka
såg ut som cylindern i en speldosa. Han behövde
också raka sig själv. Vi gingo alltså in i en rakstuga
vid Normalmstorg.

Vid denna tid höll Geijerstam på med sina kriminella
berättelser och pejlade själslivets doldaste djup. Jag
fick plötsligt idén att hjälpa honom med hans arbete,
lät frisören tvåla in mig och låtsade vänta på att denne
skulle bli färdig med striglingen som han med van
hand utförde på en i väggen fastsatt rem. Bredvid mig
satt författaren likaledes intvålad.

Jag sade: — Gustaf, jag är förbannat nervös. Jag
törs inte låta honom raka mig.

—	Varför inte dä då?

—	Han ser kriminell ut och vansinnet lurar i hans
ögon. Han kommer att skära halsen av mig!

Geijerstam betraktade mig intresserat.

—	Nej, jag törs förbanna mej inte. Jag tvättar mig
och går ut. Vi träffas på torget.

Och jag avvisade med en bestämd gest den
förvånade barberaren, gick och tvättade av mig tvållöddret
och dök ut på gatan. Om en stund kom Geijerstam.

—	Hör du, vad var det med dig egentligen?

—	Det var fasan, FASAN, som grep mig med
järnhand om strupen. Jag svär vid allt heligt att karlen
hade blivit vansinnig, om jag suttit kvar i stolen. Han
skulle vid gudarna ha skurit djupt från öra till öra
och sedan gjort detsamma på sig själv eller på alla i
lokalen. Sådant där <sp>känner</sp> man, och jag kom undan
i det psykologiska ögonblicket. Ja, Gustaf, jag har
räddat både mitt och ditt liv.

—	Du är hypernervös, gosse!

—	Ja, jag är det, men låt oss lämna det där ämnet!
Låt oss hellre dricka Musigny!

Vi drucko Musigny, men Gustaf var tankfull halva
middagen. Han hade fått ett nytt problem.

Som sagt, barberarnas och frisörernas yrke är
onyttigt. De borde hellre ägna sig åt något
närbesläktat, skogsavverkning, slåtter eller dylikt.

För resten begriper jag inte hur man kan överlämna
sin hals åt en främmande människas godtycke. För
att inte tala om hur ohygieniskt och motbjudande det
är att låta en karl eller kvinna gnida ens haka med
fingrar som han eller hon kanske kort förut haft
placerade på de underbaraste ställen.

Nej, sådant där bör man göra själv. Det är en
folkbildningshistoria. Låten barnen redan i skolan lära
raka sig själva!

Det är mitt förslag!
</chapter>
<chapter name="Paradisäpplena">
<h2><small>PARADISÄPPLENA.</small></h2>

Om någon i dag skulle bjuda mig på paradisäpplen,
tror jag att jag med avsky skulle tillbakavisa dessa
frukter även som syltade i form av sallad. Tiderna
och smaken förändras och man blir gourmet — det
kan inte undvikas. Ty för 35 år sedan ansåg jag dem
som en utsökt läckerhet till och med som omogna,
särskilt om jag själv fick plocka dem i
järnvägsplanteringen i den stad, där jag grundlade min nuvarande
lärdom. Ty skördandet av äpplena var på detta
fridlysta område förenat med allvarlig fara och äventyrets
spänning måtte ha förlänat dem mera sötma än de
verkligen äga.

Jag vet numera icke om det var <sp>Pyrus
prunifolia</sp> eller <sp>Pyrus baccata</sp> som frodades under
polisens tillsyn i den vackra parken. Ty frukterna av
dessa båda arter — vilka pryda min ägande gård i
Grisslehamn — äro så fruktansvärt sura, att de endast
övertrumfas av den min, med vilken min
matematiklärare betraktade mig då jag kom fram till svarta
tavlan. Men för mitt minne motsvara de sitt vackra
namn. De voro de ljuvligaste i lustgården.

Alltnog! Då hösten kommit med för brottsliga
expeditioner gynnsamt mörka kvällar, då äpplena voro
genomskinliga som astrakaner, eller rättare som 
bärnsten med aningar om grönt och rött, då vindarna
började susa kallt genom parken och förtogo ljudet
av vandrarens steg bland prasslande löv — då smögo
sig våra skuggor in på gräsmattorna och inom kort
hade vi vigt äntrat träden och börjat fylla våra fickor
med frukterna av dessa träd på gott och ont, ända
tills polisen kom och vi hasade ned utan tankar på
byxornas eller händernas repor. Sedan gällde det att
springa för livet och det kunde vi, fast vi egentligen
borde ha fått stelkramp vid konstaplarnas förbannelser.

Emellertid tappade en av oss sin mössa med
klassmärke på och namn i. Fallet resulterade i C i seder.
Detta var ju förskräckligt och vi avhöllo oss från
parken under återstoden av säsongen, överlämnande
åt våra energiska medtävlare på brottets bana,
folkskolepojkarna, att ensamma representera laglösheten
och reaktionen mot ett osympatiskt samhälle och dess
brutala hantlangare. Under vår abstinenstid hände
emellertid något. En <sp>kalv</sp> = folkskolepojke (vi kallades
<sp>getter</sp>) hade blivit överraskad sittande och plockande
äpplen i toppen på ett högt träd och trots förfärliga
hotelser av en konstapel vägrat gå ned. Han kände sig
säkrare däruppe än på fast mark. Konstapeln, som
tydligen ej varit med vid uppfinningen av vårt enklaste
sprängämne, fann det förenligt med sin värdighet att
klättra upp i trädet för att infånga den lille syndaren.
Pojken satt lugn, konstapeln närmade sig under åkallan
av makterna, situationen tillspetsade sig, pojken satt
fortfarande lugn. Plötsligt gick stammen av — helt
långsamt på grund av dess seghet — konstapeln höll
sig krampaktigt fast i sin gren. Men toppen där den
illfundige brottslingen satt, nådde först marken, och i
nästa sekund befann sig konstapeln ensam i ett
virrvarr av grenar, medan pojkens snabba flykt
omöjliggjorde ett effektivt förföljande.

Denna för oss osedvanligt tillfredsställande och med
jubel hälsade historia var en längre tid samtalsämnet
i våra intresserade kretsar.

Tiden gick, vintern kom och försvann och vi kastade
oss in i vårens och sommarens ljuvligheter för att
träffas igen när hösten började ge oss förhoppningar
om nya skördar av paradisäpplen. Vi åto dem
naturligtvis också med förtjusning långt innan de mognat, ty
vilken kart har icke belagt en pojkes gom med vällust?

Men jag hade en kamrat, en underlig excentrisk
pojke, vars levnadshistoria i och för sig vore något
att berätta. Vi umgingos egentligen inte, ty han var
alldeles för fin för mig. Tillhörande en av landets
yngsta men icke dess mindre mest degenererade adliga
ätter och blivande arvtagare till stora förmögenheter
höll han sig mycket på sin kant vis à vis oss
borgerliga. Hans vanor voro icke våra och vi betraktade
honom med en viss misstro, kanske parad med
avundsjuka över hans fina kläder och över hans
aristokratiska och högst ogenerade uppträdande. Ty han
tycktes alltid befinna sig i en salong, fast Gud skall
veta att varken klassrummen eller korridorerna buro
salongens prägel. Vi betraktade lärarna som våra
naturliga fiender — detta i de lägre klasserna — men
han behandlade dem som luft eller på sin höjd som
gamla stofiler, vilka en missriktad samhällsordning
tvang honom umgås med, visserligen ytligt, men
tillräckligt intensivt ändå för att han skulle känna
situationen dégoutant. Han förflyttades snart, på vilka
grunder vet jag ej riktigt, men jag anar det, till andra
läroverk, blev student och officer vid ett
rangregemente, blev en utmärkt dekoratör och arrangör av
teaterupptåg och andra fester, uppträdde som
danskomiker i högre kretsar, dog vid unga år, och få
minnas honom nu — antar jag.

Denne kamrat brukade besöka mig för att få hjälp
med latinet. Vid ett sådant tillfälle råkade jag berätta
historien om »kalven» och poliskonstapeln, och jag
framställde ett i mitt tycke mycket klokt förslag. Vi
borde göra en mannekäng i form av en skolpojke och
placera den i toppen på en paradisapel. Vi skulle
sedan göra buller, polisen skulle komma och vi skulle
ur något jämförelsevis säkert bakhåll iakttaga
konstapelns sätt att uppföra sig mot denna mannekäng.
Det skulle bli en högtidsstund.

Men jag hade inga kläder att avstå. Visserligen
behövdes det inte vara så mycket eller så noga, ty
vår skapelse skulle ju bara verka silhuett mot
natthimmeln, men jag hade i alla händelser inget att
avstå. Hade han??

Han blev full av entusiasm för idén. Visst hade
han kläder — å, i massa! Och mannekängen skulle
inte göras slarvigt, utan tvärtom. Han hade allt
material, till och med en gipsbyst som skulle passa,
bara jag ville måla kinderna och läpparna och ögonen
på den. Och vi måste göra den genast nu i kväll.

Det var en uppgift och vi ilade hem till
kamratens eleganta bostad. Kläder kommo fram i massa.
Med konstförfarna händer sydde han en säck av ett
lakan med särskilda påsar för armar och ben. Denna
säck fylldes med tagel ur en madrass, som han 
generöst offrade för det i sann mening humanitära
ändamålet, gipshuvudet fastbands, skjorta med krage,
halsduk och manschetter krängdes över belätet, vilket
därpå fullständigt toaletterades med rock, väst, byxor,
skor och skolmössa (6:1). Resultatet vart en
apolloniskt skön skolgosse med dödens vithet över sina
drag. Min kamrat plockade fram några sminkstänger
(från teaterföreställningarna i hans familj), men jag
lyckades avstyra bemålningen, ty enligt mitt
förmenande skulle poliskonstapeln bli räddare för ett med
dödens vithet stämplat ansikte än för en rosenkindad
»get» — enface! Jag fick rätt.

Kvällens mörker hade spritt sig över staden.
Min kamrats gårdskarl fick ett par kronor och var
strax benägen att på en dragkärra frakta den
nygjorda ynglingen till parken. Det var riktigt
höstväder med blåst och tunga moln, som endast sällan
släppte igenom en glimt av luften. Ingen konstapel
mötte vi. Parken låg öde och dyster. Vi avtäckte
mannekängen, under vilkens armar vi bundit ett starkt
och långt snöre och jag klättrade upp i den högsta
paradisapeln, halade upp och band fast äppeltjuven
så högt upp jag nådde och hasade mig ned.

Så gällde det att väcka polisens uppmärksamhet.
Med förenade ansträngningar gjorde vi så mycket
väsen vi kunde genom att ruska på grenarna och
simulera en lyckad äppelskörd genom uppmuntrande
och ogenerade samspråk.

Efter många och långa ansträngningar belönades
våra mödor med framgång.

Plötsligt hördes snabba steg. En konstapel
närmade sig under förskräckliga svordomar, ty Conan
Doyle hade ännu inte fästat rättvisans uppmärksamhet
på nödvändigheten av detektiv- och spaningsegenskaper
hos sbirrerna. Vi dolde oss skyndsamt och försiktigt
så gott sig göra lät i närmaste buskage.

Det dröjde icke länge förrän konstapeln upptäckt
brottslingen däruppe och uppmanade honom — icke
som Frälsaren gjorde med Zakeus, utan under
användande av invektiver för osminkade att här
upprepas — att snarligen stiga ned. Men döv för allt
satt den förhärdade sällen kvar i sin topp av det
mångstämmiga trädet, detsamma där rättvisan förra
hösten så grundligt misslyckats. Varnad av olyckan
stannade konstapeln försiktigtvis på marken
fördubblande styrkan av passion i övertalningssätt och även
för en omyndig samhällsmedlem förkrossande tillmälen.
Men den olycklige vettvillingen satt av helt naturliga
skäl kvar till synes (och även realiter) oberörd av allt.

Den ursinnige konstapeln började skaka på
stammen, som vajade som ett rö under inflytande av hans
under övermannande av fyllbultar och slagskämpar
utvecklade muskulatur. Jag hade emellertid bundit fast
äppeltjuven ganska stadigt och det dröjde länge innan
ruskningarna kröntes med framgång. Men plötsligt
lossnade snöret och tjuven lossnade, gjorde en
överhalning, däckade ned i den hårt tillstampade
sandgången och blev liggande orörlig. Han hade fallit på
huvudet och brutit nacken.

Sällan har en människa sett så död ut som denna
mannekäng. Själva ansiktet var helt, men
bakhuvudets gips, som i dunklet lätt kunde uppfattas som
hjärnmassa, var i småsmulor under den ännu
kvarsittande mössan. Med likblekt ansikte stirrade den
förolyckade upp mot himlen och liksom nedkallade
dess förbannelse över mördaren.

Men jag har sällan sett en så överraskad
konstapel. Han blev tyst som en logvägg, stod orörlig
och stirrade på resultatet av sin besinningslösa
handling. Detta var dråp i hastigt mod! Antagligen flögo
tankar på en förstörd karriär genom hans förvirrade
hjärna. Om det inte var dråp så var det i alla
händelser ett på grund av grovt oförstånd i ämbetet
vållande till annans död. Vad vet jag för resten vad
konstapeln tänkte? Men med ens tycktes han ha fattat
sitt beslut. Med smygande steg avlägsnade han sig
utan att taga vidare notis om liket.

På lätta fötter ilade vi hem och min kamrat
förmådde mot lämplig ersättning gårdskarlen att
avhämta mannekängen i vårt sällskap, vilket lyckades
utmärkt i den allt mera mörknande höstnatten.
Belätet ställdes i en garderob tills vidare.

Men dagen därpå spred sig från en viss
mjölkaffär icke långt från min kamrats bostad ett rykte
att en förskräcklig händelse timat under natten. En
pojke hade med spräckt huvudskål hittats under en
paradisapel i järnvägsparken och svävade nu mellan
liv och död med föga hopp om tillfrisknande. Polisen
visste intet om händelsen. Men var hade
vederbörande konstapel befunnit sig under natten?
Vederbörande hade reglementsenllgt gått sitt pass men inte
sett något och icke hört den uppståndelse som följt
på den hemska upptäckten. Ja polisen! Den var sig
lik i alla väder. Pojken, som av kläderna att döma
tillhörde någon mycket välburgen familj, hade hittats
av en kamrat som efter fåfänga rop på polis själv
tagit saken om hand, anskaffat en kärra och fört den
halvt döende hem. Man höll på med undersökningar
om saken, men ville på grund av föräldrarnas höga
samhällsställning inte uppge deras namn förrän klarhet
vunnits etc.

Hur allt detta ordnades med polisen vet jag icke.
Vi voro för små för att förstå dylika ting, men ryktet
löpte med käringpost och tog vidunderliga
dimensioner, tills det slutligen avstannade och löpte ut i
sanden.

Emellertid blevo paradisäpplena allt mognare och
klarare och vi gjorde allt oftare plundringståg till
parken utan att någon gång infångas av polisen som
satt extra vakt där. Ty vi lärde oss en vaksamhet
och en försiktighet som skulle ha klätt konstaplarna
bättre än oss. Vi smögo som indianer och ställde ut
vakter som med örat mot marken avlyssnade och
inrapporterade de fruktades annalkande. Vi gingo
Drottninggatan upp och ned under
eftermiddagspromenaden och matade våra älskade med paradisäpplen.
Ty icke ens deras smak var ännu tillräckligt
kultiverad.

Men en dag påminte vi oss, ovannämnde kamrat
och jag, vår mannekäng, som stod sorgset dammig
och oanvänd i sin garderob, och vi beslöto att ännu
en gång låta honom spela en roll i polisens
känslovärld. En mörk natt förflyttade vi honom på samma
sätt som sist ned till järnvägsparken. På samma sätt
klättrade jag upp och skulle just börja binda fast
honom, då kamraten viskade att polisen kom. Jag
dalade ned ur trädet sedan jag slagit snöret ett par
gånger om en avbruten gren och lade benen på 
ryggen. Där hängde eländet och dinglade hemskt fram
och tillbaka.

Vi undkommo som vanligt.

Dagen därpå fick min kamrat i klassen besök av
polisen, ty i mannekängens mössa stodo ett par
bokstäver med en friherrlig krona över. Han hade med
vanlig flotthet glömt eller inte brytt sig om att
avlägsna dessa graverande indicier. Han blev inkallad
i lärarrummet. Om några minuter fick även jag bud
att infinna mig där. Vi erkände naturligtvis genast.
Under förhöret blev det så småningom rast och alla
lärarna infunno sig.

Då fick min kamrat tillfälle att utveckla sina
dramatiska egenskaper. Han beskrev fullkomligt
sanningsenligt hur det hela tillgått. Men då han kom till det
viktigaste ögonblicket, det då konstapeln trodde sig
vara mördare och smet från hela tillställningen,
förändrades med ens de båda polismännens förut hotande
hållning. Det var vi som triumferade, då vi båda
underströko det orättfärdiga i den passhavandes
tillvägagångssätt. Den ene konstapelns hy förvandlades, ty
det var just han som haft passet den minnesvärda
dagen.

Men den stränge och rättvise rektorn, som vi alla
älskade, bjöd oss gå ut en stund i korridoren. Vi
gjorde så och om 5 minuter kommo de två
konstaplarna som ofantligt slokörade missgärningsmän ut och
lommade av. Deras blickar på oss voro minst av allt
välvilliga och min medbrottsling påstod sig tydligt
höra hur det gnisslade i deras tänder och knakade
i deras knogar. Vi kallades in igen.

Resultatet blev lindrigt för oss: B i seder, ty
konstaplarna hade bett för oss och försäkrade sig ha
uppfattat det hela bara som ett lustigt, ehuru olagligt
skämt. Då vi efter ett allvarligt förmaningstal av rektor
tillätos avlägsna oss och stängt dörren bakom oss,
brast ett »outsläckeligt» homeriskt skratt löst i
lärarrummet. Vi hörde länge hur det skakade i fönster
och dörrar därinne, ty vi gjorde oss icke bråttom in i
klassen.

På kvällen kom en konstapel hem till min kamrat
med mannekängen. Men han ville inte ha den. — Ni
kan ju ge den åt era barn eller sälja den, sade han.
Vilket inbringade honom en tacksam och djup
bugning av den naiva budbäraren.

Men jag hemsökte aldrig mera järnvägsparken för
att plocka paradisäpplen. Kamraten hade aldrig tyckt
om dem, ty sådana användes aldrig i hans familj, vilken
saknade varje tillstymmelse till <sp>goûtdebourgeois</sp>.

Det var synd att han dog, för övrigt. Hade han fått
bli skådespelare, hade han levat än.
</chapter>
<chapter name="arpentier">
<h2><small>CARPENTIER.</small></h2>

Genom en skickligt iscensatt bluff äro vi kapitalt
lurade på Carpentier, ty vi ha inte fått se honom
boxa ordentligt. Teater ha vi nog av ändå. Hans
uppträdande var ungefär som då man ser en
operasångare på film — precis samma behållning, varken
mer eller mindre, för den som är intressad av
boxning.

Gudbevars, den unge mannen ser trevlig och
gentlemanlike ut och hans kropp är vacker och tränad
om man frånräknar det faktum att han härför korta ben.
Hans ansikte är nästan prästerligt, abbéaktigt, till och
med en smula feminint. En av mina kamrater på
cirkusuppvisningen försäkrade att han haft en piga
som liknade honom på pricken. Jag är övertygad om
att han kan slåss — till och med i konstnärligt hög
grad — och att han söker sin like på området. Den
stackars fan han slog på måtte väl få hyggligt betalt
för att han tog emot stryk på det där sättet.

Men all spänning, - allt verkligt intresse under de
fyra ronderna med den arma Lenears, voro uteslutna.
Demonstrationen av »Systemet» var ju intressant nog,
men dess egenskap av teater tog bort det liv jag
sökte, hur utmärkt båda de uppträdande än spelade.

Däremot voro förmatcherna verkligt intressanta.

Fransmannen Pionnier slog i fjärde ronden ut tysken
Koch. Dansken Holberg besegrade dansken Hansen
och fransmannen Nilles segrade på poäng över
norrmannen Espen. Största behållningen fick jag av Nilles
—Espen. Det var smockan — ihärdigt, kunnigt och
allvarsamt, fast det för ofta blev <sp>clinch</sp>. Båda
fransmännen uppträdde mycket sympatiskt i det vanskliga
yrket, som verkligen kräver gentlemannaskap om det
inte skall bli fult.

*

Jaha, nu har Stockholm fått se Carpentier och
fått tillfälle att visa utmärkta prov på sin älskliga
masspsykos. Folkträngsel, poliskordonger, skrän,
fjolliga fruntimmer, till och med mödrar som utsatte sina
barn för risken att bli ihjälklämda. Och sådana skola
ha rösträtt!!! Tillåt mig utropa ett ljungande <b>fy!</b>
— för att inte tillägga <sp>fan!</sp>

Carpentier fick naturligtvis en massa kärleksbrev.
Nåja, det förvånar mig inte. Men varför importera
vackra karlar, då inan har mig att se på!

Inte röra, små fjollor!!
</chapter>
<chapter name="Praktik">
<h2><small>PRAKTIK.</small></h2>

Häromdagen stegade pråmskeppar Adrian
Söderbom från Harön in i mitt kök med några smågäddor
som present, ty han visste att han skulle få kaffekask.
Hans egentliga ärende var Ålandsfrågan. Han hade
fått i sitt huvud att det är jag som bestämmer dess
utgång och jag hade mycket besvär med att övertyga
honom att jag uteslutande sysslar med andliga ting.
Jag bjöd in honom i min salong, placerade honom på
mitt av Knud Rasmussen undfångna
myskoxvinterskinn, serverade kaffet och det hembrända, satte en
Henry Clay i hans snusiga tandklavér och önskade
honom god fortsättning.

— Engström, sade han, dom säjer att Engström
köper tosiga historier och betalar för dom också. D'ä
dumt! Inte ska han betala för tosiga historier. Men
för dom sanna historierna ska han betala. För dä
finns inte mycke sanning kvar i världen efter kriget.
Men nu ska jag berätta en sann historia. Mågen min,
Mattson, han vet, kom och hälsade på släktingar nere
i Sörmland, som tjänte på en stor herrgård. Han
kom dit sent på kvällen och det lyste överallt,
maskinerna gick och allihop var i fullt arbete. Han gick
in och talte med folket och frågade: — Va faen
arbetar I för? I har välan 8-timmars arbetsdag? sa
han. — Nää, 8-timmarsdagen gäller inte för
lantbruksbefolkningen, sa dom, men de kan hända att dä
blir strejk, och då måste vi gå mä, sa dom. D'ä
därför vi arbetar, för när strejken börjar, så ska välan
dä mästa va undangjort, sa dom.

D'ä välan en bra historia och inte sånt där
tokstolleri som Engström håller på med och skojar med
oss skärgårdsbor?

—	Det är en bra historia, Söderbom, sade jag.
Men att dom arbetade så där, berodde väl på att
patron var en hygglig karl.

—	Tacka faen för dä, Engström! Men varför är
inte alla arbetsgivare hyggliga? <sp>D'ä därför att di
inte har nån praktik.</sp> Vet Engström va praktik ä?
Nänä, nänä — praktik, dä te å förstå sej på sej själv.
Förstår en sej på sej själv, så förstår en sej på sina
arbetare. Jag vet väl, när jag seglade hur dä var!
Jag gav varenda man det han skulle ha och var han
inte nöjd med det så fick han på käften. Men
rättvis var jag! Inte en enda karl rymde under de 30 år
jag seglade, utom en tosig finnkoliks förstås, som kom
full ombord och kastade en kniv efter mej. Jag klådde
honom så han tyckte det var bäst att rymma, för han
visste att han hade kommit på cellerna om han hade
stannat kvar. Sir Engström, han hade inte praktik,
men det hade jag. Nej, Engström, <sp>d'ä praktiken</sp> allt
kommer an på. Som för exempel mågen min berättade
om en sån där krigspatron oppe i Närke, en sån där
gulasch di kallar, som hade förtjänat pengar som gräs
på jävelskap och köfft sej en flygmaskin — jag tror
att han för resten köffte den där maskinen, som kapten
Sundstedt eller Sundquist eller va faen han hette,
hadde hatt. Den där patronen brukade säja: —
Automobil har jag förut å motorbåt, å nu så har jag
en flygmaskin mä, så nu struntar jag i va vägalag
dä ä! Men jag tror att den patronen inte har
<sp>praktik</sp>. Va faen vet han om flygmaskiner? Inte ett
kofén!

Nehej — nää — just <sp>praktik</sp> ska en ha. Jag
tror nog att Engström har praktik i fråga om
tokstollerier och dåraktighet — ja ursäkta gubben, som
säjer som dä ä — men jag undrar just om inte
Engström ä som den där prästen som skulle resa med en
ostindiefarare. Han bad i sin kyrka innan han reste,
att han skulle få stillt på sjön. Då satt där en
sjöman på läktarn, och han reste sej opp och sa: — Dä
blir en lång rodd dä, pastorn, sa han. Si präster har
aldrig förstått sjömansaffärder. Dom tror att det hjälper
med bön och åkallan när det blåser tolvtumsspik och
elva helsiken i luften. Nä si då måste en arbeta —
och jag tror vår herre tycker bättre om det än om
böner. Si den där sjömannen på läktarn, han hade
<sp>praktik</sp>. Förstår Engström nu, vad jag menar med
praktik?

—	Jag tror att jag begynner förstå!

—	D'ä bra dä, Engström! Men d'ä bäst att jag
går, för dä här börjar liksom stiga åt huvet. Men
roligt är det i alla fall. Jag säger som Agust
Mattson, som gick in vid frälsningsarmén, han var
tullvaktmästare för rexten. Han gick och fick
lungflammation och doktorn ordinerade toddy åt'en. Han sa:
Aldrig hade jag trott att en kunde ha'et så bra så
en kunde va frälst å full på en gång! Men tror inte
Engström att han blev salig ändå? Jaja så säkert ä
dä inte. D'ä så många som ska in i himmelriket så
dä blir väl köbildning, å alla får väl inte plass.
Precis som skeppar Halldin på ångslupen Amanda
sa te passagerarna som ville ombord: — I behöver
inte å trängs, för I kommer inte mä alla ändån!
Ajöss, Engström!
</chapter>

<chapter name="Chemin des Dames">
<img></img>
<h2><small>CHEMIN DES DAMES.</small></h2>
<table o>
<td c>Från en frontresa i Frankrike.
</table>

Chemin des Dames kallas helt galghumoristiskt en
del av det förstörda departementet Aisne söder om
Laon, dess huvudort. Jag trodde först att det var en
väg, men Gud bevare oss för sådana vägar.

Alltnog — vi kommo från eländet i Reims, där
vi inspekterat arbetet med katedralens iståndsättande.
Vi bodde på det nödtorftigt reparerade hôtel
Continental, där vi åto i en matsal vars väggar voro
översållade med hål efter granatskärvor. Det fanns för
övrigt ingen oskadad byggnad i staden. Av dess 14,000
hus kunde efter bombardemanget endast ett sextiotal
bebos. Reims är en ruinstad. Herkulanum och
Pompeji verka nybyggda emot Reims. Det finns en karta
över bombarderingen av katedralkvarteret, på vilken

nedslagen äro markerade med svarta prickar. Men
de projektiler som träffat själva katedralen voro för
talrika för att kunna markeras.

Man bor i baracker, provisoriska kyffen och
inrättar sig så gott man kan. Först göras naturligtvis
krogarna i ordning. Jag var inne på en dylik för att
dricka en <sp>calvados</sp>. Värden som serverade kunde
knappast tala för heshet. Han hade varit ute för en
gasbomb och med nöd fått behålla livet. Han
berättade att i rummet innanför förut hade varit biljard.
Nu såg man intet spår vare sig av rummet eller
biljarden, bara ett stenrös. När de första bomberna
kommo, stod han och spelade carambole med ett par
gäster. Läget var ovanligt svårt och diskuterades länge
och ivrigt, men stöten syntes omöjlig. Mitt under
resonemanget kom en granat ned genom taket utan
att explodera. Den träffade biljarden och bollen som
var i tur. Stöten lyckades. — Men det skall också
vara en bomb som skall kunna göra en så svår stöt.
Han skrattade gemytligt och accepterade då jag bjöd
honom ett glas av hans likör.

Efter att på en fruktansvärd kinematograf ha åskådat
ett om möjligt fruktansvärdare amerikanskt drama
somnade vi i utmärkta sängar i något skamfilade men
hjälpligt iordningställda rum, frukosterade förstklassigt
och satte oss i bilen med kurs på Berry-au-Bac. Vägen
tröstlöst rak hela den bortåt två mil långa sträckan.
Förstörda alléer, taggtråd över oändliga fält, rostande
ammunitionsupplag och kanoner, förödelsens styggelse.
Berry-au-Bac, en fordom blomstrande by är nu en
ruinhög. Här börjar Chemin des Dames och här
börja slagfälten, där jorden ej fått vila under 4 långa
fruktansvärda år, ty i dessa trakter har man oavbrutet
varit aktiv på båda fronterna. Vid avtagsvägen till
Craonne voro en mängd baracker uppförda åt kulis,
som arbeta med vägarna, som äro dåliga och gropiga
efter års granatregn och minering. Men vår värd för
sin Renault med mästarhand.

Här är det för övrigt inte lätt att ta sig fram,
ty rätt som det är mötes man av ett plakat med ett
tydligt och avskräckande DANGER (fara) på, eller
helt enkelt ett förbud att fortsätta. Då måste man
vända och försöka ta av på en annan väg.
Kyrkogårdar och taggtråd, taggtråd och kyrkogårdar.
Franska, tyska, engelska, amerikanska, australiska
kyrkogårdar. Här måste ha stått förfärliga strider.

Vid Craonne börjar trakten bli kuperad. Här
stannade vi en stund och betraktade det som varit Craonne,
studerade resterna efter det tyska fånglägret,
kyrkogården på platån, drucko ljumt vin i ett nyuppfört
skjul, skrämde upp rapphöns — vilka just nu börja
komma tillbaka för att se om de kunna leva av bara
vallmo — fortsatte till den lilla sönderskjutna byn
Craonnelle, som fotograferades, och började sedan
irra omkring med vår bil på villsamma och
folktomma vägar. Vi kommo så långt söderut som till
byn Beaurieux, då vi funno att vi måste norrut, ty
vår avsikt var att äta vår sentima middag i Lille,
till vilket redan fågelvägen var åtminstone 120 km.
Här började riktiga smålandsbackar, men bilen tar
dem med glans. Här är vackert men trasigt. Vi gissa
oss till vad de flesta byarna heta, ty ingen människa
se vi till. De arbetsdugliga äro naturligtvis ute på
fälten, som de under så många år ej fått odla. Här
har man i brist på bostäder tagit de stridandes
underjordiska boningar i besittning, där man ej hunnit eller
kunnat reparera de sönderskjutna husen. Vi gingo
igenom en sådan soldatstad och hälsade på de nya
invånarna. — Nog reder man sig, men luften är så
dålig. Och det är nästan omöjligt att få bort lössen
och lopporna. Men det ryker gemytligt ur de smala
plåtskorstenarna och luktar god mat från dörrhålen.

Slutligen insågo vi att vi med detta irrande liv
icke skulle hinna till Lille före nattens inbrott. Vi
hade traverserat åtminstone en kvadratmil i olika
riktningar. Vi hade sett det förstörda sockerbruket i
Cerny-en-Laonnois, vi hade varit i byarna Oulches,
Vendresse-Troyon och Paissy och antingen inte träffat
någon hemma eller också fått oriktiga upplysningar
— alldeles som på bondlandet i Sverige. Men då vi
passerade en alldeles förfärligt söndrig by, där vi
tvivlade att någon kunde ha sitt hemvist, sågo vi
plötsligt en skylt på ett hus som såg tämligen
beboeligt ut. Och på skylten stod i snobbiga stilar

<img>HÔTEL <small>DU CHEMIN DES</small> DAMES
<small>PATISSERIE</small> CAFÉ <small>BOULANGERIE</small>
RESTAURANT
<big>PAUL COËTTE</big></img>

Vi stannade bilen utanför detta ståtliga
etablissemang fast beslutna att äta vår middag, eller vad man
skall kalla det, där. Ty stället verkade oas i öknen

och dess namn bevisade, att värden var en praktisk
karl som begagnade sig av konjunkturerna. Vi gingo
in i kafét som var rent och snyggt fast ytterligt
enkelt. Väggarna voro nästan färdiga efter
bombardemanget. Fru Coëtte var älskvärdheten själv och
lovade att åtminstone söka stilla vår hunger. Men
hit kom folk så ytterligt sällan och färskt stod
naturligtvis inte att uppbringa. Men hon hade gott vin
som hon lyckats gömma undan tyskarna och ägg
hade hon — hon visade på en hönsflbck som kacklade
bland gårdens ruinhögar.

En 5-års flickunge hängde henne i kjolarna,
medan hon dukade bordet — d. v. s. utan duk, men
vi fingo grova rena handdukar som servetter och
tallrikar som man kunde ha spräckt skallar med.
Hon hade pratkvarnen i ordning, den goda madame
Coëtte och samtalet rörde sig naturligtvis uteslutande
om de onda dagarna, först då tyskarna hade byn och
sedan under bombardemanget, då familjen, ja inte
Coëtte, för han var naturligtvis ute och slogs, bodde
i källaren, och där föddes den här flickan mitt under
de värsta knallarna — men inte en dag för tidigt,
vous savez, messiédames! Fast nog hade hon varit
litet rädd ibland att det skulle bli något fel med
barnet. Coëtte hade haft diversehandel och
matvaruaffär, då kriget bröt ut, och en tysk avdelning
besatte byn och kaptenen bodde hos Coëttes, för där
fanns åtminstone mat och god mat, messiédames!
Tyskarna var mycket hyggliga för resten, för att vara
boches, åtminstone så länge kaptenen bodde i huset,
men efteråt var det si och så med det, och hade hon
inte räddat en del mat på ett ställe dit de inte hittade,
så hade man nog fått svälta ihjäl, särskilt rädd var
hon att mormor skulle magra, ty det skulle hon då inte
ha tålt vid. Och så nickade hon och skrattade åt en
oformligt fet gumma som just rullade in genom dörren
och presenterades som grand'mère.

Jag går ut på gården för att se om där finnes
något av intresse att teckna. De franska
bondgårdarna kunna vara mycket pittoreska, men den här är
för söndrig för att vara intressant. Två väldiga
fullträffar hade fullständigt demolerat ladugården och ett
annat ekonomihus. En 12 års pojke gick och rotade
bland spillrorna.

—	Nå hur kände du det under bombardemanget?

—	Å, det var förskräckligt. Två av hans
skolkamrater dödades en gång av samma granat. Och 28
man från byn hade stupat under kriget. Det är mycket
på 200 invånare, tillade han lillgammalt.

—	Nå men var du inte rädd? Grät du inte?

—	Nenni-da!

—	Inte en enda gång?

Han mätte mig med ögonen från huvud till fot och
sade: — Je n'ai pas l'envie de devenir la fable de tout
le village! (Jag vill inte bli en visa i hela byn!)

Så skall det låta!

Men man ropar att middagen är färdig. Den blev
festlig och visade att madame Coëtte lyckats gömma
undan en hel del godsaker för tyskarna. Den blev helt
enkelt storståtlig för att vara i <sp>un pays dévasté</sp>.
Den bestod av smör, bröd, salade de laitue och
<sp>vieux marc</sp>, en förstklassig nubbe, langouste,
tonfisk, härlig skinkomelett och mirabeller, allt nedsköljt
med ypperligt vitt vin, dammig flaska, d'avant la
guerre! och efteråt kaffe med en triple sec för gudar
och gudinnor.

Vi skiljas med saknad från madame Coëtte och
fortsätta resan, sedan vi fått veta àtt byn hette Moulins,
ty det hade funnits en kvarn vid bäcken som rinner
förbi, en biflod till Aisne. Dessutom fingo vi goda
desseiner om vägen ut till stora landsvägen, rue
nationale. Kanske skulle vi ändå kunna hinna, om inte till
Lille, så åtminstone till Cambrai, som var nog helt att
kunna ligga i över en natt.

Vi närma oss slutet på det som kallas Chemin
des Dames. Och här vid vägen till Laon finns knappt
sten på sten kvar. Vi fara igenom ett landskap av
stubbar, skyttegravar, taggtråd och väldiga
kyrkogårdar. Här och där står en tank i terrängen och
andra underliga krigsmaskiner rosta till skrot i diken
och tranchéer.

Det börjar bli afton, då vi uppför en vacker
serpentinväg slingra in i det tämligen oskadade Laon.

Vi fortsatte utan att stanna, men blevo snart
uppehållna, då vi på vägen hittade en avsvimmad gammal
man, som forslades tillbaka till staden, där han
avlämnades på ett lasarett. Det där tog tid. Och efter
några kilometers forcerad fart på en knagglig gammal
romarväg inträffade vår enda allvarliga <sp>panne</sp>, som
höll oss inneslutna i La Fère några dagar.

Vi började längta efter en <sp>hel</sp> stad med dess
komfort och andra behag.

Och vi voro trötta på kyrkogårdar. Vi funno det
vi sökte i Lille. Men det blir en annan berättelse.


P. S. Jag har träffat flera svenskar som bidragit
till ett eventuellt återuppbyggande av Craonne utan
att kunna uttala detta ord. Till deras tjänst
meddelas att det uttalas <sp>Krann</sp>, liksom Craonnelle
<sp>Krannell</sp> och <sp>Laon Lang</sp>. Dessa ord äro nämligen
undantag från regeln. Likaså uttalas Laonnois <sp>Lannåa</sp>.
</chapter>

<chapter name="Den 14 Juli">
<img><big><b>Den 14 Juli.</b></big></img>

Den till innebörd och förlopp mest demokratiska fest
i hela världen firas i Paris och det övriga Frankrike den
14 juli, årsdagen av angreppet på Bastiljen år 1789.
I somras tog den mer än vanligt uppsluppna former
till följd av segerruset. Människorna voro som
vansinniga och arrangemangen för festen börjades i
ovanligt god tid. Man sjöng, spelade och dansade på gator
och torg flera dagar i förväg, särskilt i landsorten,
medan flaggstängerna restes. Luften bestod av marseljäsen 
och oräkneliga tricolorer.

Jag var på återväg från en resa genom <sp>les pays,
dévantés</sp>, det förstörda Nordfrankrike, och hade
hamnat i det jämförelsevis oskadade <sp>Lille</sp> för att
vila ut ett dygn efter färdens strapatser. Det var
söndagskväll. <sp>Grande Place</sp> var full av skrålande
helgdagsfirare, tiggande invalider, cigarrettstumpsamlare,
kokotter och hyggliga stillsamma borgare som voro 


ute med barn och blomma för att se på ståten. Jag
och mitt ressällskap hade slagit oss ned vid ett bord
på trottoaren utanför det förnämsta kaféet vid torget
för att läska oss med några sejdlar av det utmärkta
ölet. En musikkår spelade marseljäsen. Alla sjöngo
med. Plötsligt kommo några unga eleganta, men halvfulla
herrar förbi. En av dem bar en död katt vid ett
snöre surrat om ena framtassen — ett äkta galliskt
skämt. En ung kvinna rusade fram från ett bord
bredvid oss och skrek i fullt raseri: — Djurplågare! Vilde!
Slaktare! och ville ta katten ifrån den unge mannen.
Han svarade: — Katten är min och han är död!
Hon blev utom sig av ädel indignation och skrek: — Ni
är mogen för schavotten! Därpå svimmade hon.

Musiken hade tystnat, ty musikanterna ville betrakta
uppträdet på närmare håll. Den unge mannen höll
fram katten och demonstrerade hans dödsstelhet. För
resten var katten hans egendom. Det var hans
älsklingskatt och han kunde ej skilja sig från honom!
Upplösning, skratt, marseljäsen. De unga glada herrarna
fortsatte till kaféet bredvid, där någonting i samma
stil utspelades. Ilska, skratt, marseljäsen, allt typisk
fransk feststämning, ty snart är det 14 juli!

Dagen därpå reste vi och passerade ett antal
sönderskjutna städer där man så gott sig göra lät höll på
med dekoreringen för den 14 juli. Ett par mil utanför
Compiègne stod en automobil stilla på vägen. Ett
muntert sällskap med små tricolorer i händerna och
betydligt överförfriskat, omgav den likaledes
överförfriskade chauffören, som, balanserande på klackarna,
rev sig i huvudet med sina svarta fingrar. Vi stannade
vår auto. Hade det hänt något? Var det <sp>panne</sp>?

Ty i Frankrike äro automobilister ytterligt
hjälpsamma mot varandra. I dag dig, i morgon mig, menar
man.

Nej, chauffören, kunde inte begripa vad det var
för fel, men auton var omöjlig att få i gång.

— Har ni bensin?

— Jaha!

— Har ni olja?

— Jaha!

— Har det kommit smuts i spridaren?

— Nehej!

— Ä tändstiften smutsiga?

— Nehej!

— Ä magneten i ordning?

— Jaha!

— Är distributionen smörjig?

— Nej!

— Är avståndet mellan platinaskruvarna för långt
eller för kort?

— C'est ce qu'il faut! Hick!

— Ä ringarna pumpade?

— Jaa då!

— Har ni fyllt på bensin?

Chauffören betraktade oss med ett urfånigt leende,
rusade fram till bensinbehållaren och undersökte den.
Den var snustorr i botten.

Han räckte oss båda händerna, tackade och sade:
— Min herre, det är den 14 juli i morgon, ni förstår!

Vi förstodo och susade därifrån. Bakom oss
uppstämde det glada sällskapet marseljäsen. Ty det var
ju redan så gott som den 14 juli!


Men sådant liv som det var i Paris den 14 juli på
kvällen har jag aldrig sett förut, fast jag upplevat
samma fest åtskilliga gånger där. I Montparnasse
började dansen på gatorna omedelbart efter middagen.
Men centrum för det uppsluppna folklivet är
Montmartre, och dit begåvo vi oss, jag och mitt sällskap.
Ingen auto stod att få och vi måste gå och delvis
tränga oss fram den närmare 5 kilometer långa vägen
från Boulevard du Montparnasse till Boulevard de
Clichy. Gatorna norr om Seinen voro formligen
packade med folk och i varje gathörn, nära på, stod en
musikkår, framför vilken gendarmerna och folket självt
höllo en liten plats öppen där det dansades. Med
mycken möda lyckades vi hålla ihop och tränga oss
fram till Place Blanche och Place Pigalle, där
marknadslivet var i full gång med karuseller, gungor,
cirkusar, brottare, trollkarlar och allt upptänkligt skoj.
Tricolorerna fladdrade, dussintals musikkårer gjorde
sitt bästa att överrösta ljudet av andra öronpinande
oljud. Tusentals visselpipor och ett otal apparater för
frambringande av oljud trakterades av unga och gamla,
män och kvinnor. Serpentiner beskrevo lysande banor
i luften, moln av confetti slungades av beskäftiga händer
och föllo som mångfärgade snöflingor ned över de
av glädje och upphetsning tjutande folkmassorna. Här
var det omöjligt att hålla ihop med sitt
sällskap. Man formligen bars bort av
människoströmmarna. Jag försökte ta reda på kamraterna, men
uppgav till slut företaget som lönlöst och lät mig föras
dit slumpen ville.

Plötsligt stod jag ansikte mot ansikte med min vän
Georges. Jag grep honom under armen, ty i nästa
ögonblick kunde vi ha varit långt borta från
varandra.

Georges är svensk men uppfostrad i Paris och är
typisk fransman både till språk och vanor. Hans sätt
att rådbråka svenska är av storartad effekt.

— Är dy <sp>seul</sp>? frågade han. Eller ’ar du
förlårat din <sp>compagnie</sp>? <sp>Eh bien</sp>, då ’ar dy mig
<sp>en rékompense</sp>. Vi går naturligtvis till <sp>Rat Mort</sp>
— nej, inte ytanför på le trottoir, <sp>pas de ma vie
ce soir</sp>, om dy inte vill sitta i min knä, men det är
otrevlig. Nej, vi går <sp>au premier</sp> och dricker ett
glas champagne. Det är så tråkig med alla dessa
människor!

<sp>Rat Mort</sp>, den bekanta danslokalen låg alldeles
i närheten. Trots detta var det ett allvarsamt
företag att tränga sig dit, men Georges är stark. Han
plöjde väg som en <sp>tank</sp> genom människohopen.

Där uppe i danssalongen var det trist och nästan
öde. En ensam zigenare i röd frack spelade för några
stycken urvattnade demimonder och deras mycket unga
och till synes gröna kavaljerer, ett par vaktmästare
gäspade ogenerat och en av dem serverade oss slött
vår champagne.

— ’Är är fridfyll, sade Georges, men så ’<sp>orriblement</sp> 
tråkig! Tycker dy inte? Vi går till ’allarna,
tycker dy inte?

Hallarna ligga långt från Rat Mort.

— Jo, jag tycker, sade jag, men det blir ett helsikes
göra att ta sig dit.

— <sp>Pas de danger!</sp> ’åll dy mig i min ’<sp>abit,
allez derrière</sp> och ’åll fast, det blir inte tråkig,
<sp>hein? Garçon, dites donc! Le vin est chaud,</sp> 
<sp>tout le monde est ennuyeux, adieu
l'espérence! Voilà pour vous! Salut!</sp>

Åter döko vi ned i den kokande människogrytan
på trottoaren, trängde oss utmed husväggarna på
bulevarden, veko in på Rue de Dunkerque och kommo
badande i svett fram till Gare de l'Est. Sedan gick
det bättre nedåt bulevarderna Strassbourg och
Sebastopol. Klockan var omkring 4 på morgonen då vi
hunno fram till hallarna. Här började trängseln igen.
Men här kände vi oss hemma. Under åratal ha Hallarna,
deras befolkning och liv varit föremål för mina studier
och Georges var här som en fisk i vattnet.

Men inte är här nu som förr i världen, då det
fanns verkliga apacher i källarhålorna. De gamla 
<sp>caveauerna</sp> äro nästan en saga. Men för 25 år sedan
var här liv och rörelse och äventyr. Å, jag minns en
natt för ungefär så länge sedan. Jag satt med en
kamrat och drack dåligt vin i ett av de skumma
sprit- och rökdoftande gallerierna, då ett revolverskott ljöd
i närheten. De flesta gästerna rusade ditåt. Endast
vi och den jättelike garçonen stannade kvar i rummet.

— Vad var det? frågade vi. Han ryckte på axlarna.
— Vi få väl se när polisen kommer!

Plötsligt kom en individ med apachemössa, röd
långhalsduk, och svarta sammetskläder, fram till vårt bord.
Han var betydligt påstruken. Han fixerade oss en
halv sekund, tog så fram en revolver ur vardera
byxfickan, lade dem på bordet framför oss och fixerade
oss ånyo. Men vi rökte honom ogenerat i ansiktet.
Då spände han långsamt och omständigt av sig en
stålspiral, ett fruktansvärt vapen, som han bar om 
livet, slog den i bordet framför oss och beredde sig
att slå sig ner.
<img></img>
I samma ögonblick kom polisen, två handfasta
gendarmer, från det håll revolverskottet hörts. Apachen
var tydligen känd, ty han steg upp, stoppade ned
revolvrarna och band spiralen om livet, talade och
sade: — Ja, det var jag som sköt i spegeln. Men
jag är stupfull, <sp>soûl comme une bourrique!
</sp>

Och fridfullt avlägsnade han sig mellan de båda
konstaplarna.

— Den där bråkar alltid och söker skrämma folk,
sade garçonen. Men det är intet ont i kräket!

Från en liten krog ljöd musik. Man kunde knappast
urskilja folket där inne. Tobaksrök och matångor
strömmade oss till mötes i dörröppningen. Gästerna voro

uteslutande arbetare i Hallarna. De väntade vid ett
mål mat och sin flaska vin att morgonens arbete skulle
börja. I natt hade ingen av dem sovit, ty det var
ju 14 julinatt. Vem sover då? Man lämnade oss
beredvilligt plats vid ett bord, vi bjödo på vin och
cigarretter, det blev prat och skämt.

Vid ett bord intill bröto två ungdomar arm. Georges
ropade till dem att de inte bröto ärligt. De kommo
till vårt bord och begärde förklaring.

— Visa dem dy, Albert, ’yr man bryter arm dans
la Suède!

Jag visade dem det och bröt för resten ned dem
båda utan svårighet.

Så småningom hade alla gästernas uppmärksamhet
riktats på oss. Man skrek och hurrade och jag fick
ett tämligen obefogat anseende som atlet. En man
i ett sällskap långt borta i krogen uppmanades av
sina kamrater att bryta med mig. Han kom och med
någon ansträngning lyckades jag besegra honom.
Hurrarop, skrän, mera vin! Vi blevo till slut som
en hel familj. Men de båda först besegrade unga
männen tycktes rådgöra med varandra och de
kringsittande. Plötsligt höjdes ett glädjeskrän och hela
lokalen började tjuta:

— Det är rätt! Utmärkt! Jean–le–Bœuf! Hit med
Jean–le–Bœuf!

Ett par karlar gingo ut och återkommo efter en
kort stund med Jean–le–Bœuf. Hans åsyn fyllde mig
med förfäran. Han var längre än jag, hade tjurnacke,
ett väldigt bröst och armar i proportion. Hans
ankomst hälsades med öronbedövande jubel.


— Bravo, Jean–le–Bœuf! Gå bort och bryt ner
svensken!

Jean–le–Bœuf kavlade upp skjortärmarna, visades
till vårt bord, fick ett glas vin och förklarade sig
beredd att bryta ned hela världen, om det gällde.

<img></img>

Men det hade ju varit en kapital dumhet av mig
att försöka. Jag vägrade alltså och förklarade mig
vara trött efter de föregående segrarna.

— Vill dy inte bryta, så ’ar jag lyst att bryta,
sade Georges och satte sig i ordning. Jag bävade
för Georges öde fast hans armar och bröst voro av
högst aktningsvärd kaliber.

Men i nästa sekund hade Georges brutit ned 
Jean–le–Bœuf. Denne gapade med oförställd beundran eller
rättare förundran på Georges, vilken han på grund av
språket trodde vara en landsman.


En gång till! Gärna!

Fransmannen blev blå i ansiktet, men det hjälpte
inte. Georges lade en seger till den föregående. Det
hade varit dödstyst i lokalen, men nu bröt jublet löst.
Jean–le–Bœuf, den oövervinnlige, hade måst ge sig.
Det var ju själva fan!

Vin över lag! var Georges order. Jean–le–Bœuf
avhånades och gnisslade med tänderna, när han
varnades för att gå hem till sin fru. Han hade ju varit ute
och supit hela natten och därtill fått stryk. Kanske
väntade honom ett kok stryk till hemma!

Men plötsligt reste sig Jean–le–Bœuf beslutsamt
och äskade tystnad.

— Den här herrn är djävulen själv, sade han.
Men är det någon som vet var man skall kunna träffa
Alphonse Rémy så här dags?

— Alphonse Rémy — han håller nog på med att
ta ned sitt tält oppe vid Place Pigalle — eller också
sitter han här bredvid hos madame Simon på Trois
Chattes! Hit med Alphonse Rémy! vrålades det. En
stafett skickades ut och dryckeslaget fortsattes.

Om en halvtimme kom Alphonse Rémy, yrkesatleten,
en jätte med bara väldiga armar och randig trikåskjorta.
För övrigt verkade han hallarbetare, vilket han också
var. Jag bleknade vid tanke på Georges öde. Den
här såg ut att kunna slå ned en mastodont.

— Tänker du verkligen bryta med den där? frågade
jag bävande.

— Jag ’ar brytit ned micke starkare människor,
lugnade mig Georges. Dy skall icke ’ava <sp>peur</sp>. Jag
’ar besegrat mig själv — dy skall icke tro det vara
lätt seger. Den människa är <sp>le plus fort</sp>, som ’ar 

besegrat sig själv. <sp>Mais ce soir ou ce matin
— j'ai la main heureuse. Allons, monsieur
Rémy, vous êtes bien portant? Tant mieux,
allons!</sp>

Monsieur Rémy log ett brett leende, kände på
Georges överarmar, log välvilligt igen och sade: —
Pas mal! Så tömde han ett glas vin i botten och
förklarade sig färdig.

Runt omkring trängdes man, klev upp på bord och
stolar, illtjöt, hurrade och sjöng.

Det blev en kamp, som jag alltid skall minnas. Jag
hade verkligen inte trott att Georges var så säker.
Själv förklarade han sin armstyrka vara en följd av
att han haltar litet. Hans kraft har koncentrerat sig
i armar och skuldror. Monsieur Rémy tog i, så att
ådrorna stodo som blå remmar under pannhuden.
Georges smålog. Det var tydligen hans avsikt att trötta
ut jätten.

Pang! Järnbordets ena ben gick av, flaskor och
glas rullade i golvet. Man gav plats vid nästa bord.
Brytningen började igen. Rémy fick icke Georges arm
att luta över vertikalläget.

—	<sp>Reposez vous, si vous n'en pouvez
plus!</sp> sade Georges välvilligt.

—	<sp>Diable!</sp> svarade Rémy.

Och sakta, sakta lade Georges ned atletens arm,
tills den slappnade med knogarna mot bordskivan.

Jag avstår från att beskriva det fruktansvärda oljud
som följde på Georges seger. Man applåderade, man
stampade, man vrålade och visslade. Jag var orolig
att sinnet skulle rinna till på monsieur Rémy, men
denne sträckte helt lugnt och leende fram sin hand,
tryckte Georges' och sade: — <sp>Mes compliments,
cher confrère!</sp>

—	Hit med champagne! ropade Georges. Men sådan
fanns inte på denna enkla krog, utan monsieur Rémy
erbjöd sig att hämta ett dussin flaskor från en
restaurang i närheten. Det blev en fest med underbara tal
och Georges svarade så att fransmännens hjärtan
svällde av patriotism och den därpå följande
marseljäsen kom taket att lyftas. Sedan Georges upplyst
de närvarande att han icke var fransman utan svensk
och att armbrytning övas i våra skolor, blev jublet
ännu våldsammare. <sp>Vive la Suède!</sp> vrålades det.
Man slog med flaskorna i borden, man söp, man
tryckte våra händer och omfamnade oss.

Men klockan hade blivit mycket. Jag tror att hon
var omkring 9 på morgonen, då vi beslöto oss för
att bryta laget. Flertalet gäster hade för länge sedan
gått till sitt arbete, men törstiga morgonvandrare
avlöste dem och i vår ände av lokalen, där Georges
och monsieur Rémy presiderade, voro klackarna
fortfarande i taket. Jag var trött intill döden och det
var inte utan att Georges också längtade efter vila.
Vi tittade ut på gatan. Den var ännu full av människor
i festrus.

—	Men ta mej tysan jag <sp>går</sp> 'em, försäkrade
Georges. Monsieur Rémy, kan ni skaffa oss en auto?

—	Det blir svårt, men jag skall försöka!

Rémy avlägsnade sig och var borta så länge att vi
trodde honom ha smitit, då han äntligen kom tillbaka
och förklarade att det var alldeles omöjligt förrän
längre fram på förmiddagen.

—	Men jag måste hem, vi måste hem båda! Kan
ni inte skaffa någon annan vehikel, exempelvis en
vanlig skjutkärra, vad som helst för resten?

Rémy skrattade. — Vill ni verkligen åka hem i
skjutkärra, skall jag skaffa en och själv skjuta hem er.

—	Men vi bo ända nere i Quartier Latin!

—	Spelar ingen roll! Det skall bli mig en ära att
skjutsa hem två sådana kamrater i en kålkärra!

Han försvann igen och kom om några ögonblick
tillbaka med en av dessa avlånga kärror utan sidoskydd
med de två hjulen mittpå, vilkas botten består av en
enkel träram överspänd med presenning. De användas
i Hallarna att köra kålhuvuden och andra grönsaker på.

—	Men det blir ett satans liv på gatan när vi komma
med det här ekipaget, försäkrade Rémy.

—	Gör ingenting! Huvudsaken är att vi få vila!

Av den hygglige värden, som inom parentes gjort
sig en god recett under natten, fingo vi köpa massor
av Caporalpaket — trots ransoneringen — och efter
ett sista glas vin med honom Och Rémy placerade
vi oss under de förbipasserandes högljudda gillande
bredvid varandra på kärran. Vi försökte somna men
skrik och skratt bakom oss och på sidorna vittnade
att intresset för vår hemfärd var stort och allmänt.
Vi voro nämligen iförda oklanderligt eleganta
kostymer. Man tog oss tydligen för ett par herrar som
festat litet för mycket och voro oförmögna att ta sig
hem på egen hand. Vi tände var sin cigarrett och åhörde
med jämnmod de mycket ogenerade anmärkningarna
och kvickheterna som haglade över oss. Men
folkströmmen som eskorterade oss växte. Slutligen
började massan sjunga. Vi utdelade av tacksamhet 
cigarretter, vilka mottogos med stormande leverop. Under
tonerna av marseljäsen nalkades vi Pont Neuf. Vår
eskort hade vuxit till minst 100 personer.
<img></img>
På kajen mitt för Rue Dauphine hejdades vi av
en gendarm som fick två paket Caporal och lät oss
på grund av vår trötthet passera, men hejdade 
folkmassan. Det hela upplöstes i skratt och leverop. Rémy
körde oss ända fram till Boulevard Saint Germain.
Sedan ville vi inte längre fast han förklarade sig
beredvillig att köra till våra adresser, som han fått
för det fall att vi somnat under vägen. Vi skildes
åt under försäkringar om ömsesidig högaktning. Rémy
tågade norrut med sin kärra och vi andra förfogade
oss till våra hotell för att sova ut.



Hemma väntade min hustru med ett intresse som
närmade sig oro. Men hon visste ju att det var den
14 juli, då allt förlätes.

Dagen därpå kom Georges till hotellet. Han hade
fått brev från Rémy — ett visitkort, som han ville att
jag skulle lägga till mina samlingar.

På ena sidan stod:
<img><big><b><i>Alphonse Rémy</i></b></big>
<i>31 Rue de la Lancette, Paris XII:e</i>
Angleterre, Belgique, Egypte, Espagne, Italie</img>
Tydligen uppräknas här de länder, där han
uppträtt som atlet. På andra sidan hade han skrivit:

<table o>
<td>»Chers amis
<td>En Souvenir de la promenade en Voiture nouveau
modèle au tour des Halles le 14 juillet 1920
<td r>Amitiés Sincère
<td r>A. Rémy.»
</table>

Den gode atletens piktur och stavning voro ju ej
alldeles oklanderliga, men han var en hedersprick.

—	Georges, sade jag, inte hade jag en aning om
att du är så fruktansvärt stark.

—	<sp>Et ni moi non plus</sp> — inte jag 'eller, svarade
Georges. Men är dy inte 'yngrig och törstig? <sp>On
meurt de soif!</sp> Jag 'ar beställt 

<sp>téléphoniquement en déjeuner</sp> på la Rivière, dy vet, i 'örnet
av Boul Miche och Rue Monsieur le Prince. Kommer
dy? Jag är så 'yngrig och allt är så tråkig. Dy får
god vin och dy slipper bryta arm. Det är tråkig, om dy
inte kommer.

Jag kom.
</chapter>
<chapter name="En Svensk">
<h2><small>EN SVENSK.</small></h2>

— Åja, nog är det litet konstiga förhållanden där
uppe, berättade spetsbergsfararen. Det är inte precis
som att bo på Grand Hôtel och ringa efter kaffe med
dopp om mornarna. Nåja, livet vid kolgruvorna är
ungefär som man lever — eller levde — i Klondyke.
Ett upp och ett i minnet! Det är whisky och akvavit
och vingt-un förstås, ena dagen är man rik och andra
dagen fattig som en lus på en flintskalle. Men det
är liv i luckan, det kan ni ge er fan på — särskilt
när det kommer någon båt med flickor i. Då steppas
det och det blir si och så med gruvdriften. Och det
är som om flickorna skulle bli tokigare ju längre
nordpå de kommer — så det får man inte klaga på!

Men det var egentligen inte det jag skulle tala
om — vi började ju tala om jakt. Nog kan man få
jaga så mycket man vill, om det är jakt man vill åt.
Tjockt med säl och blåräv och fjällräv och polarvarg
och isbjörn, riktigt så man måste schasa sig fram.
De som arbetar vid gruvorna får ju inte mycken tid
till sådant jobb som att sätta ut fällor och gå på björn
eller ren. Men jag känner en galning där uppe, en
slags vakt som bor långt fan i våld från våra gruvor.
Ser ni inmutningssättet i dom där trakterna är ju
inte alls detsamma som på andra ställen. Det blir
att ordna med något slags vakthållning — men det
är en lång historia och hör strängt taget inte hit.
Alltnog, där fanns en tokig dalmas, som höll vakt
tillsammans med en annan kurre miltals långt borta.
Man såg dem ibland inte på många veckor. De hade
byggt sig en slags koja av drivved och sten och andra
mojänger de hittat, inte just större än att de nätt
och jämt kunde krypa in och få plats för sovsäckarna.
Nå — dalmasen började sätta ut fällor för blåräv och
annat smått och gott och det gick bra — skinnen
började hopa sig.

Men så en dag hade han kommit att ströva lite
längre bort än vanligt och det blev snöfall och han
kunde inte hitta kojan — den var helt enkelt
översnöad. Han visste att det var i närheten och vrålade
och skrek, men kamraten låg förstås och snarkade
med en halv meter snö över sig.

Alltså hade han inte annat att göra än att lägga
sig och låta sig översnöas och sova som ett gott barn
tills det blev litet ljusare så han kunde se hur terrängen
modellerade sig.

Men han var inte riktigt lugn när han kröp till
kojs, för de hade sett två isbjörnar strosa omkring i
trakten, och för isbjörnen är en människa bara ett
stycke råbiff. Då fick han en idé. Han hade ett bra
schok sälspäck i ryggsäcken och naturligtvis också ett
snöre — för där uppe måste man vara ekiperad, när
man ger sig ut. Han band ena ändan av snöret om
späckbiten, mätte av åtskilliga meter, en hel hoper
för resten, för säkerhets skull och band andra ändan
fast vid ena foten. Så slängde han iväg späckbiten
så långt ändan tillät, lade bössan och sig själv och
försökte somna.

För han visste att isbjörnen föredrar sälspäck
framför allt annat i världen och att den således först
skulle ge sig på späcket innan han attackerade
människan. Och så skulle han kanske få tillfälle till skott
ifall björnen inte lugnt stod och tuggade i sig späcket.
Men i så fall hade väl snöret följt med ned och man
bör vara bra hårdsövd för att inte vakna vid ett
ryck i foten i en sådan situation.

Dalmasen somnade. Allt gick märkvärdigt nog som
han beräknat. Han fick skjuta två isbjörnar. Och
skinnen ä dyra just nu.

Sen dess sover dalmasen alltid ute med späck och
snöre. På några månader fick han skjuta djur för
över hundra tusen kronors värde. Då begärde han
tjänstledighet, for med första lägenhet till Tromsö och
vidare till Kristiania, där han sålde skinnen. Men
han var en gläd själ och i högsta grad spendersam.
Han sökte upp alla likasinnade svenskar i stån och
efter 14 dar var de hundra tusen slut så när som på
respengar tillbaka till Spetsbergen.

När han kom dit igen förföljde honom samma
jaktlycka. När han skjutit björn, blåräv, fjällräv och varg
för ungefär hundratusen igen, reste han till Kristiania.
Han är där just nu och vid det här laget bör han
efter min beräkning ha ungefär 25,000 kronor kvar.

Om tre dar hämtar jag honom. För vi ha gjort
upp om ressällskap tillbaka till Spetsbergen. Följ med!
</chapter>
<chapter name="En Grekisk bok">
<h2><small>EN GREKISK BOK.</small></h2>

Jag kan inte hjälpa, att jag allt framgent kommer
att älska kuriösa böcker. Jag kan gräva ner mig
i ett bibliotek och stanna där tills min värd gräver
upp mig och försäkrar att jag måste ha middagsmat.

Nyss fick jag av en ung boksynt vän en bok,
som heter <sp>De Venatione</sp> (om jakt) skriven av en
tämligen obskyr grek. Boken var en översättning från
grekisk till latinsk hexameter. Författaren heter
Oppianus. Jag slog upp i böckerna och fann att denne
Oppianus möjligen varit en efterbildare av en annan
Oppianus, författare av en bok om fiskarnas
levnadssätt och metoderna för deras infångande. Jag, som
är en gammal gäddsnärjare och kan ta lakar med
händerna, blev intresserad, fördjupade mig i den
dåliga senlatinska hexametern och genomled ett par dar
i sällskap med Cavallius lexikon och mig själv och
»Serpentes, Volucres, Pisces et turba ferarum».

Studiet blev litet tröttsamt — ja den intresserade
kan titta efter i <sp>Jacques Charles Brunet's
Manuel du libraire et de l'amateur de livres.</sp>
Se Nordisk Familjebok!

Men när jag genomlidit den latinska hexametern
kom jag plötsligt in i bokens kommentarier och fann
att översättaren, tydligen född i slutet av 1400-talet,
var en förnäm och högt bildad man. Han arbetar
rent filologiskt och citerar hela Hellas' kultur. Han
måste ha varit en högst genomlärd man.

Jag piggnade till och började läsa som för en
tentamen. Faktiskt har jag tillbragt en vecka med
studiet av denna underbara översättare. Han kunde
ju icke hjälpa, att han var senfödd och icke ägde
den känsla för det underbara och klassiska välljudet,
som måste vara förutsättningen för ett dylikt företag.

Men! Men! När jag började läsa kommentarierna,
fann jag ögonblickligen att de grekiska citaten voro
skrivna med 1400-talets stil. Jag kunde faktiskt inte
läsa den grekiska texten. Jag slog mig för pannan,
kallade mig idiot och fann, att jag faktiskt glömt,
glömt, just glömt 1400-talets grekiska
bokstavskombinationer. Och dock hade jag och min salige vän
Birger Ringström under dåvarande docenten Sam
Wides ledning studerat Äoskulten i gamla böcker i
Uppsalas gamla Carolina.

Jag rusade upp ur den säng, i vilken jag för
tillfället befann mig, tog ner alla mina grekiska böcker
och svor vid de tre männen i den brinnande ugnen
att icke somna förrän jag lärt mig, påmint mig, älskat
mig in i min gamla kultur.

Nu talar jag helst till högt bildade boktryckare,
sättare med kunskap om vad de sätta. Så som de
gamla inkunabelsättarna förstodo att variera typerna,
så att en kombination av två eller tre bokstäver vordo
till ett ornament, så kunna vi inte trycka våra böcker
— och vi vilja det inte heller! Men Gud vilken
konstnärlighet utvecklade de inte. Herre Jössus, jag glömmer
ju att jag talar till en stor publik, som ger fan i <sp>hur</sp>
en sak är tryckt, <sp>hur detta</sp> är tryckt! Men förlåt
mig, o, ädla publik! Jag skall strax sluta och berätta
en lustig historia.

Jag lärde mig emellertid att läsa 1400-talsgrekiska.
Tre dar tog det, men nu kan jag det. Och i denna
Oppianus voro kombinationerna av två och tre
bokstäver så fruktansvärt varierande, att det tog tid att
begripa. Jag hoppas att mina lärda vänner i Uppsala
och Lund förstå vad jag menar.

Apropå grekiska! — ja, min gamle vän Carl
Rupert Nyblom, som (inom parentes) verkligen förstod
klassiska ting och njöt av dem och sympatiskt leende
kritiserade oss unga studenter, som älskade detsamma
som han, slutade ofta våra helleniska och latinska
gräl med en brorskål, som alltid tog sig detta
uttryck: — Jag heter Calle — farbror? nej så gammal är
jag inte. Och så blev det ett famntag som man
kommer ihåg tills man dör.

Nå, Carl Rupert Nyblom berättade en gång en
historia om en dansk bondpatron han hade träffat i
Italien. Denna breda patron och högst självmedvetna
människa påstod sig ha klarat sig med bara danska
under sin resa i medelhavsländerna. Carl Rupert
uttryckte ett visst misstroende — ty danska är bra i
Köpenhamn och möjligen på landsbygden däromkring,
men den gör sig inte i Italien. De båda herrarna
träffades på en osteria, resonerade om danskens
underbara förmåga att klara sig, skildes åt och satte sig
vid var sitt bord.

Dansken högg matsedeln, knackade på kyparn och
skrek: — Gi mej en portion æblegrrrööd (ge mej
en portion äpplegröt)!

Kyparen, som kände Carl Rupert, gick till honom
och frågade (på italienska): — Va fan ä dä han vill ha?

Carl Rupert översatte saken på italienska och
patronen fick sin äpplegröt, vände sig triumferande
åt Nybloms håll och ropade: — <sp>Seer De, det gik</sp>!

Dansken blev naturligtvis ännu mera övertygad om
sitt språks internationalitet. Nyblom träffade honom
efteråt och försökte fundera ut hans psyke. Patronen
hade på en dansk båt kommit till Piræus (Aténs
hamnstad) och beslöt gå in till Atén. Men i närheten
av större städer gå många vägar och dansken tappade
plötsligt bort sig och stod hjälplös.

En man kom promenerande och dansken frågade
honom: — Undskyld, hvor er vejen til Atén?

— Lige hen (rakt fram)! svarade mannen. Det var
händelsevis en dansk sjöman han hade träffat. Sen
dess trodde han, att alla människor i världen förstodo
danska.

Det ligger ett visst avstånd mellan begreppet
Oppianus och Carl Rupert Nybloms historia. Men
jag hoppas att läsaren förlåter mitt hopp i
tankegången. Nyblom var hellen i sin själ, den danske
patronen hade varit i Atén och Oppiani arbete heter
på grekiska <i>Κυνεγετιχά.</i>
</chapter>


<chapter name="Bokföring">
<h2><small>BOKFÖRING.</small></h2>

Till min synnerliga glädje erfor jag att min vän,
den gamle kaptenen, plötsligt kommit på grön kvist
och nu satt i frid och ro på sitt lilla lantställe nere
i Ydre utan att behöva göra ett guds skapande grand
annat än att ägna sig åt sina favoritsysselsättningar
jakt och fiske. En avlägsen släkting hade lämnat
jämmerdalen sedan han i full besittning av sina
själsförmögenheter och vid fullkomlig sans betalat
kaptenens skulder och köpt honom en ordentlig livränta.

Kaptenen hade alltid haft förmågan att göra det
trevligt omkring sig och njuta av livet fast det
evinnerliga gnoendet med växlar stundom kunde vara
besvärligt nog och alstrade en viss nervositet, men
hans oförbrännliga humor hade skaffat honom trogna
vänner, som alltid i sista stund undanröjt
svårigheterna. Och nu unnade jag honom av hjärtat lugnet
och friden som kommit som från himlen.

Naturligtvis besökte jag honom, då jag dvaldes
där nere. Han satt på sin veranda och. betraktade det
vackra landskapet genom rökmolnen från en bättre
cigarr. Ån sorlade, sjön glittrade i solen och de
mäktiga höjderna blånade där bortom.

— Jag får verkligen gratulera dig, kära bror, till
ditt otium cum dignitate! Sådant måste kännas skönt.


En annan stackars fan får fortfarande gno som en
liten röd hund. Men här sitter du som om du skulle
äga hela landskapet. Fisk har du i sjön, kräftor i
ån och jag förmodar att du försäkrat dig om jakten
miltals omkring. Jag är inte avundsjuk — jag vill bara
trycka din hand och lyckönska dig riktigt hjärtligt!

—	Tack skall du ha! Ja, jag klagar inte — men
det är ganska besvärligt med den där förbaskade
bokföringen.

—	<sp>Bokföringen</sp>? Vad har du för slags
bokföring? Inte behöver du föra böcker, som inte gör
några affärer längre!

—	Jo det skall du se! Vänta bara!

Och kaptenen reste sig halft motvilligt ur sin
behagliga ställning i den bekväma korgstolen och gick in
i våningen. Efter ett par minuter kom han ut igen
med en stor packe små böcker under armen, slängde
dem på ett bord och sade: — Det här måtte väl
räcka till! 37 stycken!

Det var motböcker. Jag såg det genast.

Han fortsatte: — Tror du verkligen att det är
någon sinekur att hålla reda på alla dom här och
deras ägare? Ägarna äro till största delen läsare,
mest torpare och bönder och det kan ju hända att en
och annan då och då — fast mycket sällan —
behöver en butelj konjak till medicin. Resten behåller
jag naturligtvis. Men alltsammans måste <sp>skötas</sp>,
förstår du, med namnunderskrifter och sådant. Det kräver
sin man fullt och helt, det borde du förstå!

Jo, jag förstod. Men stod också häpen inför all
denna rikedom på trevliga möjligheter.

—	<sp>Trettiosju stycken!</sp> Så många har jag
aldrig sett i privat ägo. Är inte det här rekordet? Och
har du verkligen användning för så många?

—	Huvudsaken är att magen är i ordning. Och
är ens källare i ordning är magen det också.
Människokroppen är en mycket känslig apparat, som man
icke får slarva med. Ser du, det där <sp>lugnet</sp>,
medvetandet om att i källaren vila så och så många liter
i stum väntan på att få införlivas med mänskliga
organismer, det är detta lugn som gör tillvaron så
behaglig, även om man måste arbeta för att nå det.
Du skall strax få en grogg — eller va du vill för
resten! Vore inte bönderna så snåla och lata, skulle
jag naturligtvis ha det lika påvert som de flesta
andra medborgare i detta av Gud förbannade land
och i dessa förskräckliga tider. Men jag har
övertygat både läsare och de ogudaktiga men fattiga, att
det hör till deras medborgerliga skyldighet att hålla
motböcker. Sådant går nämligen ännu i denna
avlägsna bygd. Och när jag själv övertagit besväret
med skötandet av deras böcker, så se de i mig den
uppoffrande välgöraren. Rekordet, sa du? Ånej,
rekord är det inte, åtminstone inte för mig. Under den
värsta kristiden, när man bara fick en liter i
kvartalet, hade jag 90 motböcker. Nittio hade jag, vid
min krigarära! Men nu går vi ner i källarn!
</chapter>
<chapter name="Omkring världskriget">
<h2><small>OMKRING VÄRLDSKRIGET.</small></h2>

— — — Nej, hans sortie var förbanna mej
käringaktig! Att lämna sitt land, sin armé så där och helt
enkelt ta till schappen, det är inte soldatmässigt.

— Ja men, majorn, ’an tyckte väl, att hä va nog
mä döa redan, heller va tycker reaktorn?

— Ja det tycker jag verkligen.

— Jaså, redaktörn är lika förbannat omilitärisk.
Redaktörn skulle förbanna mej ha varit på mitt
kompani, så skulle jag förbanna mej ha satt ruter och
fosterlandskärlek i redaktörn!

— Ja si ja tycker att kriget gärna kunde 'a fått
'ålla på lite längre, va tnej h'anbelanger, för fisken
steg å kötte steg å två 'ästar sålde ja te tysken, så
för den delen så h'inte klagar ja. Sålde h'inte
reaktorn sin h'islands'äst te tysken 'an mä?

— Nej, det gjorde jag verkligen inte.

— Det borde redaktörn förbanna mej gjort, så hade
redaktörn gjort åtminstone en god gärning i sitt liv.

— Nej, jag tyckte om hästen för mycket, och när
jag inte hade nog mat att ge honom, lämnade jag
bort honom till ett ställe, där han fick det bättre än
hos mig. Det ligger tillräckligt många hästar och ruttnar
där nere.


—	Ja, men de ruttnar åtminstone för en stor och
ädel sak, förbanna mej gör de inte det!

—	Ja nog för hä kan va synn h'om 'ästarna, men
när h'en får h'in så mycke pengar h'att h'en kan
betala 'ela 'ybeteket mä dom, så vure h'en välan h'en
h'idiot, h'om h'en h'inte sålde dom.

—	Hör nu, jag resonerar förbanna mej inte mera
med två sådana materialister som redaktörn och Matts
Österberg. Men vad säger xylografen om det vi
började tala om? Herr Andersson har ju inte sagt ett
ord på hela tiden. Var det inte förbannat futtigt
att ge sig iväg som han gjorde? Han skulle
antagligtvis ha dött hjältedöden i spetsen för sin armé!
Så gör förbanna mej en härförare och imperator! I
stället rymmer han, <sp>deserterar</sp>, förbanna mej
deserterade han inte! Det var omilitäriskt, för att inte
säga opatriotiskt! Om inte herr Andersson kan fatta
detta ur militär synpunkt, så bör herr Andersson
åtminstone som gammal seglare förstå varför skepparn
skall vara den siste som lämnar skutan. Kaptenen
skall förbanna mig överge det sjunkande skeppet sist
av hela besättningen. Och det var just det han inte
gjorde. Herr Andersson svarar ingenting, men skall
inte skepparn förbanna mej vara den siste på skutan?

—	Alldeles riktigt, majoren! Jag kommer ihåg en
historia från min stockholmstid. Det var en ångslup
som gick emellan Skanstull och Nackanäs och då
skulle den ju passera Hammarbysjön och Långsjön.
Skepparn var inte precis godtemplare och det kanske
var orsaken att han satte på grund en dag på
Hammarbysjön. Det var bara han och ångbåtskallen
ombord, så det gällde ju inga oskyldiga passagerarliv,
men fast stod dom som om de skulle ha varit nitade
Skepparn tog sig ett par jamare och funderade hur
han skulle bära sig åt, för det skulle gå ordentligt
till och sjöman var han i varje tum. Och
ångbåtskallen fick simma i land till Barnängen och hämta två
smörgåsar åt skepparn — en med ost på och en med
salt kött. Skepparn var sjöman, förstår majoren, och
den siste på skutan!
</chapter>
<chapter name="Morgonstämning">
<h2><small>MORGONSTÄMNING.</small></h2>

Herr Thulin vaknar och sätter sig upp i sängen.
Men han lägger sig ögonblickligen igen, ty han känner
det som om han hade fått ett dråpslag. Ohyggligare
kopparslagare har säkerligen aldrig någon av kvinna
född haft. Det är som om en million rostiga portar
skulle slå fram och tillbaka på fruktansvärt
gnisslande gångjärn inne i hans syndiga skalle medan
samtidigt dubbelt så många stångjärnshammare bearbeta
hans av vin dävna tinningar. Kallsvetten rinner i floder
nedför hans kinder och hela hans organism skälver
som en asps lövverk. Hans blodsprängda ögon stirra
hjälplöst ut i universum under de svullna ögonlocken.

—	Åjåjåjåjåjåj! kvider han stilla.

—	Åjåjåjåjåjåjåjåjåjåjåj — — —

Tungan låder vid gommen, mun och svalg äro
torra som fnöske.

—	Åjåjåjåjåjåj! Den rike mannens kval i helvetet
äro ljuvliga smekningar emot hans förfärliga plågor.

Han vrider sakta — å så sakta — på det dunkande
huvudet och sneglar efter vattenkaraffen. Men Sahara
är ett Niagara emot dess uttorkade botten.

—	Vatten, kvider han och reser sig oförsiktigt
hastigt upp på armbågen men ramlar tillbaka som
träffad av åskan.

Åjåjåjåjåjåj!

Men han måste ha vatten. Ytterligt försiktigt —
som om han vore en levande figur med hemskt
krångligt läge i ett skrapnosspel skjuter han täcket
tillbaka, lyfter de darrande benen över sängkanten och
går med en musslas hastighet med stöd av möblerna
till lavoaren. Belsebubü Även handkannan är
urdrucken. Oxygenol är ingen läskedryck och tvålen
får vara.

Herr Thulin är en bild av den yttersta hjälplöshet.
Han sjunker sakta, mycket sakta ner på en stol och
det gör mycket ont, åjåjåj! Aj som fan! Åhå —
Åj! Aj!

Var var han i går? Det går runt i hans stackars
hjärna. Där finns ingen hjärnsubstans längre, bara
ett grått töcken där djävlarna bulta med hemska
släggor.

Plötsligt blir herr Thulin klarvaken. Han kommer
ihåg att han är tjänsteman. Han erinrar sig att med
denna egenskap följer skyldigheter att inställa sig
på ett ämbetsrum. På vissa bestämda tider. Det är ju
också ett satans samhälle vi leva i. Ett byråkratiskt,
föråldrat maskineri med hjul och kuggar, som fan
måtte anamma så snart som möjligt.

Herr Thulin stapplar — åjåjåjåjåj — tillbaka till
nattduksbordet och kisar med ena ögat på klockan
för att ej se dubbelt. Han har vaknat tidigt, ty han
har ännu ett par timmar kvar. Han drar en suck —
Åj! — av något som borde vara tillfredsställande och
sjunker sakta ner i sängen — aj, som fan! åjåjåjåjåj!
Han är sjuk, allvarligt sjuk. Inte kan han i detta
tillstånd börja veckans arbete

Efter en förtvivlad kamp med sitt s. k. bättre jag
griper han — åjåjåj — efter telefonen:

—	Det är Thulin. — Jag får anmäla för herr
överdirektören, att jag inte kan komma upp i styrelsen
i dag, för jag mår så förfärligt illa...

En allvarlig röst svarar:

—	Det hade jag inte heller väntat, eftersom det
är söndag.
</chapter>
<chapter name="Olika miljöer">
<h2><small>OLIKA MILJÖER.</small></h2>

Juckasjärvi ligger i strålande höstsol. Inte en
molntapp, inte en vindkåre. Vi glida fram i den smäckra
båten över det stilla vattnet som till en stor högtid.
Kyrkan och de grå husen, fjällen runt omkring, det
skäggiga Altavaara, längre bort »Älvsläpparen» och
andra fjäll och åt andra hållet det blå Luossavaara stå
på huvudena i spegeln. Vi lägga till vid färjstället
nedanför Miina Pappilas gård, bjudas på kaffe och
gå sedan till kyrkan, inte precis i behov av själavård
utan emedan jag behöver några mått därifrån. Sen
resonera vi vid en brasa om Einsteinska teorien, vilken
tyckes mig liksom klarna något här uppe i den
genomskinliga luften.

Men automobilen väntar och vi skära åter en
silverrand med silverstänk i den underbara spegeln. De
sakta svallvågorna efter vår båt dö i solgatan bortåt
Paksuniemi, när vi sätta oss i den moderna vehikeln,
som i snabb fart för oss över myrar, genom skogar,
över berg tillbaka mot Kiruna. Lavskrikor flaxa i
snåren. Två tjädrar äta sand på vägen och lyfta ej
förrän bilen är några meter ifrån dem. Efter en
halvtimme äro vi i Kiruna.

*


Jag sitter åter vid mitt arbetsbord i Grisslehamn.
Någon säger: — Kom och ge Matts en sup. Han
har varit här med kött.

Jag tar flaskan med Lysholms akvavit och går
ut i köket.

—	Får det vara en mandråpare?

—	Ja tack — men den där var en huggare att
se stor ut!

—	Å, han slinker nog ner, hoppas jag.

—	Åja — — tack gå mycket — brrr! Aah! Dä
var en faen! Tack så mycket reaktörn! Men det var
då ordentligt brännvin, faen så mycket bättre och
hälsosammare än Brattens förbannade träsprit. Super
en sej full å den, kan en rakt bli sjuk. Det var en
gubbe hemma som söp sej full å sånt där djävulstyg
häromdan, å han höll på å stryka mä. Han låg sjuk
i tre dar å skulle just skicka ätter prästen, men då
gick jag till honom med ett halvt kvarter hembränt
— å på kvällen steg han opp å klädde på sej å dan
efter var han i arbete. D'ä då väl att dä finns
motgift. Ja, tack så mycke å ajöss reaktörn. Ja kommer
väl igen, när dä passar!
</chapter>
<chapter name="Borgelig interiör">
<h2><small>BORGERLIG INTERIÖR.</small></h2>

Grosshandlar Håkansson har en plyschmatta i sin
salong — »äkta ofödd plysch», brukar grosshandlarn
skryta, boren humorist som han är. Grosshandlar
Berglinds göra visit hos Håkansson — första visiten.
Damerna dricka te med bakelser, herrarna grogg.

Plötsligt rodnar och bleknar fru Berglind om
vartannat. Hon skruvar på sig nervöst.

—	Hur är det fatt, lilla fru Berglind? säger fru
Håkansson.

—	Ja, vet — — — vet fru Håkansson — — jag
tror verkligen att jag har fått en loppa på mej!

—	Lilla fru Berglind — i så fall är det inte
härifrån — vi har inga loppor — vi blev av med våra!

—	Blev av med dem? Ja, men — — — 

—	Ha ha, bullrar grosshandlar Håkansson. Emilie
har nog så rätt, så! Hit kom den där förbannade
Svensson — han gjorde för resten konkurs i förra mån

—	dragandes med fru och barn och ett stort åbäke
till newfoundlandshund, som di alltid ska ha med sej!
Och naturligtvis skulle hundfan med in i salongen
—	han var så söt, gubbevars! Naturligtvis lag han
sej på plyschmattan och låg där och sträckte sig och
kliade sig och stog i — och när herrskapet gick, efter
nån timme, var plyschmattan full med loppor. Ja
har aldrig varken förr eller senare sett så mycket
loppor. Det var millioner. Vi tog ut mattan och
ruskade och ruskade och piskade, men plyschmattan
var som skapt för loppor. Dom bet sej fast och
ynglade av sig — vi blev förtvivlade. Och till slut såg
ja mej ingen annan råd än att säga åt Emilie: —
Hör du Emilie, sa jag, jag ser ingen annan råd än
att du ställer till ett ordentligt kafferep! Och Emilie
ställde till ett kafferep — och när damerna gått, fanns
ingen loppa i mattan. Ha ha ha, det är sättet. Så
den här loppan måtte lilla nådig frun haft med sig
från något kafferep. Härifrån är den inte. Ha ha
ha! Skål, lilla nådig frun! Skål, Berglind! Köp en
plyschmatta och ställ till med kafferep, så blir nog
lilla nådig frun av med sin lilla loppa! Ha ha ha!

P. S. Just då jag nedskrivit denna enkla historia
och såg mig om efter ett läskpapper, kom en höstfluga
— en duven figur — och började gå över papperet
samt suga i sig bläcket. Jag tog ögonblickligen ett
förstoringsglas och studerade henne. Hon gick från
bokstav till bokstav och under tiden blev hennes
bakkropp allt mörkare, tills hon däst av bläck klev ner
från pappersblocket och satte sig att putsa bakbenen.
Jag behövde inget läskpapper. Men läsaren tycker
måhända att jag borde använt radergummi. Var det
en s. k. litterär fluga?

<table o>
<td><tab><tab><tab>D. S.
</table>
</chapter>
<chapter name="Något om Frankrike just nu">
<h2><small>NÅGOT OM FRANKRIKE JUST NU.</small></h2>

Det har skrivits åtskilligt i tidningarna om <sp>La
tranchée des baïonettes</sp>. Man vet att där stodo
några bretagniska bondpojkar i en skyttegrav och
väntade på order att anfalla. Men plötsligt kom ett regn
av granater — flygare släppte ned trevliga pjäser —
det arbetades från både franskt och tyskt håll —
och terrängen började gå i vågor som ett hav. Sanden
rök. Jorden verkade hav i storm med väldiga
brottsjöar — och rätt som det var begravdes de
bretagniska bondpojkarna av en sandvåg. Jag antar att de
inte behövde plågas länge. Men de stodo på helspänn
med gevären lyftade, ty det gällde sekunder och i
nästa ögonblick voro de kvävda av sand i lungorna.
Man dör av sådant. Bösspiporna med bajonetterna på
sticka upp ur sandhavet, och där nere stå de ännu.
Tysta.

Nå! Jag var där. Jag gick över la tranchée des
baïonettes och konstaterade faktum. Bajonetterna finnas
inte kvar längre. Amerikanska turister ha tagit dem
med sig och lagt dem i sina kappsäckar. Numera
kallas skyttegraven av klokt folk <sp>la tranchée des
fusils,</sp> men redan det är för mycket, ty det är ingen
tranchée längre — ingen skyttegrav. Det är bara en
bit av en öken, och ur dess sand sticka några 
bösspipor upp. Man tänker bygga ett monument över dessa
bösspipor och deras döda ägare som stå där
fortfarande, oberörda av tiden och freden och maskarna,
som nu representera livet i deras döda kroppar. Gärna
för mig! men det blir ett hatets monument. Just nu
då vi som goda medlemmar i folkens förbund skulle
börja på att älska varandra och ta varandra i hand.
Folkens förbund!! å herregud, vilken avgrund av
dumhet vi ha dykt ned i!

Vi hade med oss en man från Verdun, som
försäkrade att han icke var yrkesguide. Han förde oss
till Fort de Vaux och vi döko med några franska
soldater som vägvisare ned i fortets underjord. Här,
just här — och soldaterna pekade på väggarna i en
smal och slingrande gång — här bröto tyskarna in
och vi slogos med handgranater i mörkret. — Var ni
med? frågade jag en pojke. — Jag var med. — Nå?
— Jo vi slogs här nere — titta min herre, hur pepprade
väggarna äro! — Nå hur kändes det? — Nå, nog kan
man hitta på trevligare saker — inte tänker man, då
man slåss — det är officerarna som tänka åt oss, ha
ha! — Ja, men var ni inte rädd? — Rädd!! I så här
smala gångar finns det inte plats för rädsla. — Nå,
ni vill inte berätta? — Nej!

Vi kommo upp i solljuset igen. Det känns skönt.
En ung officer demonstrerar fortets arkitektur och
soliditet. Armerad betong med tumstjocka järntrådar.
Jag berättar att vi ha granit där fransmännen ha
betong. Nå, det räcker en vecka längre och det kan
betyda mycket. Men det kan också betyda en vecka
mera svält och brist på vatten — å, min herre, törsten
är värre än något annat!

Från horisont till horisont är landskapet en öken.
På min karta står att här har varit en skog. Men
det finns inte en gång en stubbe kvar.

Vi passera några gravkors. Plötsligt störtar en kvinna
fram, en svartklädd, härjad människa, och ropar något
åt officeren. Han svarar något och ett samtal utspinner
sig. Hon söker sin mans grav. Hon har med sig
blommor. Vansinne! Och hon kastar blommorna på
närmaste grav och skriker, vrider sig i kval, rullar
sig i stoftet som består av järnskrot och sand. Vi gå
förbi henne med blottade huvuden. Hon reser sig upp
och ler tacksamt, fånigt. — Mina herrar, ni ha
automobil! Vill ni föra mig till —  —  — och hon säger namnet
på någon stad. — Nej, vi måste tillbaka till Verdun!

—	Oh, oh! och hon kastar sig framstupa över graven
som hon nyss klätt med blommor.

På krönet av den kulle, där monumentet skall
byggas, möter oss m'sieu l'abbé. Å, det är en fin
man! Han är en kultiverad präst, alltså icke troende,
han talar om Frankrikes tolerans visavi icke
katoliker, han berättar om den nya kyrkogården som skall
bli katolsk, protestantisk och judisk, ty man måste ta
hänsyn till de olika kulterna — och monsieur, ni vet
att Frankrike alltid gått i spetsen för kulturen! —
Och jag hoppas att ni vill bidraga med en liten gåva
till den här nya byggnaden som skall bli ett
kulturtempel.

Han lockar av oss 10 francs var. Han är styv,
han är en bildad man, hans ansikte är kultiverat,
han påminner om Natan Söderblom. Vi skiljas åt
under ömsesidiga komplimanger. — M'sieu l'abbé!
—	M'sieu!

På vägen från abbéns tillhåll möta vi en massa
kineser, annamiter som syssla med att spränga
granater som icke exploderat. Om en stund skalla
detonationerna i det härjade landskapet. Å, det är farligt att
gå i den här terrängen. Man kan trampa på något som
icke fick fungera under kriget.

Men man går inte gärna långt från vägen. Ty
det är högst besvärligt att kliva över taggtråd. Men
har man väl kommit ned i en skyttegrav, kan man
lugnt följa dess slingrande bana, även om man inte
tycker om att trampa på mjuka, jäsande saker i gråa
kappor, snubbla över telefonledningar, stappla över
gevär, hjälmar, och saker som icke kunna beskrivas.
Ty krigets apparat är så invecklad, att de flesta
maskiner och grejor som du möter på din väg i dessa
dödens dalar begriper du inte. Du stöter ideligt på
välgjorda och tydligen dyrbara djävulskaper.
Taggtråden är dock bland det värsta. Men den blev med
tiden för dyr. Då uppfann man ett ståltrådssystem
som fungerade lika bra som taggtråden eller bättre,
ty det märktes mindre i terrängen och var minst lika
besvärligt som taggtråden att besegra.

Ingen av de franska soldater jag träffade — och
de voro många — hade varit med om något
bajonettanfall. De föredrogo handgranater, när det gällde.
Men det hindrade icke att de berättade om kamrater
som varit med. Det lär kännas högst obehagligt att
sticka i levande kött, men det obehagligaste lär vara
att dra tillbaka bajonetten igen. Den påstås ha en
otrevlig benägenhet att vilja stanna i den kropp som
fått den. De flesta lösa bajonetter jag sett — av
fransk typ — voro krökta i spetsen.


Vi sätta oss upp i automobilen och ge oss ned
till <sp>Le ravin dela mort — dödens ravin</sp>. Den
är nu övervuxen med vallmo, vita prästkragar och
blåklint — alltså de franska färgerna. Men ger man
sig in i terrängen, stapplande över taggtråd och
telefonledningar och fasande över människornas raffinerade
ondska, så kommer man till allt större klarhet över
vad krig är. Ravinen verkar på en gammal biolog
som ett sandtag fullt av backsvalbon. Och ger man
sig in i ett sådant backsvalbo, kan det hända att man
kommer in i mullvadsgång, grävd hundratals meter
rakt in i en kulle. Här ha människor legat och skjutit
på varandra i månader och när truppen slöade till
och begärde avlösning och fick den, gick den rakt
igenom berget och bosatte sig där och tuggade
konserver och spelade på stulna pianon och sjöng sitt
hemlands vilda sånger. Det var ett liv! Människorna
äro djur. Och längta att varda djur igen.

Jag frågade en gång en fransk officer om han
någonsin under krigets extas känt sig förnäm och
god. Han såg mörkt på mig och sade: — Ni är naiv
och sublim och lycklig, ty ni är neutral.

Och en tysk officer svarade mig på samma fråga:
Glaubst du, dass der Krieg was Erhabenes ist?

Det är omöjligt att beskriva hur det ser ut i det
förstörda Nordfrankrike. Man vill bara kasta sig
framstupa och gråta.

Men vi människor slöa till. När vi ha rest 500
kilometer genom det förstörda landet och plötsligt
träffa på en bondgård som inte har mer än två eller
tre fullträffar i sig, då tycker man att det är mot
naturen. Man stannar och talar med bönderna och
frågar dem, hur de kände det, när granaterna kommo.

—	Tja, vi gick ner i källarn — och där hade vi vin!

—	Var ni inte rädda?

—	Nej!

—	Den här pojken föddes, och den svartögda
storbröstade modern tog sin son om halsen, just då
tyskarna låg och sköt på oss. Jag var rädd att det
skulle bli missfall, för jag var rädd, fast min man
säger att jag inte var rädd. Och så kom det en granat
och exploderade i hönsgården — men tänk att ingen
höna dog — och ingen tupp heller.

Det var bara hönsgården som blev spolierad. Och
några dar efteråt kom tyskarna hit. Det var
hyggligt folk — men tänk, att jag inte kunde tycka om
dom. Jag förstår nog att det var krig och då kan
vad som helst hända, men varför skulle de ta allt
vårt vin? Det begriper jag inte. Men min man hade
murat igen ingången till den innersta källarn. Så di
fick bara vårt unga vin. Men alla våra konserver
tog di. Det var inte fint. Officerarna var hyggligt
folk, men underofficerarna var elaka — des diables,
des chamaux, des — — — Och så födde jag den här
pojken i källarn och fick skära av navelsträngen —
å vad jag grät — men pojken ser bra ut — inte
sant, fast det smällde vilt, när han kom ut i världen.
Men ser herrn, sådana ä vi i Frankrike och nu är
jag bara ledsen att jag inte är ung längre.

—	För att inte madame kan få flera barn?

—	Å — jag kan — å — vet ni — å — min
herre, nu ska vi börja föda barn! För vi behöver
arbetare.

*


Automobil. Hemresa till Verdun — hôtel Coq hardi
— Den djärva tuppen. Ett sönderskjutet, stöttat hotell
vid en gata av gyttja, regn i granattrattar, speglar
med hål i, smuts, hemskhet. Min hustru och min dotter
frågade: Varför reste vi hit? men jag tyckte att
erfarenhet inte kan skada någon människa.

Vi fortsatte vår resa för att uppleva ännu hemskare
saker. Men vi människor ha lätt att bli immuna.
</chapter>
<chapter name="La Fère">
<h2><small>LA FÈRE.</small></h2>

Jag vaknar i daggryningen vid något lantligt
oväsen. Jag tror att jag är hemma i Småland, i Hult.
Det är en tupp som gal, energiskt, intensivt hälsande
den uppgående solen och sitt harem. Var är jag?
Jag sjunker tillbaka på bädden. -Nu minns jag! Jag
är på resa i Nordfrankrikes förstörda trakter. Inbjuden
av Per Liedbeck att från hans automobil studera
förödelsen tillsammans med hans hustru och min
hustru och dotter ha vi kommit till den lilla staden
La Fère, sönderskjuten som de andra i den ängden.
Vi kommo från Laon, där vi njutit av
serpentinvägens skönhet, där den ledde mellan trädgårdar upp
till stån. Men något senare, vid värdshuset Crepy
blev det en <sp>panne</sp>. Ett kullager gick sönder i en
backe, tydligen en gammal romarväg. Per lånade en
cykel av en bonde och åkte till La Fère för att
hämta en Camion, en lastautomobil, och bogsera oss
in till stan. Under tiden sutto vi hjälplösa hos
värdinnan i Crepy och drucko vin med bönderna, som
just kommit från sitt arbete och åto sin middag.

Ni ha sett taggstängsel och funnit dem
osympatiska. Inte sant? Men tänk er ett landskap fyllt av
taggstängsel, alldeles som om man skulle ha rakat
eller klippt ofantliga förhistoriska får med svart ull
och lagt i terrängen från horisont till horisont! Så
verkar stängseltråden. Man håller på att laga vägarna,
som varit lika förstörda av granathål som den övriga
terrängen. Tänk er ett landskap av skyttegravar, lik,
hjälmar, remtyg, bajonetter, kanoner, rostande
automobilparker, granatupplag, grusade hus och förstörda
skogar! Tänk er ett landskap fyllt av djävulskap och
modellerat av djävlar. Man snavar på telefonledningar,
man hittar ett ben i en stövel, man hoppar över
oexploderade granater, man kliver på något mjukt otäckt
som finns under en grå kappa, ur vilken en
skeletthand sticker fram. Människorna äro fint folk — inte
sant?

Fullt vaken stiger jag upp och gör toalett i mitt
primitiva rum, Hôtel de France, La Féres bästa
värdshus. Före kriget var La Fère en blomstrande
stad på 5,000 invånare. Den är belägen där floderna
Serre och Oise flyta ihop. La Fère har varit med om
åtskilliga krig. Den är garnisonsstad, <sp>placedeguerre,
direction d'artillerie, arsenal</sp>. På
elvahundratalet ägdes den av herrarna de Coucy, som
byggde ett slott, vilket connetablen av Montmorency
på 1500-talet befästade. Efter dessa befästningar ser
man ännu spår. Efter Waterloo gjorde staden La Fère
ett betydande motstånd. Under kriget 1870
bombarderades den av preussarna och kapitulerade. Under
detta krig ha tyskarna ägt den åtskilliga månader.
Just i vårt hotell hade de sitt officerskasino. Där har
spelats, sjungits och druckits. Men under vintern 1917,
som var ovanligt kall, användes möblerna till bränsle.
Därav den nu ytterligt enkla möbleringen.

Mitt rum är sönderskjutet och har intet glas i
fönstret. Man får nöja sig med oljat papper. Och
öppnar man fönstret ser man spåren efter en
granatfullträff i nästa gård, som är en ruinhög. Men nere
på gården går tuppen, som väckte mig, och hans
hönor. Man har vaknat i hotellet och börjat tänka
på lunchen. På en stol nere på den smala gården
står salladen, som skall serveras oss, i en stor
porslinsskål. Hönsen hoppa då och då upp och hugga,
stående på skålens kant, en bit. Det är tur att de
icke vända sig utåt, då de förtära läckerheten.

Jag får mitt café au lait medan jag klär mig.
Solen strålar och lyser över förödelsen. Jag gör
bekantskap med värden, en vördnadsbjudande gammal
kypare med vitt hår och skägg. Han går illa, han
haltar och lyfter på fötterna, som om de värkte. Jag
inbillar mig att han har podager på grund av
alltför flitigt utnyttjande av källarens möjligheter. Jag
insinuerar skämtsamt möjligheten, men han riktar en
allvarlig blick in i mina ögon och berättar att han
fått tårna så förfrusna vintern 1917 att de måste
amputeras. Därför måste han gå i tofflor och därför
måste han mycket ofta vila sig och lyfta fötterna i
vädret. Tyskarna hade tagit allt hans bränsle — »för
de behövde väl också värma sig. C'est la guerre!
Och när bränslet tog slut togo de möblerna och till
och med pianot. Men det skulle väl vi också ha
gjort i samma situation. C'est la guerre!»

Jag går ut i stan och studerar. Jag går in i
något som har varit en bokhandel, en elegant affär.
Men nu bestå möbler och hyllor av hopslagna bräder,
tämligen ohyvlade. En gammal dam visar mig
omkring i lokalen. Hennes lager är ganska påvert —
25-öresböcker, där det förr fanns konstböcker och
litteratur — »c'est vrai, monsieur, je l'assure, mais
ou se ne l'interesse plus — c'est dommage — c'est
la guerre!»

Jag köper några 25-öresböcker och går ut igen
på den öde gatan. Jag behöver tobak, men tobak
ransoneras i Frankrike just nu. Jag hittar en butik
med granathål i. Två stora hål i taket, tillfälligt
lappade, intressera mig och jag frågar kvinnan som sitter
innanför disken: — Var ni med, när dom här hålen
kom till? — Ja, jag var med men jag var nere i
källaren. — Kan jag få se på källaren? — Nej, för
källaren finns inte kvar. En granat spolierade hela
huset utom det här rummet, när jag händelsevis var
i kyrkan. Och vill monsieur ha tobak, är det bäst
att vända sig till någon soldat. De få sina ransoner
ordentligt, men vi som sälja måste ransonera åt
kunderna och ni är ju främling. Vi måste tänka på våra
egna!

Jag gick ut på gatan och träffade tre unga poilus. —
Var skall jag få tag i Caporal? — cigarretter eller
vanlig tobak? — Följ med oss — vad är ni för
landsman — belgare? — Nej, svensk! — Ah la Suède! Jo
ni ska få tobak!

Och om en stund var jag ägare av tio paket
Caporal. Jag bjöd soldaterna på Vieux Marc och
Calvados och vitt vin och de följde mig till den gamla
kyrkan och demonstrerade gatstriderna framför
kyrkporten, där de hade legat i rännstenarna och skjutit
och förstört två tyska maskingevär som hade
placerats i gatans mynning. Kyrkdörren var pepprad med
kulor. Men de hade måst retirera. Tyskarna hade
kommit som flugor och slagit ned och haft med sig
artilleri, så inte fan kunde klara sig. Men vi klarade
oss ändå till sist. Voilà!

En signal ljuder från kaserngården och de unga
människorna springa upp som skjutna ur kanoner.
»Vive la Suède! On se verra!» — Nå, det är ju inte
så säkert!

*

Vi leva, äta och promenera i den sönderskjutna
staden. Jag vet inte hur många av dess invånare
som finnas kvar, men den verkar folktom. De flesta
husen äro obebodda, ty de kunna icke bebos, därför
att de äro demolerade. Och måhända äro invånarna
döda — åtminstone de unga, livskraftiga som skulle
ha kunnat bygga upp staden. Nu ser man mest bara
pojkar, gubbar och kvinnor.

Bland det första, som inrättas i de sönderskjutna
städerna, är biografer — cinema. Underbara baracker
med busliv i och amerikanska filmdramer. Vad
europavärlden håller på att bli jämnspelt och slätstruken!
Engelska sportmössor, cigarretter, bustag, flirt
(ogenerad), hänsynslöshet då det gäller livets allvarligaste
funktioner. Man ser också rätt ofta berusade människor.

*

Men La Fère intresserar mig. Jag borde resa in
till Paris för att sköta diverse affärer, men min hustru
reser in i stället och sköter om dem. Under tiden
går jag och blir god vän med invånarna. Jag sitter
på små <sp>buvettes</sp> med gamla gubbar och bjuder dem
på vin och talar om kriget och om nästa krig, som
nog inte låter vänta på sig så länge. Jag studerar
La Féres historia så gott jag kan — men det är svårt,
ty de gamla borgarna ha ingen känsla för historia.
De måste börja tänka på att bygga upp sin stad igen.
Men den är så förstörd att ingen vet var han skall
börja, då det gäller hans hus, hans gård. Det tar tid
innan Nordfrankrike kommer i ordning igen.

*

Vår värd på Hôtel de France vill gärna tro att
vi äro amerikanare. Det enda han kan säga på engelska
är: cheese, very good! Där hör hans kunskap upp.
Kanske det enda han kan är: very good! Jag säger
att det finns ju en möjlighet att tänka sig ett annat
folkslag än amerikanare — till exempel svenskar. Han
skakar oförstående på huvudet och bjuder smultron:
— Fraises, very good! men plötsligt lyser hans ansikte
upp: — Ah, Suède, Norvège, la la! Men i nästa
ögonblick bjuder han ost och fortsätter: — Cheese, very
good!

Han bjuder även gammal Bordeaux sedan före
kriget, men han kan ta betalt för den också. Den
är värd sitt pris.

*

Det intressantaste huset i La Fère är det gamla
apoteket, ett verkligt medeltidshus, nu perforerat av
granatsplittror och obebott. En fullträff har rammat
huset bredvid och förstört det fullständigt. Men
apoteket självt är som ett gammalt poem av någon bra
byggmästarskald och tiden har <sp>satt</sp> dess linjer. Det
ser ut som ett gammalt redskap som buspojkar ha
skjutit på.

Stundom gå vi ut på landet och titta på
förödelsens styggelse. Det är ju klart att när fransmän och
tyskar skjuta på varandra och låta granater regna
över Guds vackra värld, båda folken bidraga till
förstörelsen. Det förefaller dock som ett underbart faktum,
att tyskarna ha varit inne i Frankrike och förstört.
Naturligtvis skulle fransmännen gjort detsamma om
de varit inne i Tyskland. Men de ha inte varit där.
Det är ett lika underbart faktum. Det ena fallet är alltså
faktum — det andra är teori. Jag vet inga grymmare
varelser än människorna. Men deras kultur står ju
också högst i den djuriska kulturen. Vi kunna hitta
på förfärliga ting att skada varandra med. En tiger
har sina tänder, sina tassar och klor, men vi ha det
idiotiska hatet, gasbomber och taggtråd.

Vi ha inte bara det idiotiska hatet, utan vi ha
också den till fullkomlighet utklarade idiotin. På båda
sidor om stridstinjen stå präster och bedja till sina
gudar — samma Gud — om seger. Vår kultur är
intet värd. Den är bara en överrock, ett plagg att
dölja vårt fruktansvärda oförstående av verkligheten.

Nej — då är det mycket bättre att med ens
erkänna, att krigstillståndet är det naturliga tillståndet
i världen, i den s. k. naturen. I naturen (sit venia
verbo) härskar allas krig mot alla. Skär ut en
kvadratmeter å en gräsmatta och studera genom mikroskop
det rasande liv som råder där! Där finns ingen hänsyn,
där äter man upp varann, där mördas, där njutes,
där lides. Där råder det s. k. naturtillståndet. Där
finns ingen rädsla — bara viljan att äta, att leva.
Och samma sak har kommit fram i kriget. Rädslan
för att dö försvinner efter några dar och till slut blir
den överhängande livsfaran naturlig och riktig. Det
har visat sig, att soldaterna som reste hem på
permission, längtade tillbaka till livet i skyttegravarna efter
några dar. De längtade tillbaka från sina hustrur
och barn till det vilda och naturliga kamratlivet i det
krigstillstånd, som tyckes vara riktigt och bäst. Men
vi ska inte tala om kultur i etisk mening. Den finns
inte. Den finns möjligen som krage och halsduk i
visserligen raffinerade färger. Men den har ingen
betydelse. Har du varit i ett allvarligt slagsmål — då
förstår du vad jag menar.

Men nu kom jag på sidan om saken. Min hustru
kom tillbaka från Paris och Per Liedbeck skaffade
ett nytt kullager. Innan vi reste från La Fère gingo
vi än en gång på världens primitivaste biograf. Jag
ser i min anteckningsbok följande: Cinema av 8:e
klassen, skjul, amerikansk busfilm, poilus, flickor,
défense de fumer, gendarmer, barnungar som hurra, då
någon skjutes med revolver på filmen, granathål i ena
väggen, lukt av buse, ohejdat hångel, den underligaste
biograf jag sett.

Nu är vår bil i ordning och vi ta under solenna
former avsked av värden och hans dotter, en något
sminkad, eller rättare kritad människa i den farliga
åldern. Värden är förtjust över våra drickspengar och
bjuder på anisette »d'avant la guerre». Han har talat
med officerarna som äta frukost i kaféet och fått höra
att vi äro svenskar, neutrala och fina pojkar. Vi
skåla med dem och skaka deras händer och försäkra
dem om vår fullkomliga högaktning. Bilen är klar och
vi starta med St. Quentin som mål.

Nu åka vi in i det renodlade helvetet. Jag vill
bara gråta.
</chapter>
<chapter name="Ur ett brev">
<h2><small>UR ETT BREV.</small></h2>

Du vill att jag skall skriva något allvarligt. Ja,
jag vill det, men när hjärnan är tom efter utnyttjande
av mycket och intensivt liv, vet man knappast vad
och hur man skall skriva. Man vill helst lägga sig
på sin sovsida och låta några ljusår passera förbi sig
obemärkt. Din tanke svindlar framför begreppet ljusår
— men min tanke svindlar inte. En människa, som
icke svindlar inför evigheten är måhända dum. Kanske!
men dumheten är en guds gåva, bara man inte
missbrukar den. En god sentens, och inte alls min
uppfinning. Jag bor för tillfället nere i Ydre, sagolandet,
urhemmet, kärnan i Sverige. Jag umgås med goda
människor och mår bra. Vad vill du mera.

Jo, du vill att jag skall skriva något allvarligt.
Jag söker i min trötta skalle efter någon outnyttjad
hjärncell, där det möjligen finns plats för en idé bland
alla animala saker som belamra dessa underbara
bostäder för tankar.

Jo — just nu kommer jag ihåg en historia som
i sin nakna realism innehåller rätt mycket av
levnadsvishet. Det är en historia om en kragknapp.

Om du är en verklig människa med människans
alla fel och svagheter, så vet du att man kan förälska
sig i en kragknapp. Man gömmer den som en
underbar bijoux och man blir förbannad om man inte hittar
den om mornarna. Den kan vara en dyrbarhet, en
guldknapp med diamantknopp, eller en gammal gulnad
benknapp, som man fick av sina föräldrar, då man
konfirmerades. Man vänjer sig vid den och jag tror
att man i längden tycker bäst om den gulnade
benknappen.

Allt nog! Jag kom av en händelse att få höra ett
samtal mellan några äldre damer. Sedan de utöst sitt
hat mot männen — ty de voro gifta — övergingo de
till allvarligare saker. Jag satt i rummet bredvid och
läste Heidenstams nya dikter, medan jag väntade på
värden som gått ned i källaren efter whisky till
groggvirke.

Fru Abrahamsen, fondmäklarens fru, hov upp
sin stämma och sade: — Ja, det är underligt med
karar! Till exempel deras känsla för gamla
kragknappar. Min man satte en ära i att ha haft samma
gamla benknapp i aderton år. Han grälade och ställde
till scener varje gång han hade förlagt den, men jag
hittade den alltid. Och då blev han mild och lättade
på plånboken.

Men en morgon var den alldeles borta. Han skrek
och svor: — Var i etc. etc. är min kragknapp? Vi
sökte, jag sökte, han sökte och svor, men kragknappen
var borta! Den var och förblev borta.

Men ett halvt år efteråt, när Emil en morgon skulle
byta undertröja kom jag att titta på hans navel.

— Vad är det du har där? frågade jag och petade
på naveln. Där satt kragknappen med knoppen inåt
— hade suttit där ett halvt år. Jag har aldrig sett
en människa som blivit så glad som Emil. Jag fick
en ny sidenklänning. Karar ä konstiga.
</chapter>
<chapter name="Den sovande staden">
<h2><small>DEN SOVANDE STADEN.</small></h2>

Jag hade studerat världskrigets spår och
verkningar i Frankrike och var trött efter en
automobilresa på mer än 1,000 kilometer vid nordfronten. Jag
hade legat i Bretagne, närmare bestämt Douarnenez
och Tréboul, och bekantat mig med sardinfiskare och
druckit kirsch med dem. Jag hade hunnit bli
konservativ parisare med fasta matställen i Montparnasse
och mina trumhinnor reagerade inte längre mot
bulevardernas oväsen. Jag hade varit hyresgäst i en liten
våning på tre rum och kök i ett hotell i kvarteret,
där Alphonse Daudet och Gambetta bott som
studenter, och jag var stamgäst på <sp>Restaurant des 
Billards en bois</sp> högst uppe i Montmartre.

Men hemlängtan anfäktade mig. Min själ trådde
till en småländsk tjärn med näckrosor i — och
plötsligt kom jag ihåg att augusti är kräftmånaden! Jag
måste hem till Hult och Olstorp och fira kräftorgier.

Jag reste alltså genom dag och natt och hamnade
nästan utan att veta hur i min hemskog. Där skulle
jag kunna arbeta. Jag har varit invalid i min högra
hand ett par månader efter att ha klämt några fingrar
i en automobildörr — inte där låset sitter utan där
gångjärnen sitta. Kraften blir större där, när dörren
slår igen. Och när jag tänker på tillbudet går en 
rysning över min rygg och kallsvetten pärlar på pannan.
Jag hör än hur benen krasa i fingertopparna och
ser naglarna blåna. Benhinnan ligger vit i såren och
blodet strömmar. Men nu är jag bra igen, nära på.
Pekfingret blir litet krokigt, men jag kan ju låta bli
att peka finger. Jag får lära mig att uttrycka mitt hån
på annat sätt, om det skulle behövas.

Allt nog — en dag reser jag in till Eksjö för att
komplettera min av parisiska tvätterskor något
decimerade skjortsamling och för att köpa papper, tusch,
litografisk krita, penslar och pennor. Men i hela stan
fanns ingen enda mjuk skjorta med mjuka och fasta
manschetter. Denna nödvändighet i en gentlemans
ekipering har tydligen inte letat sig väg dit än. Den
kommer möjligen när den blivit omodern.

Det övriga fick jag och resultatet ligger färdigt
just nu när jag skriver detta.

Trött av kringirrandet mellan stadens olika
herrekiperingar gick jag till Stadshotellets trädgård för
att dricka vichyvatten. Idyllen låg vacker och
fridfull som vanligt och där fanns gott om plats, ty en
ensam kapten satt och åt på verandan och en annan
individ drack kaffe vid sitt trädgårdsbord. Från köket
hördes pigornas fnitter och mer eller mindre
kultiverade gapskratt. Jag slog mig ned vid ett bord och
knackade. Ingen kom. Jag knackade så att sparvarna
förskräckta lämnade parken och köksfönsterrutorna
klirrade. Men ingen kom. Jag tänkte: kanske är det
ohövligt och obrukligt att knacka i denna fridens
boning. Jag väntade alltså fem minuter, men utan
resultat. Då reste jag mig och gick, ty ingen kan väl
begära att en äldre bättre herre skall gå in i köket

och flirta med pigorna för att få en flaska vichy och
eventuellt störa deras oskuldsfulla hjärtans frid.

Törstig och ledsen gick jag Storgatan ned och klev
in på Grand Hôtel. Jag gick igenom alla rummen, både
första och andra klassens matsal och kafé utan att
se några andra varelser än en svärm flugor som härjade
ett smörgåsbord. Jag kunde ha fyllt mina fickor med
det dyrbara bordsilvret och belastat mig med porslin
och senapsburkar och saltkar och borddukar, ja
möblerna, utan att någon opponerat sig.

Då gick jag ut och grät bitterligen.

Men från järnvägsparken hördes buller. Jag gick
dit och fann en folksamling på två individer som
drucko svagdricka i kiosken. Jag fick en flaska
sockerdricka som jag förtärde med risk att bränna upp
tungan.

Varför blir jag så behandlad i en stad som jag
omhuldat sedan barndomen?

Full av tvivel på mig själv och hela
mänskligheten gick jag till järnvägsstationen för att invänta
mitt tåg. Bakom stationshuset såg jag strax vid
tidningskiosken en inbjudande berså, en idyllisk och
enslig boské. Jag tänkte: Detta är platsen för en
främling! Här skall jag vila mig i skuggan av
susande trän! Här skall jag försöka att glömma det
närvarande och tänka mig in i Eksjös framtid. Måtte
den bli stor, stolt och lysande! Måtte dess styresmän
med allt större förstående av tidens krav göra det till
en metropol, en föresyn för landet. Måtte dess
kortvaruhandlare införskriva skjortor med mjuka och fasta
manschetter! Måtte dess hotelldirektörer tillhålla
pigorna att passa upp! Måtte dess stadsfullmäktige
tänka stora och visa tankar och skaffa is till
sockerdrickat!

Tänkande sådant gick jag in i bersån för att
ytterligare utveckla mina till synes djärva idéer.

Men i bersån fanns ingen bänk.

Kanske sitter man — eller ligger — just i den här
bersån, tänkte jag och satte mig på sanden trots mina
reumatiska ben.

Jag lade med åtskilligt besvär benen i kors under
mig för att i denna orientaliska ställning tända en
cigarrett och inbilla mig suga på en nargiléh medan
någon småländsk Scheherazade viskade sin och min
hembygds sagor i mitt öra.

Jag skulle just överlämna mig helt åt denna vackra
fantasi, då steg hördes och en man nalkades. Han
kom fram och stirrade på mig.

—	Vafför sitter harren på backen?

—	För att det inte finns någon bänk. Varför finns
här ingen bänk?

—	Dä vet ja inte. Ja trodde harren hadde blett
sjuker.

Jag steg upp, föll honom om halsen och
framstammade ett av hjärtat känt tack. Men han slet
sig lös och sprang som jagad av furier därifrån. Han
trodde naturligtvis att jag blivit galen. Det kanske
inte var så långt därifrån heller.

Men han var mig det enda levande beviset på att
det verkligen finns hjärta i Eksjö. Lever och lungor
och matsmältningsorganer finnas nog, men hjärtan!

Och det är hjärtan jag vill åt.
</chapter>
<chapter name="En segrare">
<img></img>
<h2><small>EN SEGRARE.</small></h2>

De flesta av min studentgeneration torde utan
svårighet påminna sig Tom von Block, upplänningen. Han
hade väl i början av sin Uppsalavistelse studerat något
eller ämnat studera, men så småningom upphörde han
alldeles därmed, särskilt sedan ett medelstort arv
uppförgyllt hans för resten ganska sorgfria tillvaro. Nog
kommer ni ihåg honom!

Om inte för annat, så för hans svarta ögas skull.
Han hade nämligen i livets strider blivit blind på det
ena av de objektiv han framför allt använde vid studiet
av icke endast Uppsaladamernas utan även tillfälligt
gasterande konstnärinnors behag och bar nu en
guldbågad pängsné, vars ena glas var svart och täckte
det lilla felet för yttervärlden.

Ty Tom älskade konsten och dess utövarinnor.
Så snart något skådespelar-, framför allt operettband,
gästade Uppsala var han dess trägnaste habitué och
uppvaktade med kransar och buketter. Han var icke
heller kostföraktare då någon cirkus gjorde staden

osäker. Skolryttarinnor, balettöser, ormmänniskor,
»sisters» av alla grader, tandatletinnor och andra
trikå-klädda individer av den ambulerande societeten kunde
också glädja sig åt hans aldrig svikande
uppmärksamhet. Byråar, bord och atenienner i hans eleganta
makartbukett- och draperiprydda dubblett vid Nedre
Slottsgatan dignade därför också under bördan av
förtjusande kabinettsporträtt med tillägnan av mer
eller mindre intim formulering från divor av alla slag.
Det behöver kanske icke särskilt påpekas, att den
tidens mest strålande stjärnor på den lättare konstens
himmel, Paulette Rosée och Cordula Alfonso, icke
saknades i detta florilegium av berömdheter.

För att åtminstone till synes ha något att göra hade
han på grund av sin släkts relationer lyckats förskaffa
sig en mycket sinekural anställning vid en
frökontrolleringsanstalt och älskade att låta kalla sig direktör,
men stod fortfarande inskriven som student vid
universitetet och deltog med iver i sin och andra nationers
samkväm. Han hade sin bestämda plats i gästiskaféet
och var med ett ord en typisk men sympatisk
överliggare.

I våningen under honom bodde professor
Hammarlund och hans maka, en något besk företeelse, för
vilken lättja och uteliv, bedrivna av studenter, voro
en styggelse. Hon hade länge haft sina utstående
ögon riktade på kandidat Tom von Block, och den
omständigheten att hon ofta i trapporna mött underbart
eleganta damer med djärvt tillmätta hattar och
ogenerade ögon, i vilkas djup något brann som hela
hennes själ tog avstånd ifrån, gjorde att kandidaten var
uppsatt på hennes svarta lista. Vidare hade hon ofta
hört buller från hans dubblett och kanhända hennes
ljuskrona klirrat ibland, då Tom firade någon liten
enkel och oskyldig, men värdig fest för sina bekanta
inom konstnärsvärlden. Professorn var en fridens man
och dessutom litet lomhörd. Han hade aldrig hört
något misstänkt uppifrån och förhållandet mellan
honom och kandidaten hade alltid varit det mellan två
högst distingerade gentlemän. De hade till och med
utbytt tankar när de träffats i trapporna eller på gården.
Professorn hade en gång frågat, när kandidat von Block
tänkte ta examen. Och Tom hade svarat att han ännu
så länge inte tänkte göra sig någon brådska. Han låg
kvar vid universitetet huvudsakligen emedan det var
honom angenämt. Hans egenskap av direktör vid
Frökontrolleringsanstalten, hans studier och det
behagliga kamratlivet utfyllde för närvarande hans tillvaro
fullkomligt etc. Och de båda herrarna skildes åt
under utbytande av försäkringar om obländad
högaktning.

En morgon vaknade Tom von Block och reste sig
blixtsnabbt till sittande ställning. Han trodde att hjärtat
stannat. Men rörelsen hade varit för häftig och i samma
ögonblick började en fruktansvärd slagvärk i huvudet.
Kvalen voro helvetiska. Det var som om tusen smeder
hamrat med kyklopiska släggor på hans blottade hjärna.
Han försökte avvärja slagen med en våt handduk och
började samla sina tankar, vilkas ordning var mer än
förvirrad, ty de flesta saknades alldeles.

Ordningen i rummet var icke heller den vanliga
och oklanderliga. Där tycktes ha stått ett sjöslag. Och
han erinrade sig plötsligt att en cirkus var i staden.

Alltså var hans amnesi lyckligtvis endast partiell.
Genom ett förståndigt användande av sin i detta tillstånd
beklagligt kantstötta mnemoteknik kom han
emellertid till slutsatsen, att cirkusens härvaro måste stå i
något slags kausalitetsförhållande till den förödelsens
styggelse som vanprydde hans bostad. Stolar voro
omkullslagna, flaskor krossade, skåp flyttade. Efter ett
mycket grundligt forskande bland hjärncellerna kom
han underfund med att han efter supé på Rullan till
sitt hem inbjudit kandidaterna Kuylenstjerna, von
Bergenheim, Posse och den något enkla Wästfeldt, i
sällskap med cirkusdivorna <sp>The six Sunbeams</sp>.
Tydligen hade dessa sistnämnda så småningom under
inflytande av eldiga viner börjat visa prov på sin
skicklighet i höjdsparkning. Han erinrade sig till och
med dunkelt att damerna och kandidaterna utfört en
kavallerichock ridande på stolar.

Torns stora Venusstaty låg på golvet i form av
en gipshög, hans potta var sprucken och hans
svalstjärtsrock hängde som ett lik uppe på
kakelugnskransen.

Han satt i sängen, höll sig om huvudet och talade
till sig själv: — Du Tom von Block är ett jäkla svin!

När en människa inser detta finns faktiskt möjlighet
till räddning. Och medan han sökte efter halmstrået
och lögade sin själ i ruelse och ånger knackade det
på hans dörr. Han kved ett rosslande: Stig in! och
in kom professor Hammarlunds piga. Hon sade efter
en hastig blick på slagfältet: — Kandidaten skall
ögonblickligen gå ner till professorskan! Hon vill tala med
kandidaten och ha reda på vad det var för ett 
skräckligt liv här i natt. Professorskan är mycket ond
på kandidaten.

Liv? tänkte Tom och vaggade fram och åter i
sängen fortfarande hållande sig om huvudet. Liv??
Det enda »liv» han kunde påminna sig var möjligen
det som uppstod, då han och Posse med tanke på
brylån knackade sönder en sockertopp.

Men plötsligt ilsknade han till. Vad fan hade han
att göra med professorskan Hammarlund? Han var
en fri student och till och med direktör. Och han
röt åt tjänsteanden: — Hälsa professorskan att min
titel är <sp>direktör</sp> och att jag träffas på min byrå
mellan 2 och 3, om hon vill mig något.

Pigan höll på att dåna, men gick ned och
meddelade professorskan Toms ultimatum. Efter en
kortare nervattack skickade hon upp pigeschen igen, denna
gång med ett kort: — Om inte kandidaten
ögonblickligen kommer ner och förklarar sig, anmäler jag
kandidaten för consistorium minus.

Då överskred Tom von Block sin befogenhet. Han
svarade pigan att han helt enkelt struntade — Utinam
esset venia verbo! — i professorskan.

Allt detta var ju förskräckligt och upprörande.

Ett par dagar senare fick Tom kallelse att inställa
sig inför consistorium minus, där professor
Hammarlund var ledamot.

Tom von Block tänkte över situationen och fann den
obehaglig, men plötsligt fick han en lysande idé.
Han gick till husvärden, en bracka som han dittills
behandlat med adelsmannens och den akademiska
medborgarens överlägsenhet och endast träffat då han med
nästan pinsam regelbundenhet betalade hyran. Hans
avsikt var att utlägga en snara för den enkle mannen
och ormtjusa honom genom sitt umgänge för kvällen.
Han bjöd honom på festsupé på Hörnan i sällskap
med ett par av sina adliga kumpaner.

Den smickrade brackan blev under de tre
ädlingarnas målmedvetna behandling snart överförfriskad. När
han hemforslats ägde Tom von Block i sin plånbok
följande intyg:

<sp>Att Herr Direktören Tom von Block
under de år han hedrat mig genom att av
mig hyra sin våning i allo uppträtt fint,
förnämt och värdigt, varit en prynad för
mitt hus och en föresyn för de övriga
hyresgästerna, tyst, försynt och angenäm,
men att däremot professorskan
Hammarlund genom sin arghet ständigt sökt
åstadkomma split, och oenighet inom
fastigheten, intygas på heder och
samvete.
</sp>
<table o>
<td c><tab><tab><poem><sp>Uppsala 2/4 1886</sp>.
P. A. PETTERSSON.
Husägare.</poem>
</table>

Detta intyg framlade Tom von Block inför
consistorium minus. Vad professor Hammarlund tänkte
därvid kommer väl aldrig att bli uppdagat. Men sällan
har väl en stoltare, segrare gått utför
universitetstrapporna.
</chapter>
<chapter name="Eldsvådan">
<h2><small>ELDSVÅDAN.</small></h2>

Gubben Per Efraim, förre ägaren av hemmanet
Mangelboda i närheten av Mariestad, satt på
undantag och såg skakande på sitt vita huvud hur sonen
styrde och ställde med gården. Allting skulle
gubbevars vara nymodernt — det dugde inte med det gamla
sättet att sköta jorden, vilket gjort att gubben och
hans förfäder så långt tillbaka man kunde minnas
varit välbesuttna bönder och hedrats med
kyrkvärds-och häradsdomarbefattningar. Nu skramlade
radsånings- och skördemaskiner omkring på ägorna, skogen
höggs ned, ladugården byggdes om, manbyggnaden
förstorades och fick glasveranda, målades så att den
såg ut som en stadspyscha och Efraimsson lät gärna
kalla sig patron och drack whisky i stället för
kaffegök. Det var naturligt att det hela skulle gå åt
helskota. Och det gjorde det.

—	Du sköter jord å gård åt helskotan, sade gubben.

—	Dä där begriper I inte, gubbe, joren sa skötas
raschonält.

—	Va ä raschonält?

—	Dä begriper I inte, gubbe! sade sonen och tog
sig en whiskygrogg.

—	Du har la gården ordentlit försäkrader?

—	Han ä högt försäkrad, men va hjälper dä? Dä
betyder att premiera bler så möe högre. Men än så
finns dä skog, gualôv!

—	Skog ja, men rör du den mer, ä du dummer —
fast ja förstår la inte alla nymodiheter! suckade gubben.

—	Dä gör I inte, gubbe, å däfför sa I hålla käften
Dä ä nog trôkit ändån.

Och så gick det på i samma stil, tills patron
Efraims-son en dag sade till fadern:

—	Nu ä dä slut, gubbe, nu får ja sidera.

—	Sidera, va i helskota ä dä?

—	I ä för gammel, far, å begriper ingenting. Sidera,
dä ä konkussa. Begriper I dä. Men ja kanse kan få
ett nôet så när ackord.

—	Ackord?

Gubben skakade litet mera på huvudet. Han var
nämligen så gammal att det skakade ideligen.

Nästa natt stod Mangelboda i lågor. Det brann
som fnöske. Brandkåren, den stolta, i Mariestad
eftertelefonerades och kom. Det var inte mycket att göra.
Det var mest att se på.

Men helt nära en brinnande vägg, stod omvärvd
av lågor och rök gubben Per Efraim och arbetade
tyst och ihärdigt med en liten brandspruta, en uråldrig
en. Han upptäcktes av brandchefen som röt åt honom:
— Va fan ska dä där tjäna till?

Och gubben Per Efraim, med eld i kläderna och
sot i det gamla ansiktet, svarade:

—	Å, dä tjänar nog te, för dä ä förtischen i spruta.
</chapter>
<chapter name="En chrongschoug">
<h2><small>EN CHRONSCHOUG.</small></h2>

Det sker ganska sällan att chronschougar själva
upptäcka att de äro det, men i så fall händer alltid
en olycka. Jag har känt ett sådant fenomen i min
barndom, och det var kyrkvärdens son i Fårebo, Johan
Svensson.

Kyrkvärden hade två pojkar och den äldste hade
enligt skollärarens åsikt s. k. läshuvud. Alltså skulle
han studera och lyckades efter ett femtonårigt knog
vid närmaste elementarskola ta studenten. Han var
egentligen en ovanligt korkad latdrög, under det hans
yngre bror Petter var i besittning av det verkligt
klipska småländska gemytet och arbetade i jorden
som en hel karl. Studenten blev fet och däst av all sin
lärdom och utnyttjade sin förstfödslorätt genom att
vid varje tillfälle som gavs huta åt brodern. Han var
ju bara bonde och kunde aldrig bli något annat, men
den äldre skulle naturligtvis bli präst. Vid tanken på
detta svällde kyrkvärdsmorans hjärta av stolthet. Den
blivande själasörjaren fick de bästa bitarna vid bordet,
drog köpkläder och bodde »på kammarn» omgiven av
all tänkbar lantlig lyx.

I Uppsala ansågs han som ett rekord av dumhet
och man förstod ej hur han kunnat krångla sig igenom
studentexamen. Han suddade ej, umgicks endast med
allvarliga teologer och läste mycket, men förstod inte
ett dyft av det lästa. Efter några år fick han en dag
kallelse att infinna sig hos inspektor, vilken rådde
honom överge den lärda banan, ty han saknade alla
förutsättningar. På vilket sätt inspektor lyckats övertyga
honom om faktum, vet ingen, men Johan satte sig på
tåget och for hem, laddade en bössa, hällde vatten
framför förladdningen, satte pipan i munnen och
tryckte av med tån, ett sätt att ta sig av daga som på
den tiden var ganska populärt på den svenska
landsbygden.

Det blev en uppståndelse. Gumman, då vorden
änka, tillkallade Petter som gick i åkern och plöjde.
När Petter kom upp på kammarn och såg förödelsens
styggelse, grät han inte. Men han bara vände sig till
gumman som stod i dörren med fasan målad i sitt
ansikte, och sade:

— I mor, kom nu å skräpp mä Johans goa hove!

Denna berättelse är antagligen för hemsk för en
skämttidning, men den kom i mitt minne i dag då jag
läste en artikel av en Chronschoug i en tidning. Och
jag tänkte: tänk om alla chronschougar plötsligt
upptäckte att de äro det!

En sådan plötsligt vunnen insikt skulle göra alla
krig onödiga, ja omöjliga.
</chapter>
<chapter name="Påsk och ungdomligt överdåd">
<h2><small>PÅSK OCH UNGDOMLIGT ÖVERDÅD.</small></h2>

Påsken stundar. Jag har skrivit om tillräckligt
många påskar för att inte längre kunna variera. Jag
har berättat ägghistorier, beskrivit förhållandet mellan
hönor och tuppar — med ett ord försökt göra det
bästa av uppgiften. Visserligen skulle jag kunna ge
er en historik av påskens utveckling ända fram till
våra dagar, men den skulle bli torr — hårdkokt och
grusig som kinesernas delikatess, de i jorden ruttnade
äggen, som för resten inte äro så dumma som
raffinemang. Kanske skulle det passa vår vansinniga tid
att låta någon bolschevik gå omkring och stryka
påskalammets blod på dörrarna hos dem som skulle
bli offer för en natts massaker. Men jag är trött på
blod just nu. Jag vill ha rosor och nubben och
vällukter och godhet — för att inte tala om rättvisa.
Och en mild, vaknande vår som gör de alltför kloka
goda, de grymma milda och de alltför dumma till
nollor. Låt oss hoppas, att ungdomen tar hand om
det där. Ty de gamla ha visat sig nästan odugliga.
Man hade dock väntat, att de skulle ha något förstånd.

Äten nu ägg, kära själar och skruven opp er till
påskfirande och begån högtiden med en gemensam
och allvarligt menad överenskommelse att bli bättre
människor.

*


När Carl Cederström och jag för 21 år sedan som
gäster ombord på Carl von Knorrings skonare Clary i
sällskap med några andra utvalda seglade till
Mariehamn för att gästa Nyländska jaktklubben och
sedermera fortsätta till Helsingfors för att härja värre än
Erik den helige när han försökte införa kristendomen
där, då var det visserligen inte påsk, men det var
glädje i Europa och vi voro unga, färdiga till alla
galenskaper och godlynt stämda inte bara mot våra
värdar utan mot hela mänskligheten. Jag tycker att
det vore klokast att flytta fram påsken till
högsommarn, ty man är faktiskt gladare då, beroende på sol
och värme och inga gamla religiösa vanföreställningar.
Man kan ju äta ägg då också och slå ihjäl ett
påskalamm och måla seglen röda, äss man vill. Detta är
ett allvarligt förslag till nytt påskfirande. Ekliptikans
vinkel mot ekvatorn förändras inte nämnvärt
därigenom — men möjligen skulle jordaxelns instabilitet
ökas ett slag. Sådant få vi alltid riskera. Ska vi alltså
komma överens om att flytta fram påsken — och för
resten ordna litet flera helgdagar i serie? Vi skulle
må bra av det.

Men låt mig nu berätta om vårt ungdomliga
överdåd under denna icke endast för oss minnesvärda
segling.

Vi hade lämnat Arholma och voro mitt på Ålands
hav, då det plötsligt blev stiltje. Solen sken som över
de första människornas lycka i paradiset. Värmen
blev tropisk, däcket brände, seglen hängde slappa och
allt var en vit passadglädje. Vi voro som alltid
törstiga och värden föreslog en grogg, ty isen hade ännu
inte smält. Vi klädde av oss och hoppade i sjön.
Jag vet intet ställe norr om Gibraltar, där värmen
kan vara så ekvatorisk som i Ålands hav. Allt verkar
vitglödande. Båten verkar overklig i den vitglödande
vitheten, där vi ligga. Det är svårt till och med att
se färg på svartmålade saker ombord. Det är med
ett ord ett storartat problem för en friluftsmålare
— en realist. Kanske han skulle bli skald på det
företaget — en färgmänniska, vars färger ligga så
nära varandra att han inte kan skilja dem åt.

Emellertid lågo vi i sjön. Det var härligt.
Tumlare gingo omkring oss. Den enda färgen i allt det
vita var tumlarnas ryggfenor, då de gjorde sina lustiga
rörelser i sjön. Jag låg och simmade stilla och utan
överdrivna rörelser på rygg. Jag är ingen styv
simmare. Men jag tror att jag kan hålla mig uppe rätt
länge, när det inte är sjö, och här var det absolut
lugnt.

Jag <sp>satte</sp> mig i sjön och rörde sakta armarna.
Det hela var som en saga. En alldeles lagom svalka
böljade om min kropp som ett underbart behag. Och
jag fann, att om jag höll mig absolut stilla i en viss
ställning, så flöt jag utan ansträngning. Jag satt och
tittade upp mot den vita luften och kände värme och
njutning. Jag satt rätt länge så. Men plötsligt måste
jag meddela min tillfredsställelse åt Calle Cederström.
Jag tog ett par simtag med armarna och såg mig
omkring. Båten var borta. Calle var borta, alla de andra
också. Jag befann mig ensam mitt i Ålands hav.

Jag tänkte genast: Låt mig nu vara lugn! Stiltjen
är nästan absolut. En människokropp är lättare än
vattnet, åtminstone så länge dess psyke är lugn.
Alltså lugn! Lugn! Ju häftigare rörelser jag gör, desto
snabbare blir jag uttröttad. Alltså lugn!

Atmosfärens vithet var så fulländad — och mina
ögon hade antagligen blivit så försvagade av
solskenet, att jag inte såg skonaren. Allt detta resonerade
jag med mig själv över, medan jag gjorde helt om i
vattnet och började simma sakta och ekonomiskt åt
det håll, där jag inte såg något och där Clary måste
ligga. Men jag hade ögonen i jämnhöjd med
vattenytan. Då ser man minst.

Jag tänkte: Detta överlever jag kanske inte! Men
mina kamrater måste så småningom komma att tänka
på att jag fortfarande ligger i sjön. De ha
naturligtvis gått ombord och sitta i salongens svalka och dricka
grogg medan en liten fattig smålänning, som så
ofantligt gärna ville komma ombord, samtidigt simmar
omkring i närheten och med en viss intensitet längtar
ombord.

Jag tog ett par kraftiga tag för att kunna höja
mig för ett ögonblick så mycket som möjligt över
vattenytan. I en tiondels sekund uppfattade jag
situationen. En blå strimma kom som ett knivblad mitt
i det vita, en bris alltså, och om en stund skulle ingen
kunna se mig i brisen.

Nu började jag simma målmedvetet. Nu såg jag
Clary på ett par hundra meters avstånd emot den blå
brisen. Men ingen var på däck. Matroserna lågo och
sovo i skansen, och där nere i salongen sutto alla
kamraterna nakna och drucko vichyvatten.

Jag tänkte: Om brisen ökar, måste prissarna börja
sköta om seglingen. Men fortfarande var jag i stiltjen
— alltså en möjlighet att bli upptäckt som en säl eller
som en konservburk eller något annat utslängt från
en skuta.

Jag tänkte: Skall jag riskera ett illvrål. Jag
sjunker ju lite efteråt, men då skall jag också
fördubbla mitt lugn. Jag höjde mig så högt jag kunde
och skrek hallå. Det var tur att brisen förde min
röst åt det hållet, där båten låg. Om några sekunder
såg jag en naken figur som gestikulerade, tog rodret,
högg ett tag i storskotet, lade skutan upp emot mig
och slängde ut en ända. Då var det inte mycket kvar
av mig. Jag tog ändan, just då den skulle sjunka,
med tänderna, hostade saltvatten ett slag, lade ändan
omkring mig, drog åt ordentligt och sen sjönk jag.
Men i nästa ögonblick var jag ombord. Brisen blev
blåare i samma ögonblick. Matroserna voro i ordning
och om någon minut seglade Clary med full fart
österut. Vi voro färdiga igen. Alla hade varit
övertygade om att jag låg och solade mig på däck, ty
lejdaren var uthängd och stiltjen hade lovat att stå i sig.

Så där nära kan en människa vara döden ibland.

Men vi voro på den tiden, alltså i trettioårsåldern,
då en man antagligen är starkast och mest full
av liv, fullkomligt oförbrännliga.

När vi sedan så småningom kommo til!
Mariehamn, hade vi alla glömt all tanke på död och
elände. Jag blev prisdomare och lyckades trassla till
de matematiska beräkningarna så hemskt att de
verkligt kunniga seglingsexperterna med all säkerhet fingo
en dålig tanke om min allmänbildning. Efter
kappseglingen blev en underbar middag, där Calle
Cederström trollade och sjöng och jag sjöng visor. Jag har
ännu kvar en del dokument från den middagen. Den
var stark och god, som finländarna då för tiden kunde
arrangera allt. Jag minns att vi slutade middagen
klockan 4 på morgonen och att Calle och jag
tillsammans gingo ombord antingen på Clary eller på
Calles broders koster Beata. Den sista var det.

Solen var redan uppe och i dessa lugna lävikar
fanns ingen sjö.

Vad var naturligare än att Carl Cederström och
jag, som i alla fall skulle klä av oss och gå till sängs,
badade. Vi krängde av oss våra eleganta kläder och
störtade oss i spat. Vi simmade och döko bredvid
varandra — och plötsligt frågade jag: — Hör du Calle,
vad säjer du om en grogg? Men vi ska inte väcka
Knorring och bror din! Utan vi simmar bara till
nästa kutter, knackar på sidan, får en ända om oss
och blir hjälpta ombord. Calle var med och vi började
simma. Vi kommo till nästa kutter och knackade på
dess vitglänsande sida. Vi blevo — fast under någon
förvåning — hjälpta ombord, togo vår grogg nakna
som i Edén och störtade oss efter förtärandet i havet
på andra sidan kuttern, simmade och upprepade samma
sak med ungefär 35 kuttrar. Överallt blevo vi
mottagna med förstående, vänskap och finsk gästfrihet.

Nu är ju att märka, att jag dagen förut varit
nära döden i Ålands hav. När vi företogo oss —
Calle och jag — detta vikingatåg simmande, hade vi
deltagit i en av de kraftigaste middagar som
någonsin givits, och inte heller vägrat i vändningen vid
nachspielet. Att vi inte fingo slag berodde på vår
ungdom och vår allvarliga vilja att leva.

När vi äntligen hade traverserat Nyländska
jaktklubben och simmade tillbaka till Calles brors koster
Beata, voro vi absolut övertygade om nödvändigheten
av att lägga oss.

Men ombord på Beata stodo Calles bror och Calle
Knorring och ett par gastar och betraktade med tårade
ögon de kläder Calle Cederström och jag
kvarlämnat på däck, då vi började vår simning. Deras glädje,
då de fingo se oss komma simmande, var så ren och
ogrumlad, att de ögonblickligen klädde av sig själva
för att upprepa vår vikingasimning. Calle Knorring
simmade med klok användning av sitt enda återstående
ben som propeller. Vi besökte några kuttrar, men
återvände snart, läto oss upphämtas medelst en fyrskuren
talja, lade oss till sängs — och om några sekunder
existerade varken Finland eller Sverige för oss.

Sådana voro vi på den tiden.

Hurdana ä vi nu!

Flytta fram påsken till högsommarn! Ty skall någon
fira påsk just nu på det sättet vi gjorde, torde han
förkyla sig. Bliven goda människor och lydén alltid
råd av eder gamle vän

<table o>
<td><tab><tab><tab><sp>Albert Engström.</sp>
</table>
</chapter>
<chapter name="I vargskogen">
<img></img>
<h2><small>I VARGSKOGEN.</small></h2>

Borrmaskinen uppe på Luossavaara surrar alldeles
som ett aeroplan — och när plötsligt ett litet brunt
moln lösgör sig från fjällsidan oeh detonationen efter
ett sprängskott ett par sekunder senare når våra öron
verkar det som om en bomb släppts ned av någon
osynlig flygare.

Vår väg går genom en skog av silver och under
björkarnas snötyngda grenverk löpa otaliga ripspår.
Det är riporna vi vilja åt — men där står ju ett
harspår och vi gå på det en stund tills det blir
krångligt att reda ut i snåren — och vår s. k. jakt är just
inte inställd på allvar. Snön når till knäna och vi
ta det lugnt och pusta ut allt som oftast.

Där nere ligger Haukijärvi — Gäddtjärnen — och
tvärs över den sågs en varg gå i går. Här är mycket
varg i år. Ett stycke bortåt Tuolluvaara har man
sett en flock på 15 stycken stryka fram och i närheten
av lappkåtorna vid Luossajokk hade de haft sin lega
under en tall och litet längre bort hade de rivit några
renar, så att lapparna ha fullt upp att göra. Men här
är för litet snö och det vore tämligen lönlöst att
jaga dem.

Men här ha vi ju vargspåret från Haukijärvi. Trots
den lösa snön är det lätt att skilja ett vargspår från
andra besläktade. De två mittklorna sticka fram långt
före de andra tårnas klor. Vi följa vargspåret en stund
bakåt nedåt tjärnen. Vargen har gått rakt uppför
Luossavaaras sluttning.

Nu undrar läsaren varför jag inte uppträder som
jakthistoriograf och serverar ett spännande skogsdrama
med mig själv som hjälten-segraren ångande av svett
och naken till midjan under förbannelser avlivande
en jättelik varg med skidstaven efter några dagars
förföljande. Men hänsynen för läsarinnornas ömtåliga
nerver avhåller mig från denna eljest tacksamma
uppgift.

Vi gå ut på Haukijärvi. Tjärnen kallas här också
Bogdanovtjärnen efter en ryss som kom för några år
sedan och slog sig ned där för att leva av jakt och
fiske tills han började längta efter ännu större
enslighet och flyttade uppåt Kebnekajse till. Det händer
ibland att människor börja tråna efter ensamheten och
försvinna långa tider. Som till exempel en skräddare
här som inte kan hålla ut med yrket mer än någon
månad i taget. Då han tröttnar ger han sig i väg
bortåt Nakerijärvi, bor i en gammal torvkåta och gillrar
och fångar i trakten.

Medan kamraten och jag pusta ut prata vi om ditt
och datt, mest historier från jaktstigarna. Det skall
bli lämmelår i år, ty förra året uppträdde skogsmössen,
lämlarnas föregångare, i massor, och året efter ett
lämmelår blir ett gott ripår. Man har sina märken.
Jag berättar att jag i söndags var i Juckasjärvi på
lappkok och åt så grov renmärg, att det var enastående
i min historia. Kamraten ser på mig och småler.
— Kanske var det älgben i stället för renben?

Lapparna äro inte så noga med sådant och äro
inte heller så lätta att få fast när det gäller otillåten
jakt. Och jag får en historia om en jägmästare söderpå
som mötte en lapp på kronskogen och han bar på en
tjädertupp. Men det behövdes vittnen.

—	Får jag köpa tuppen av dig? frågade jägmästaren.

—	Det kan väl jägmästarn få, svarade lappen.

—	Det var bra, det! Men då kan du gärna följa
med och bära hem den åt mig.

Ja, nog kunde lappen det.

De kommo hem och in på kontoret. Där fanns folk.

—	Nå, min gubbe, började jägmästaren, hur mycket
ska du nu ha för tjädern?

—	Inte ska jag ha något för jägmästarns tjäder,
men vill jägmästarn ge mig en 50-öring för att jag har
burit hem den, så gärna det!

Ånej, lapparna äro nog fulla av fan, de också.

Det blev ingen jakt av för oss. Min kamrat skrämde
visserligen upp en ripflock på ett tjog, men den flög
i väg långt uppåt fjället. Här nere var skogen full
av spår. Räv, ren, hund och ripa hade skrivit
brottstycken ur sin historia i snön.

Det började blåsa kallt uppifrån Luossavaara.
Frostkristaller flögo i luften som stjärnor på villostigar.
Borrmaskinen surrade, sprängskotten ljödo fjärran och
främmande i stillheten och ibland porlade den lilla
bäcken som löper ut i Haukijärvi svagt och avlägset
under våra fötter. Och björkhagarna på fjällsidorna
runt omkring sågo ut som frostiga skinnfällar med
mörka ränder av tallskog, som inte orkat längre på
sin väg uppåt mot trädgränsen.

*

—	Men varför kallar ni den här biten
<sp>Vargskogen?</sp> Det lät så lockande.

—	Ja, jag kan inte hjälpa det. Jag har i alla fall
bjudit på ett vargspår och läsaren har som jag hoppas
fantasi.
</chapter>
<chapter name="Kiruna 1/12 1919">
<img></img>
<tab><tab><tab><tab><tab><tab><tab><tab>Kiruna <small><sup>1</sup></small>/<small><sub>12</sub></small> 1919.

Iklädda björnhudar och liggande mellan skinn av
varg, älg och får åka vi i rissla, världens behagligaste
fortskaffningsmedel. Vårt mål är en myr ett stycke
bortåt Juckasjärvivägen, ty där försiggår just nu
<sp>renskiljning</sp>. Snart förkunnar skall av hundar och
hojtande av människor att vi nalkas inhägnaderna där
2,000 renar i oavbrutet kretslopp röra sig motsols
mellan björkstammarna. Mödosamt förändra vi vår
ställning till vertikal, befria oss från pälsverken och
klättra över den av fällda björkar byggda barriären
för att hälsas välkomna av lapparna, bland dem Skum,
konstnären.

Renskiljningen var det ståtligaste
vildmarksskådespel, som ännu mött mig i Lappland. Det blev en
orgie i förnäm färg och sjudande liv. Det brungrå
myllret av de snabbt förbiilande djuren, 


björkstammarnas obeskrivliga rosa, grenarnas frost i svagt violett
och färgen på snön som upptrampad av tusentals
ren-klövar och uppblandad med renhår bröt sig mot
den kringliggande terrängens oberörda vithet,
lapparnas spänstiga gestalter med lasson i beredskap, kastad
med sällan svikande säkerhet, de infångade renarnas
förtvivlade hopp och våldsamma motstånd, lukten av
skinn, renfett, tobak, svett, kaffe och en liten aning
om hembränt — från de assisterande nybyggarna — det
hela blev en symfoni av starkt sjudande livsyttringar
under de allvarliga och snödigra molnens tåg. Men
sådant skall målas — icke beskrivas med otympliga ord.

*

Dagen därpå reste vi i samma risslor till lappmöte
i Juckasjärvi och tryckte våra gamla vänners
renfett-insmorda händer, åto rentunga och drucko massor av
renbuljong med mjölk som läskedryck. Men våra
magar tåla till och med kniven.

Och på kvällen åkte vi hem — imminente luna
— drömmande Lapplandsdrömmar och halvslumrande
under fållarnas varma mjukhet.
</chapter>
<chapter name="En midsommardag">
<img></img>
<h2><small>EN MIDSOMMARDAG.</small></h2>

Predikanten Jedron Natanael Astarot Andersson,
innehavare av Nåden, ett fagert, rundkindat,
rödblommigt ansikte och en yvig gyllenlockig hårväxt,
stannade och pustade i värmen, drog upp näsduken och
torkade svetten ur pannan, ty hettan var verkligen
tryckande. Träden stodo stilla och avvaktande i den
orörliga atmosfären. Inte ett blad rörde sig. På långt
avstånd mullrade åskan. Men himlen var hög och
molnfri och tycktes brinna med tunn blå eld och sjön
lag som död men med luftens glöd på djupet,
speglande hängbjörkar och alar.

Andersson sparkade dammet av sina resårskor i
vägkantens ranunkel och penninggräs och drog fram
en fickspegel, i vilken han noga synade sitt
gudsbeläte. Han tog av sin svarta, bredskyggiga filthatt,
lade den i gräset och grävde en stund i fickorna,
tills han fann kammen. Han lät den med välbehag
fara genom lockarnas rikedom och liknade sig i 

tankarna vid Simson, nasiren, som hade sin styrka av
håret. Han låg ju också liksom denne i strid med
filistéerna, djävulens barn, hädarna och de
högkyrkliga. Och när deras skörd en gång vart mogen, skulle
han släppa sina ords rävar med trons eldfacklor i
svansarna in på deras sädesfält och ödelägga dem så
att de skulle varda liksom svedjeland, färdiga för den
verkliga Nådens sådd. Men det var också icke utan
att hans tankar snuddade vid en Delila. Dock icke en
som skulle klippa hans hår, utan löska det i kärlek
och undergivenhet. Ty Andersson var på väg till
häradsdomare Olsson i Haddarp, vilkens hustru och
dotter med ali säkerhet inom kort skulle böja sig och
emottaga helgelsen efter väl ett års målmedvetet
bearbetande med Ordet och Zions sånger till gitarr,
föredragna med ert icke oäven röst. Häradsdomaren
själv satt envist fast i syndapölen, men han ägde
ett halvt mantal utan gäld och dottern var enda barnet.
Vem kunde veta hur Herren hade bestämt? Större
underverk än så var han mäktig.

Nu skymtade redan manbyggnadstakets tegel bland
lövmassorna uppe i backen och Andersson beredde
sig att i värdig takt nalkas gården. Några avslutande
grimaser i spegeln, ett sista jämkande på kragen och
han var färdig. Men det var ju så sant! Det var då
för väl att han kom ihåg det. Han såg sig omkring
och spottade ut en mörkbrun snuslåska i diket. Han
var ju bara en människa. Sprit- och segardjävulen hade
han övervunnit, men snusdjävulen var ännu så länge
starkare än Andersson. Han suckade, ryckte upp en
handfull gräs och borstade sina kraftiga, 
oklanderliga tänder, också de en styrka liksom håret, där de
lyste mellan fylliga röda läppar.

Med avmätta steg skred Andersson in på
häradsdomarens gårdsplan under skuggande lönnar.
Pionerna lyste som blod på rundeln bland lavendel och
tusenskön. Ringblommor brunno bland salvia och
krusmynta. Framför bikuporna med sina hattar av
granbark surrade bin. Ty häradsdomaren var en stor
biskötare. Och nu stod han själv i skjortärmarna med
en snugga i mungipan och betraktade sina favoriters
välsignade ut- och ingång genom flustren, småpratande
och bolmande. Han var vid gott humör, ty han hade
tagit sig en stor kask när fruntimren drucko sitt
elvakaffe. Och han var en redlig och lycklig man.
Visserligen hade hustrun och dottern på senare tid börjat
bli något gudsnådliga och suckande och sprungo
omkring på bönemöten, men ännu hade de egentligen inte
försummat sina plikter, fast nog togo de där
stolltokerierna bort bra mycken tid från det nyttiga arbetet.
Skulle pigorna nu också börja löpa med den där
mickeln Andersson, finge han väl ta i med
hårdhandskarna och säga ifrån. Men det satt väl inte
djupare i kvinnfolken än att det kunde laxeras bort.

Häradsdomaren vände sig om ty steg hördes på
den nykrattade gången. Han mulnade — där var
han ju själv, den attan faen till Andersson. Men
i dag på midsommarafton skulle det inte bli något
lipande och suckande, det skulle han bli man för.

—	Jaså, dä ä Andersson. Ja, fruntimmerna ä inte
hemma. Di har gått neråt byn.

—	Frid och nåd över erat hus, häradsdomarn, på
denna välsignade missommardag, sade Andersson. Se
jag hade liksom kommit överens med kära mor att
läsa några ord uti afton, om Gud vell och
häradsdomarn inte har nåt utimot’et.
<img></img>
— Ja, om Gud vell, så lär ja väl inte kunna
förhindrad. Men i dag vell inte ja. I da vell ja ha fred
å ro. Förra helgdan va Andersson här å helgdan
förut mä å nu kan dä va nog för en tid framåt. Men
I kan la hålla te hos nån annan, äss dä nödvändit
ska bli läsning. Eller I kan hålla te nere i Sjöängen,
där ä dä vackert å inte behöver I frysa heller i den
här värmen. Men sitt ner så länge, Andersson, inte
är ja den som kör bort nån ifrån gården, om han
kommer som folk. Fruntimmerna ä väl snart tebaks
å då kan han få sej en kopp kaffe. För inte ä ja
den som kör ut varken jul eller missommar. Men en
sak, mens vi ä ensamma här å ingen hör oss. Di
säjer man å man imellan att Andersson går å friar te
dotra mi. Dä sa han låta va, Andersson, för ho ä
ingenting för honom. Lyd mitt råd å tänk inte åt dä
hållet. För ska hon gifta sej, ska dä va mä en karl
som <sp>arbetar</sp>, förstår han, Andersson, å en karl som
förstår <sp>jorden</sp>, en bonne, rätt å slätt, å inte mä en
som aldri har gjort ett guss skapande grann annat än
slaget dank å läst å sjunget lite dessimellan å lever
på nåder hos andra — för dä gör han, Andersson
— han får ursäkta att ja säjer rent ut. Nä si <sp>jorden</sp>,
Andersson, dä ä dä säkra som en kan ta på å gräva i
å gössla, men himmelen, dä ä allt liksom lite osäkert
mä den.

Andersson hade blivit illande röd. Han harskade sig
och hostade.

—	I skolen icke lägga edra ägodelar uti jorden,
där mal och rost fördärva dem, utan skåden
ovanefter, står det.

—	Jo så jäven anamma, Andersson, dä just i jorden
en ska lägga nåt, för då får en nåt igen. Nå, ja vill
inte fråga honom vidare va han kan ha gått å pratat
i dotra mi, men kom ihåg va ja har sagt. A nu slutar
vi mä å lägga ut den texta mer, Andersson. Kom hit å
titta på bina — di arbetar, di! Di ä som en föresyn för
bå Andersson å mej.

—	Vad dä anbelangar, för exempel va jordbruk å
sådant angår, så har ja allti bett till Gud att han en
gång skulle ge mig nåt sådant — för dit har allti
mitt sinnelag stått å ja ä väl själv utå bonnsläkt, så
dä ligger liksom i blodet. Men utförsgåvor ä också
en nåd av Herren.

—	Jaså, Andersson har verkligen tänkt på å bli
bonne?

Häradsdomaren sneglade plirande på förkunnaren.

—	Ja si egentligen ä dä min kallelse lika möcke som
dä andra. Men när en inget har å börja mä, så tar en
tacknämligen imot de håvor som ovanifrån gives. Och
varder en ringa tjänare i den andliga vingården tills
Herran tillstädjer annorlunda.

—	Slå dä ur hågen, Andersson. Sånt ska en börja
mä som barn, annars går dä aldri. Mä di där fingra kan
han aldri vänna nåt annat än bokblan. Så här ska en
bonnanäve si ut. Si på den här! Lägger en ett
sädeskorn i den, så gror dä.

Andersson skruvade sig på gungbrädet där han
sjunkit ihop och stirrade frånvarande på
häradsdomarens valkiga näve.

—	Ja men si häradsdomarn — — om dä nu skulle
va så att häradsdomarns doter liksom inte har nåt
imot mej, å kära mor inte har nåt imot mej, å ja har
Guds välsignelse till detta kristliga förbund — för
Gud har sagt mej dä, dä har han gjort många gånger
när ja umgåtts med honom förtroligt i bönen — å
när häradsdomarn inte har nån son, som kan överta
gården — — å när kära mor ä så te åren att dä
väl inte kan bli nån heller mer — å när kära mor
också har bett Gud att han skulle vända eran doters
sinnelag te mej — —

Andersson tog av hatten och torkade sin svettiga
panna.

—	å när Gud har hört kära mors böner — — å
dä ena mä dä andra — å —

Ett våldsamt surrande bröt genom tystnaden.

—	Kors, bina svärmar! Nu ä dä inte tid å höra
på Anderssons stollatyg, skrek häradsdomarn. Sitt stilla,
karl, ropade han, då predikanten började fäkta i luften
med sin hatt.

Svärmen flög fram och tillbaka några gånger, höjde
och sänkte sig. Andersson kallsvettades, ty ibland voro
de båda männen mitt inne i det surrande molnet.
Häradsdomaren ryckte ifrån Andersson hatten, med
vilken han slog omkring sig.

—	Sitt still, dumbom, å rör inte ett finger å hör
va ja säjer! Om Gud vill att han ska bli stucken,
så hjälper ingen hatt. Dä dålit mä tron, din jäkla
matfriare!

Och nu hände det som skulle hända, orsaken att
denna enkla berättelse blev skriven.

På ett ögonblick försvann Anderssons skönlockiga
hår och blomstrande ansikte under svärmens massa.
Ty visen hade med god urskillning valt den benådades
kalufs till residens.

—	Om du nu rör dej, kan du va dödens
lammunge, dä förstår du själv, sade häradsdomarn. Utan
sitt bara still, mens ja tar in bina. A dä tar lite
tid. Blinka inte å rör inte på mun! A skälv inte,
Andersson, han har ju Gud mä sej. Å rör dej inte,

om nåt bi skulle sticka, för då kan alla sticka,
begriper du, å dä skulle ta livet å tie läsarpräster, hur
möcke nåd di har! Ja säjer för sista gången: <sp>Sitt
stilla, karl!</sp> Mens ja går efter vatten.
<img></img>
Bina kröpo över den olycklige predikantens ansikte,
över hans slutna ögonlock, hälsade på i hans
näsborrar och försummade inte heller öronens irrgångar.
De kröpo nedåt halsen och innanför kragen och där
stucko de som förirrat sig under skjortan.

Andersson skalv till för varje styng men höll sig
lugn. Ett och annat bi stack, när han försökte med

diskreta små blåsningar riktade mot dem som
lustvandrade på hans läppar. För övrigt badade han
i svett.

Nu kom häradsdomarn med en vattenkanna och en
visp för att bestänka svärmen och få den att
sammandraga sig. Andersson kunde icke se det kärleksfulla
handlag som den gamle biodlaren använde och de
många finesser han begagnade sig av. Men Andersson
hade nog inte haft det verkliga levande intresset för
saken. Han var för tillfället bara en svettig
läsarpredikant, vars själ vistades i Dödens förgårdar. Men
hade han varit kapabel att känna och förstå något
mer än fruktan, skulle han ha beundrat alla de
manipulationer, som nu följde. Han skulle ha fallit i extas
över häradsdomarens skicklighet och mjuka rörelser,
när han med händerna öste in bina i den nya kupan.

Men vad han begrep var de vänliga ord
häradsdomaren ägnade honom medan han avlägsnade de
sista bina.

—	Men nu lövar du, din förbrännade matfriare,
te å ge faen i dotra mi! Lovar du dä?

—	Jaa! stönade Andersson.

—	Lovar du å allri visa dej på gården?

—	Jaa! gnällde den olycklige.

—	Lovar du å bli en arbetsam å hederli människa?

—	Jaa!

—	Erkänner du att du ä en skojare å fähunn,
som egentligen borde ha ett kok stryk, var gång
du råkar hederlit folk?

—	Jaa!

—	Då sa du slippa ifrån mä livet for denna gången,
din lurendrejare! Å nu kan du få gå, äss du inte
vell vänta på nästa svärm. För ett sånt skatebo som
ditt hår, dä som gjort för å svärma i!

Gråblek i ansiktet och darrande i alla leder reste
sig den arme predikanten. Han hade inte en droppe
svett mera i sin kropp. Men det han gått igenom var
nog bland det mest krävande en människa kan råka
ut för.

Häradsdomarn ställde triumferande kupan med det
nya samhället på bänken bredvid de andra. Han hade
gjort ett gott arbete och det på själva
midsommardagen, den välsignade!

Men predikanten Jedron Natanael Astarot
Andersson stod en stund och vred hatten i händerna, som
om han velat säga något. Då och då darrade benen i
byxorna. Men han hittade inga ord. Hakan gick ett
par tag och något oartikulerat trängde fram från
tändernas förmur. Så vände han sig långsamt och
lommade lutande och förstörd av nedåt sandgången,
öppnade grinden och började vandringen utför backen.
Men plötsligt syntes han betänka sig. Han stannade,
fattade ett beslut, klev över gärdesgården och sprang
in i hasselhagen. Kanske ville han inte riskera att
möta kära mor och den förlorade bruden.

Väl utom synhåll från gården stannade han, tog
fram mässingsdosan, lade in en dubbel mullbänk och
mumlade något, som lät som: Djävlar och Belsebub!

Så försvann han bland buskarna.
</chapter>
<chapter name="Strix">
<img></img>
<h2><small>STRIX</small></h2>

firar sitt 20-årsjubileum. Det kom som en
överraskning för mig själv. Jag har under årens lopp glömt
att man åldras.

Namnet Strix är en idé av Birger Mörner och är
August Strindbergs gamla kamratnamn. Strindberg har
också varit medarbetare och lämnat vackra saker.
Han har varit min oförgätlige gäst en vecka i
Grisslehamn under sin svåra tid, alltid gentlemannen och
det rika geniet.

Idén med tidningen Strix var icke min egen.
Meningen var att göra en konservativ skämttidning, utan
att jag skulle märka det. Man trodde att jag skulle
vara tillräckligt lättledd att gå med på vad som
helst. Men jag är icke lättledd. En skämttidning med
politisk färg är ett oting och en dumhet. Det finns
bra män och livskraftiga idéer inom alla partier och

<img><i>Till Carl Larsson, Anders Zorn, Bruno Liljefors af kamratens tacksamhet. Albert Engström</i>
Min vedkarl.</img>

jag är övertygad om att det är amalgameringen av
olika krafter och personer som har välsignelse med
sig. En skämttidning bör därför släppa fram alla slags
idéer. Det enda den icke bör tolerera är dumhet. Om
det någon gång gäller att anfalla en person eller
sak, upphör dess befogenhet som skämtblad. Men
detta kan stundom vara nödvändigt.

Det säger sig självt att ingenting blir som man
tänkt. Men förhållandena i ett litet land spela in,
och det konstnärliga får vika för det praktiska. Detta
ser ut som en naturnödvändighet. Jag skulle ha velat
göra stora ytor med konstnärliga ting på, ostörd av
annonser. Men det har visat sig omöjligt.

Emellertid ha vi sökt hålla livet uppe och till
min ovannämnda överraskning äro vi 20 år utan att
egentligen vara orkeslösa. Svenska folket har
oförtrutet bidragit med lustiga historier och jag tror
att man lugnt kan säga, att vi magasinerat och åt
eftervärlden bevarat en stor del gammal god humor av
det slag som intet annat land kan göra oss stridigt,
alltså den speciellt svenska humorn till skillnad från
den norska, den danska, den tyska. Vi ha icke lagt an
på osedlighet utan på begreppet humor, vilket trots
sin odefinierbarhet bör kunna kännas, om det ej
kan eller bör förstås.

Denna uppsats åtföljes av några teckningar, vilka
alla ha med Strix att göra. Den största föreställer en
min vedkarl, som är 85 år gammal och fortfarande
hugger som i ungdomens vår.

Någon frågade honom: — Ni tänker väl bli
åtminstone 100 år, då ni kan hugga ved så här bra ännu
vid 85.
<img><i>Johan Söderman</i></img>
— Ja, varför skulle jag inte bli 100 år? Si, dä
beror på hur en vänjer sej! Somliga vänjer sig å
leva å di lever — dom som inte kan vänja sej, di
dör!

Jag vill använda denna historia symboliskt visavi
Strix! Vi ha vant oss att leva och vi leva.
Åtminstone tänker jag hålla ut. Jag vill halvt
skrytsamt säga, att det finns något av Strix' idé, som aldrig
kan dö. I alla händelser komma yngre människor att
hugga efteråt och bevara det bästa av idén, vill jag
hoppas. Vi svenskar måtte ha något genomsunt och
ursprungligt som nästan oberoende av biologiska lagar
tycks hålla sig på samma nivå. Kanske äro vissa
klimatiska förutsättningar orsaken. Eller någon
animalisk ursprunglighet — en rasegendomlighet.

De andra gubbarna äro två skärgårdsbor, av vilka
jag har lärt mig mycket. De äro mina goda vänner
Johan Söderman i Lugnet och Pettersson i
Äspholmen. Jag har skrivit om dem i nästan alla de 12 böcker
jag nu är pappa för och de ha lärt mig begreppet
skärgården. Xylografen Karl Andersson i Grisslehamn
har jag dessutom att tacka för en oförbrännlig humor
och ett kamratskap som söker sin like. Men om honom
har jag skrivit tillräckligt ofta. För övrigt tackar jag
alla goda människor som underlättat mitt arbete och
visat mig vänskap.

Vänskap är den dyrbaraste juvel som är åtkomlig
på jorden. Den är oförstörbar om den är äkta och
strängt taget det enda en arbetare med lugn kan
vila sig mot.

*

Någon föreslog att jag i stället för denna
inledning till jubelnumret borde skriva någon berättelse
ur mitt tämligen händelserika liv. Men jag anser
mig ha uppfyllt en del av rättfärdighet, då jag tackat
mina kända och okända medarbetare för deras 
intresse under de gångna åren. Emellertid vill jag nu
berätta om den farligaste situation under den tid Strix
varit till. Nervösa personer kunna lugnt hoppa över
det som följer:
<img><i>Pettersson i Aspholmen</i></img>

<table o>
<td><sp>Min farligaste situation.</sp>
</table>

Jag var ung, jag var glad och hade en egen
tidning. Jag borde ha känt mig som rentier och med
en dyliks soliditet markerad i allvarliga drag och
självmedvetna åthävor. Men jag hade tillräckligt länge
varit bohémien och var på långt när icke vuxen min
nya och krävande ställning.

Det var 1897 och det var cirkus i stan.
Cirkusmänniskor intresserade mig då mer än nu, ty jag
kände en viss släktskap förena mig med dem. Dessa
konstiga individer som ogenerat levde sitt fria liv
och riskerade det var kväll på arenan med
gudomligt (som jag tyckte) lättsinne, tilltalade mig, och
jag blev habitué. Jag formligt hängde på cirkus vid
matinéer och kvällsföreställningar, umgicks med
atleter, skolryttarinnor, clowner m. m. och åt med dem.
Tyska, franska, engelska och italienska sorlade i luften
på Lilla Hasselbacken. Man levde i en hög atmosfär
av exotiska och delvis overkliga idéer, intriger, vild
kärlek med åtföljande hat, och på allt detta satte var
kvälls livsfara en för mig särskilt behaglig smak.
D. v. s. jag själv var ju bara åskådare, men jag
levde i fantasien med så intensivt att jag trodde mig
höra till de uppträdande.

Jag gjorde bekantskap med en underskön kvinna,
en tyska, som uppträdde som <sp>tandatlet</sp>. Hon kunde
hänga i en trapets i knävecken och hålla mellan sina
oklanderliga tandrader en bit läder, modellerad efter
gommens och tändernas form. Men i denna läderbit
hängde ungefär 1,000 kilo järn i form av vikter och
kulor. Så lät hon hissa sig upp ända till cirkustaket
och utförde där en del sköna arm- och benrörelser.
Hon sjöng inte, ty hon kunde inte skilja tänderna åt,
— det skulle blivit fiasko. Stundom följde i stället
för järnbitarna med upp i taket en del av
cirkusfolket och hon höll kvar det med samma orubbliga
målmedvetenhet. Jag kan icke neka till, att jag
högligen beundrade denna kvinna. Svenska folkets tänder
började redan då försämras. Här fanns inget fel. Jag
bjöd henne på supé i sällskap med en rumänisk man
som kunde sitta på sitt eget huvud. Vad det skall tjäna
till att sitta på sitt eget huvud, har jag verkligen
aldrig begripit, men han var konstnär på sitt område.
Han satt där som om han skulle ha varit född på
sitt eget huvud. Vi superade på Lilla Hasselbacken
efter föreställningens slut.

Jag hade sett flera tandatleter och misstänkte att
en man med normala tänder skulle kunna utföra en
stor del av de tricks hon visade. Hon medgav också,
att det var lättare än publiken tror, men man måste
också ha kraftiga halsmuskler — i annat fall kan
man faktiskt bli hängd, d. v. s. det kan klicka i
halskotorna och märgen kan bli skadad.

—	Jag vill göra det där, sade jag. Var skall
jag få en läderbit som passar mina tänder?

—	Vi följs åt i morgon, svarade hon älskvärt. Jag
skall skaffa er en riktig apparat.

Under tiden satt rumäniern och fixerade mig med
en blick av tjur på köttmånglare. Jag fäste mig icke
vidare vid uttrycket i hans ögon, ty en man som var
kväll sitter på sitt eget huvud, måste få något 
främmande i blicken och kanske därtill något icke vidare
sympatiskt i den.

Jag avhämtade den sköna och sympatiska
tand-atleten påföljande morgon och vi följdes åt till en
underbar affär på söder, där jag verkligen fick en
tjock läderbit formad efter min tandgård. Hon kände
på min nacke och mina halsmuskler och fann dem
förstklassiga. Jag hade möjligheter att gå långt.

Vi åto en lätt frukost på Lilla Hasselbacken och
gingo till cirkus. Ett par betjänter tillkallades och en
tunn lina av wirerope åkte ner från mitten av taket.
I en syskonhake hängde jag min läderbit och var
beredd att pröva styrkan av halsmusklerna. Jag
medger, att jag var något osäker, men min manlighet
måste ju ta sig riktiga uttryck inför kvinnan. Hon
visade mig hur jag skulle placera lädret i munnen,
hur jag skulle hålla händerna på ryggen, hur jag
skulle koncentrera min själ på att hålla mig kvar —
och för resten, här gäller det ju bara att höja sig
några tum från golvet — men vem hjälper till?
Ingen fanns i lokalen. Betjänterna hade gått sin väg,
antagligen till frukost.

Divan ilsknade till som endast divor kunna och
störtade fram till en ringledning. Rumäniern kom in.

Jag skall alltid — hela mitt liv minnas lukten i
cirkus. Hästgödsel och vansinne. Flickan utvecklade
för rumäniern att jag bara ville pröva min förmåga
att hålla mig kvar med tänderna några sekunder.

Jo, han begrep! Joo då! Då man inte är expert
— jo, han fattade hela galoppen.

Då hände det — divan slog sig för pannan och
skrek något om en sömmerska — adje, lieber Herr
Engstrem, i hab wos vaagessen — amusieren sie
sich — wir treffen uns wieder — och jag var plötsligt
ensam med rumäniern.

Han utvecklade en myckenhet av älskvärdhet och
sade sig kunna behärska linan till min belåtenhet.
Jag medger, att jag var dum, men samtidigt ville jag
visa att jag kunde genomföra det, jag givit mig in på.

Jag placerade läderbiten riktigt, tog ut den igen
och sade: — Ni förstår, att jag kommer inte att ägna
mitt liv åt detta! Alltså höjer ni mig några tum
från golvet, så att jag kan få tillfälle att släppa med
tänderna, om jag inte anser mig ha krafter nog!

— Verstanden!

Mannen gick bort till en utgång, där hjulet fanns,
med vilket han kunde dirigera linans höjning och
sänkning. Jag placerade läderbiten all right och väste
mellan tänderna: — Los!

Det gick sakta, oändligt sakta. Idiotiskt nog släppte
jag icke mitt tag, då jag kunde inbilla mig vara en
eller halvannan meter från golvet. Detta var ju min
begränsning. Men samtidigt intresserade det mig, att
jag hade tillräckligt bra halsmuskler.

Och plötsligt befann jag mig vara mitt i cirkus,
halvvägs till taket. Något av fasa grep mig och jag
kunde ju icke skrika. Det av morrning jag kunde
prestera hördes väl knappast. Jag kunde icke heller
se mig om. Jag var dömd att stirrande i ett
cirkustak domna i käkarna tills jag måste släppa, ramla och
bli en blodig massa i den övriga gödseln på golvet.

Så småningom var jag framme och tilläts att stanna
ungefär en meter från taket.

Min själ rasade. Jag sökte få tag i linan, men den
var för tunn för mina fingrar. Det gjorde ont! Jag
blev rädd. Jag började förstå, att rumäniern var
svartsjuk, och detta begripande gjorde mig icke gladare.

Jag var en ensam smålandspojk, som hängde i
en skinnlapp och en stållina uppe i ett cirkustak utan
föräldravård och utan vänner.

Då ljöd rumänierns röst, ekande mot glastaket,
fyllande cirkusen med ljud och min själ med fasa —
på ett språk som var en blandning av alla språk och
kraxande av hat:

— Du kan hänga där några minuter — jag går
in och dricker en flaska pilsner!

Men det var som om min käft skulle fått förökade
krafter. Jag hängde kvar med blodsprängda ögon
och en spirande ilska i min hjärna. Det var, som
om denna ilska skulle ha givit mig mod och hopp
att särskilt få tag i rumäniern och förvandla honom
till hästgödsel och sågspån och cirkusatmosfär.

Några betjänter kommo in och hörde min
morrning. Jag firades ned försiktigt. Jag lade mig och
försökte röra mina käkar. När jag efter några minuter
kunde röra dem och fick reda på att rumäniern satt
ute i gången och verkligen drack pilsner, började
jag en maratonlöpning, där rumäniern var den
snabbare. Han lämnade cirkusen.
</chapter>
<chapter name="Medan tåget väntar">
<img><i><sc>Jon Andersson Sarri<tab><tab>Eldstål</sc></i></img>
<h2><small>MEDAN TÅGET VÄNTAR.</small></h2>

Äntligen har jag fått se riktigt norrsken, en
oklanderlig Aurora borealis, och till och med
ovanligt fulländad även för att flamma över Lappland.
Och i sydost om zenit bredde det sällsamma
mörkröda skenet ut sin slöja över den djupblå natthimlen.
Det är som en stor fläck av gammalt rött vin på en
blå duk.

Ett system av gulgröna orgelpipor dansar och
flammar på firmamentet och man tycker sig höra
sprakandet av ständiga elektriska urladdningar. När
björkskogen som nu står tung av snö och allt är sagolikt
och heligt vitt med mystiskt innehållsrika skuggor
och himlen sprutar ljus över det hela, är ängdens
skönhet obeskrivlig och oemotståndlig.

Jag måste trots denna oemotståndlighet resa
söderut. Men mina gamla Lapplandsminnen äro
uppfriskande, och jag skall längta tillbaka.

Gubbarna härovan äro ganska typiska
representanter för Lappland. Lappen Sarri vill ha brädgolv
i sin kåta, emedan hans gumma har reumatism. Finnen
Eldstål kan böta alla sjukdomar. Har du tandvärk,
får du en pinne att peta i tandköttet med och en
björntand att bita i. Han har läst besvärjelser över
dessa båda dyrgripar. Han är en av pioniärerna
häruppe och känner hela norra Lappland och
Finnmarken. Han har oro i blodet och måste resa, ofta
bara för resans skull. Gud vet om inte också jag
har något av samma oro i mitt blod.

Ett par bekanta Lapplandspampar har jag utnämnt
till medmänniskor och förvanskat deras angenäma drag
alldeles lagom mycket för att porträtten skola
betraktas som karikatyrer. De kunde ha gjorts mycket
värre.

Farväl, Kiruna!

</chapter>


<chapter name="Skärgårdsorginal">
<img><big><b><i>Skärgårdsoriginal</i></b></big></img>

Den styvaste hundoljekokare Roslagen ägt i
mannaminne är Erik Österman på Rönnskär. Gammalt folk
påstår det med bestämdhet och begagnar sig av hans
kunnighet, ty ingenting i hela världen tätar stövlar
så bra som hundolja, människor må nu prata om
stenkolstjära eller talg och sältran och vax så mycket de
vill. Stenkolstjära <sp>äter</sp> på lädret och tranen går
tvärs igenom de grövsta sulor och klibbar på insidan.
Vax är bra — visst är det bra, men det håller sig
på utsidan och <sp>nöts</sp> bort. Och det är väl inte
meningen med skosmörja.

Han börjar bli gammal nu, Erik Österman, men han
kan inte se en hund utan att säga för sig själv:
— Där springer ett stop hundolja — där springer två
stop! Och kan han komma över någon hund, så lägger
han strandvrak under grytan och sätter fyr och lagar i
ordning grejorna och laddar sin gamla omborrade

Remington och sätter ett skott rävhagel i skallen på
hund. Sen är det bara att koka och skumma flott
alldeles som när man kokar ejder eller skrak, fast för
den här mixturen behövs inga lagerbärsblad. Den
klarar sig ändå fast den blir grumlig.
<img></img>
Erik Österman är jägare också, som man måste bli
i skärgården. Alltså har han hund, men den låter han
självdö, innan han gör hundolja av honom. Han har
ett särskilt hundslag. Röda som rävar äro hans hundar
sedan minst 50 år tillbaka, och för dem skjuter han
fågel. Var skärgårdsbo vet att fågeln slår för röda
hundar. Har man vättar ute, behöver man ingen skåre.
Man sitter lugn emot berget, medan hunden luskar
fram och tillbaka i stranden. Det slår aldrig fel, att
fågel icke fäller. Sjöfågel måtte ha någon särskild
komsamsation eller som släktskap med röda räckor.
Och när den förbjudna tiden kommer — sånt tokeri

folk hittar på! — och ejdern kallas säckfågel, då kan
man ofta få se Erik Österman med säck på ryggen
knalla upp från bryggan med kurs på kyrkbyn. Ty
skolläraren och bagaren äro läsare och äro så
vidskepliga, att de tro ejdern kunna förbjudas. Det går
inte att förbjuda ejdern på Rönnskär, så länge Erik
Österman vill ha något färskt att bryta av med emot
saltströmmingen. Men att han säljer tjuvskjuten fågel
åt sommargästerna i Kyrkbyn på Lagarön, det kan
icke läsarna förlåta honom.

Österman äger Rönnskär och kan leva på fisket. Han
har 30 siknät, i vilka även abborre kan fångas, och
han är mannen att sköta fiskbragderna. Han kan lägga
ut ensam och ta opp i hög sjö, men då måste han ta
tänderna till hjälp, och han har 32 sådana — eller
kanske 64 — avnötta till tandköttet, men friska och
starka, vilket är snusets förtjänst.

Men han äger också Finnskäret — så kallat emedan
hans farfar hittade en död finngubbe där infrusen i ett
iskäl en vår efter säljakten. Finnskäret är ett högt skär
med ljung och mossar utan ett träd. Men där växer
hjortron. Och var man vet, att det är liksom en strid
mellan hjortron och ljung. Får ljungen överhand, eller
porsen eller andra växter, så kvävas hjortronen.
Därför bör man, när vinden är lämplig och torka råder,
bränna av skäret. Man tänder i lovart på några ställen
och låter det brinna. Då brinner det odugliga bort och
nästa år få hjortronen överhand, ty hjortron äro
starkare och fastare i jorden än någon annan växt. Men
det måste blåsa bra och länge.

När hjortrontiden kommer, seglar Österman i sin
sump till Möja och hämtar sin syster, som är änka efter
tullvaktmästare Bogren, och f. d. båtsman Däfvert,
som är enögd och har fattigunderstöd. Dessa båda
gamlingar plocka på två eller tre dagar av hjortronen,
vilka Österman skickar in till fru Hagberg på
Munkbron. Förtjänsten blir avsevärd, ty hjortronsylt är
herrskapsmat, och finnskärshjortronen kunna jämföras
med de bästa småländska eller norrländska. Dessutom
har i en länge sen svunnen tid ett kärleksförhållande
varit rådande mellan änkan Bogren och båtsman
Däfvert. Av denna ännu ej mögliga sympati begagnar sig
Erik Österman, ty båda äro villiga och livet i
fiskarstugan på Finnskäret varder dem ett efterlängtat kalas
med kärlek som underlag och sik som materiell föda.
En och annan sup saknas icke. Ej heller det livgivande
kaffet med imängt äkta stockholmsbrännvin. Och
hampar det sig väl, kommer Österman in om morgnarna
med en ejder eller ett par alfåglar. Då står röken tjock
ur fiskarstugan och en lukt av färskt utbreder sig över
ängden och de sorlande vikarna.

Erik Österman har en fru. En gång för länge sedan
kom han på henne med rackartyg och kärleken dog.
Den sprattlade litet som en abborre gör, då man
gallspränger honom, men sedan blev det slut. Och nu går
Österman och Lotta och titta på varandra som ett
par galärslavar, som bära var sin ända av samma boja
och hata varandra. Ibland ser man mord i ögonen
på dem båda, men var och en gör sin plikt och
uppfyller sina skyldigheter. Lotta sköter laxnotens ena
tög och hoppar på klipporna som en ekorre, fast
hon är nära åtti år. Hennes ansikte är brunt som ett
huggormsskinn och näsan gör en gest ut åt fjärdarna
som när man kastar en sten. Inga tänder har hon kvar,
men den kokta strömmingen benar en roslagskäring
med tungan, så vad näringen beträffar, reder hon sig.
Men hennes bruna ögon stirra ut mot något som kunde
ha hänt en gång för länge sedan, och rynkorna kring
munnen tala ett språk, som man knappt kan ta fel på.
<img></img>
Nu har jag föreställt alla de handlande personerna
i denna enkla skärgårdsberättelse, utom en.

Underlig är hela naturen och oklanderlig i anseende
till byggnaden. Åtminstone få vi väl hoppas det
senare. Men underligast är kvinnan i sina sympatier.
Åtminstone ha vi män icke fått tillräcklig begåvning
att förstå lagarna, efter vilka hon inriktar sin kurs
genom livet.

Nedåt Husaröleden bodde skomakar Carlsson, en
framstående man i sin egenart. Hans skor och stövlar

voro berömda för täthet och i övrigt gott arbete.
Han gjorde också helgdagsstövlar och förstod att lägga
i knarrläder bättre än någon annan mellan Landsort
och Söderarm. Han var
välkänd i hela skärgården och
när han seglade förbi i sin
grönmålade finnbåt, sade till
och med barnen: — Titta, där
kommer skomakarn!
<img></img>
Men alla undrade över att
Carlsson kunde reda sig själv,
ty han hade ett svårt lyte.
Han hade en gång i sin
ungdom tröttnat på skomakeriet
och tagit hyra på ett
skonertskepp från Väddön. En
stormnatt rakade en rå ned och
krossade hans högra ben. Han
kom på lasarett i Riga och
ville icke låta amputera benet. Nu gick han med krycka
under högra armen, med resterna av benet slingrade
om kryckan, och med käpp i vänster hand. Men han
hoppade omkring som en tätting, särskilt då han fått
några glas i pälsen, gick i båt och ur båt som vilken
jungman som helst och seglade som om han varit
barnfödd med rorkult i näven.

Det var icke nog med att han var skomakare och
seglare. Han var uppfinnare också, och den egenskapen
hade han ärvt efter sin far, som varit skeppstimmerman
och använt sina sista 20 år på att uppfinna ett
perpetuum mobile. Nu är det vanligt, att i avlägsna trakter
av skärgården likaväl som inne i landet ensamma 

fördettingar syssla med detta problem, vilket med all
säkerhet kräver en ovanlig energi, klar hjärna och
jämnmod inför de svårigheter, som nödvändigtvis
måste uppresa sig för forskaren under arbetets
fortgång. Emellertid hade Carlssons fader avlidit utan
att ha nått målet. Hans maskin gick knappast om
man vevade på den, trots blytyngder och överfall
och listigt smorda hjul. Nu stod evighetsmaskinen
i Carlssons sjöbod som ett skelett och talade högljutt
om människoandens begränsning.
<img><i><sc>Perpetum mobile (efter naturen)</sc></i></img>
Men Carlssons faders själ fortlevde i Carlsson,
och redan som skomakarlärling började han
syssla med mekaniken. Som modernare människa
sökte han likväl icke högre dimensioner än våra
vanliga borgerliga tre, och resultatet av denna
praktiska läggning vart
icke dumt. Han gjorde
en ångmaskin, byggde
en kvarn, bättrade
på tröskverk och
hamnade slutligen på äldre
dagar i elektricitetens
armar. Han var en
praktiskt anlagd man
och medförde på sina
skomakarexkursioner
en av honom själv
förfärdigad
elektricitetsmaskin, som
ofelbart botade gikt och huvudvärk hos kvinnor i
den farliga åldern. Ty även i skärgården komma
de utpinade, utarbetade stackars hustrurna till en

skiljeväg, som de icke få välja själva. Så hårt och
obevekligt är livet.

När motorerna började användas, förfärdigade
Carlsson ett par vattenskidor, som framdrevos med fotogen
— plats för 4 personer och ett bord. Denna farkost
kapsejsade en gång, då ett glatt sällskap på 9 personer
hade plockat sig in i rummet för fyra. Alla räddades
utom vehikeln, vilkens ihåliga träskidor sprungit läck.
Den ligger på många famnars vatten någonstans mellan
Trekanten och Marön, om läsaren till äventyrs vill
återuppta driften.

Emellertid insåg skomakaren, att han passade bättre
på realitetens fasta mark än i spekulationernas blåa
rymder. Nu var han, gråhårig och bitter av halvsulning
och missräkningar, ägare till en fotogenmotor av det
minsta slaget, inmonterad i den grönmålade finnbåten.
Han reste som vilken grosshandlare som helst, när del
var vackert väder, men när det blåste storm fick han
krypa under land. Han insåg sin egen och
motorbåtarnas begränsning, men apparatens smattrande
eggade honom och liksom höjde honom socialt.

Nu kommer jag snart till intrigen i denna historia.
licke ens den intelligentaste av mina läsare torde ha
genomskådat, att skomakar Carlsson just var den,
som en gång i tidernas begynnelse trängt sig emellan
Erik Österman och Lotta. Han var mycket yngre än
hon, men sådant hindrar ju icke. Och kanske var det
hennes moderliga instinkter, som kommo henne att
ägna sig mer än tillbörligt åt krymplingen. Vad vet jag?
Men även ute i havsbandet glöder hösten och
vårblomster ränna upp nära nog ur hårda graniten.

Erik Österman hade en gång på Mässingsstången
i Stockholm lovat att skjuta skomakarn vid första
bästa tillfälle  — — —

Men så var det en svart natt på Rönnskär. Det
blåste som om alla vindar kommit överens om att
enas om en enda sak — att skjutsa stugan ut och bort
från skäret. Erik Österman hade samma dag kommit
hem från Finnskäret med hjortronen och syster sin och
båtsman Däfvert, och Lotta höll just på att halstra
sik på spisglöden.
<img></img>
Då hördes plötsligt slag på förstudörren. Erik
Österman gick ut.

Något svart och kvidande kröp på bron.

— Var ä ja nånstans? sade en röst.

— Å fan, ä dä skomakarn! Va har du å göra här?

— Ja såg ljuset å styrde rakt på'et, å nu ligger
båten och hugger nere i stenarna. Var ä ja?


—	Jo, du skobekare, nu ä du just hos ärkefienden,
sade Österman, å vill du träffa käringen, så locka på'na.
Men här har du inget kvarter, så mycke du vet dä!

—	Å kära hjärtanes, ä dä Österman, kära söta!
Men ja tappa krycka när ja steg i land å ja kan rakt
inte reda mej utan den. Åj, sån en storm, å inte sir en
två tum ifrån ögona. Men Österman, kan han inte hjälpa
mej å bärga båten — han ska välan va människa!
Kan ja hjälpa att det finns tokiga fruntimmer, å för
rexten ha ja inte sett'na på 30 år. Han ska välan ha
barmhärtighet, Österman, lille söte goe!

Österman tog sig en funderare.

—	Nu kunde ja ge dej ett tjyvnyp, skobekare, å
sänka dej å låta båten driva, men ja ä en kristen
människa. Däfvert! skrek han, ta stormlyktan å kom
ut å rädda en skobekare! Nu tror du, du får ligga
på kammaren, skobekare, men i vebon ska du ligga —

—	Ja jösses var som helst, snälla söta, men bärga
båten, människer!

Däfvert kom ut med lyktan.

—	Ta å ro skobekarns båt ner i lä ve sjöboden å
förtöj i ringen ve gistgården å lägg en akterända om
järnsprinten i berget mitt emot å si ätter om du sir
nån skobekarekrycka i drift--

—	Tack, kära söta — —

—	Å kryp in nu, skobekare! Stark ä du i armarna,
så du kan komma in som herrskap te käringen. Titta,
Lotta, han kommer in rakt som en gråsäl på
framskrävlingarna. Titta, töcken fästeman du har, käring!

Carlsson kom verkligen in som en gråsäl.

—	Gokväll, kära söta, å förlåt mej, men stormen
rår en inte på. Ja va rakt nära på å bli borta, men
jag såg dä lyste å ja styrde rakt på land — gokväll,
Lotta å gokväll, Fia Bogren — ja dä ä ett väder — han
såg ut som han skulle svänga på sydosten, annars
skulle ja inte ha gett mej ut, men han gick galen väg
— hjälp mej opp i soffan. Fia Bogren! Ja ä rakt som
lite matt — bara nu Däfvert klarar båten — han skulle
ösas, för ja fick in två bra sjöar just som ja tappa
fyren under Utterkobben — —
<img></img>
— Ös själv, skobekare! inflickade Österman.

— Jösses, kära söta, ja ger mej i väg i dagningen,
ifall han bedarrar. Men ja fryser — —

Skomakarn darrade av kyla.

— Du vill tigga sprit mä, din kröppling, sade
Österman. Om du inte vore så klen, skulle ja värma dej mä
farfarskäppen, men du ska slippa, din dåre — ja, titta
på fästemannen, du Lotta — tycker du inte dä ä en
karl å va gift mä?

En glimt, en farlig blixt av hat glödde en bråkdel
av en sekund i Lottas gamla ögon. Och så sade hon:

—	I karltosingar blir aldrig bättre, om I så blir
hundra år!

—	Blir I bättre då, käringar? Naij, I har samma
sinnelag! Va säjer du, Fia, så syster min du ä?

—	Ja säjer, att I ä ena ledingar, I karar! å kan du
inte ge Carlsson en sup, när du sir att han har nära
på lüngflammation, sir du inte att han skälver som
ett löv?

—	Naij, så jäven ja ger skobekarn nån sup! Men
sjöpälsen kan han ju få låna, för ja vill ingen syndares
död. Riv å dej lumpen, skobekare, å sitt inte å glo på
Lotta, för då ska du få för gammal ost!

Skomakaren skakade. — Har du inte ett par byxer
åt mej — å ett par pjäxer? För ja tror att ja blir
sjuk — —

—	Dä ä faen, va en ska ha besvär för tockna där!
sade Österman, reste sig sävligt och gick ut i förstun.
Där svor han en stund för sig själv innan han gick
uppför vindstrappan för att hämta persedlarna.

Plötsligt — snabbt som en ung flicka — sprang
Lotta fram till matskåpet och tog fram ett lerkrus.

—	Si här, Carlsson, ta sej en ordentlig å ta en till
ovanpå! Men jestanes anåda den som säjer nåt åt
Österman!

—	Skål å tack, Lotta, sade Carlsson. Dä här ä
just som livräddning!

Och han kolkade några djupa tag.

—	Dä va mat för en sjuk — å tänk att ja skulle
stöta på just här, dä ä just som Guds finger. Men
Österman ä förbannad på mej — å dä undrar ja inte
på — å tänk, ja trodde att ja var mitt för Skälharan
när ja fick sista blinket ifrån Högarna å ja styrde
sydost men sen vet ja inte mer förrän ja fick si dä här
ljuset bakom mej — å tänk, Lotta, dä ä mer än tretti
år sen — ja tänk va tiden går — — 

Däfvert steg in och glödde ilsket med sitt enda
öga på Carlsson.

—	Här har han krycka, Carlsson! Så nu kan han
börja på å hoppa tosig igen. Ho va i drift norrut med
strömmen. Dä va rakt som en händelse att ja fick tag
i'na. Å nu ligger båten klar — han borde betala mej
för besväret — åja, göm inte flaskan, Lotta — ja kan
behöva mej en geting mä, för ja ä våt som en nors —
tack Lotta — ställ in'na för nu hör ja Österman hasa
sig ner för trappan! Äktenskapet, äktenskapet, sa
amiral Uggla! Dä begriper ja, fast ja aldri har vari
gift!

Österman kom in med sjöpäls, byxor och
sälskinns-pjäxor.

—	Icke vill jag förarga någon av dessa små, citerade
han. Nu får du kläder, skobekare, å sik ska du få,
å potatis, men supen ä dä ja å Däfvert som tar. Där
får du sukta, skobekare. För någon relion ska dä va!
Klarade du båten, Däfvert? All rikt, du ä rik,
skobekare, å femti öre ska du ge Däfvert. Den som åker
i montorbåt som en grosshandlare, han skall ock
betala lika såsom att en grosshandlare, står dä i
Mosebok. Fram mä maten, käring — va faen — står du inte
å lipar? Nä hör nu, dä va värt en fjärding strömming!

Gråtet har du inte gjort sen du rev pepparrot sist, å
dä va på vårat bröllop. Ta på dej varmt nu, skobekare,
å krycka dej fram te bordet — ja vill ingen syndares
död!

Carlsson vrängde av sig sin dyvåta röck och lät
byxorna falla på golvet. Hans krossade högra fot
hängde snedvriden och oformlig bredvid det friska
benet. Och när han dragit på sig Östermans
bläggarnsbyxor och trätt vänstra foten i sälskinnspjäxan,
hoppade han fram till fällbordet, där Österman just slog
i en sup åt Däfvert.

—	En får välan inte leka mä, frågade han medan
tänderna skallrade i hans mun.

—	Ja, just därför att du ä en sån ussling, ska du
välan få dej en sup, stackare där! Men styr inte på 
dä här fönstret mer, för då kan dä hända, att ja gör
dej te ålmat. Så du minns dä!

*

— Å på kammarn kan du välan få ligga därför att
du fryser, din kröppling, men då får du också ta mä
dej ett par stövlar te halvsulning. Lottas skor
halvsular du välan gratist, kan ja tro! För dä ä dä välan
värt — —

*

— Å en kall sik å en bröknosing kan du få mä dej,
för ja har kristligt tålamod. Men ge dej i väg i
dagningen, innan ja ilsknar te! För ja ä sträng, skobekare!

*

På morgonen gick han på syden. Solen sken och
havet lyste av allsköns fägring. Dyningen gick hög,
men blank. Rönnarna på skäret skreko ut färg.

Och skomakare Carlsson, uppfinnaren och
krymplingen, satte sin motorbåt i gång, beskådad från
bryggan av Däfvert och Fia Bogren, Österman och Lotta.
När han kommit ett par famnar utanför stenkistan
vände han sig om.

— Hör du, Österman, skrek han, tack ska du ha
för husrummet! Å tack ska du ha, Lotta, för supen
som ja feck, mens Österman var oppe på vinden!

Österman sprang omkring och sökte efter sten.
Men krymplingen var redan för långt ute. I väster
log fastlandet solbelyst och svenskt och bedårande.

<img></img>
</chapter>
<h2><small>INNEHÅLL.</small></h2>
<table o>
<td l>Min spanska resa<td r> 5

<td l>Såssialpolitik<td r>7

<td l>Sälbössorna <td r>13

<td l>Insomnia <td r>17

<td l>Frontförändring<td r>19

<td l>Några iakttagelser och råd<td r>32

<td l>Restriktionerna<td r>36

<td l>En hundrafemåring <td r>37

<td l>Vintermorgon <td r>41

<td l>En skilsmässa <td r>44

<td l>När jag var tsaren <td r>64

<td l>Skeppar Vesterboms erfarenhet<td r>70

<td l>Kediven<td r>72

<td l> Tagore <td r>77

<td l>Frisörstrejk <td r>79

<td l>Paradisäpplena <td r>82

<td l>Carpentier <td r>92

<td l>Praktik <td r>94

<td l>Chemin des dames <td r>98

<td l>Den 14 juli <td r>106

<td l>En svensk<td r>122

<td l>En grekisk bok <td r>125

<td l>Bokföring <td r>129

<td l>Omkring världskriget <td r>132

<td l>Morgonstämning <td r>135

<td l>Olika miljöer<td r>138

<td l>Borgerlig interiör<td r>140

<td l>Något om Frankrike just nu <td r>142

<td l>La fère <td r>149

<td l>Ur ett brev <td r>158

<td l>Den sovande staden<td r>160

</table>
<table o>
<td l>En segrare <td r>164

<td l>Eldsvådan<td r>170

<td l>En chronschoug<td r>172

<td l>Påsk och ungdomligt överdåd <td r>174

<td l>I vargskogen <td r>181

<td l>Kiruna 1/12 1919 <td r>l85

<td l>En midsommardag<td r>l87

<td l>Strix <td r>197

<td l>Medan tåget väntar<td r>208

<td l>Skärgårdsoriginal<td r>210
</table>

*

