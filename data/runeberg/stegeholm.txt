RYDSTRÖM STEGEHOLM I VÄSTERVIK Ncbdcz Västervik

<img><b>Stegeholm</b>
Västervik</img>





<img><b>STEGEHOLM</b>
i
VÄSTERVIK</img>
<table o>
<td c><small>C. O. EKBLAD & C:o BOKTRYCKERI.</small><br><small>VÄSTERVIK 1914.</small>
</table>
<chapter name="Stäkeholms slott och län">
<table o>
<td c><h2>STÄKEHOLMS SLOTT OCH LÄN</h2>
<td c>af ADA RYDSTRÖM.
<td c>————
</table>

<img l></img>

Det under medeltidens slut ofta omnämnda
slottet Stäkahus, Stäkeholm eller Stegeholm
var en fast borg vid det grunda och trånga
vatten = Stäke — och det sund = lööt eller
Stäkelööt, där n. v. Gamlebyviken sköt in från
Östersjön mot det gamla vikinganästet, sedermera
köpstaden Westervik, d. v. s. gamla Westervik.
Denna köpstad kallas nu Gamleby och ligger
2 mil längre in i landet från nya Westervik.
Namnet Gamleby är en sammandragning af orden
Gambla byen = gamla staden.

Troligen anlades fästet af hertig Albrecht af
Mecklenburg,<footnote>Styffe. Skandinavien under unionstiden, pag. 232.</footnote> måg till den i Nyköping ihjälhungrade
hertig Erik Magnusson, som vid sin
död lämnade 2:ne barn — sonen Magnus, som
blef konung i Sverige och dottern Eufemia gift
med ofvannämnde hertig Albrecht samma år,
1335, som brodern gifte sig med Blanche af Namur.

Till konungens kröning i Stockholm år 1336
kom äfven det unga härrskarparet från Mecklenburg
och fick alltifrån denna tid ett olycksbringande
inflytande i Sverige, där deras följe af utländska
lycksökare, både riddare och sjöfarande, ofta kända
under namnet Garpar, med list och våld bemäktigade
sig allt flera orter i vårt land. När
konung Magnus blifvit fördrifven från tronen af
sin systerson Albrecht, hvartill dennes fader med
stora penningebelopp bidragit, fick denne, i ersättning
för dessa, flera svenska fästen i pant, hvilka
han sedan öfverlämnade till sina landsmän.
Bland dessa orter namnes nu Stäkeholm för första
gången i historien.

Borgen var afsedd att utgöra ett lås för inloppet
till gamla Westervik, men som nyckeln till
det låset ej sällan innehades af utlänningar, så
hade dessa fri tillgång till staden och orten
däromkring, där de från det berg, som ännu kallas
Garpedans ofvanför Gambla Byen behärrskade
densamma.

Bland innehafvarne af Stäkeholm namnes af
Styffe år 1370 Henrik Parrow “riddare af
Stækeholm.“ Den 29 sept. 1370 mottogo bröderna
Ummereise af hertigarne af Mecklenburg “dat hus
to Stekeholme, de Stad to Westerwik und dat
land to Thust.“

Sedan hertigarne återfått det slottet tillhörande
länet, pantsatte de detta till riddaren Henrik
Molteke år 1373. Vid hertig Albrechts död blefvo
alla hans svenska besittningar öfvertagna af Bo
Jonsson (Grip.)<footnote>Styffe. Skandinavien under unionstiden, pag. 232.</footnote>

Då Bo Jonssons arfvingar år 1399 gjorde
slutuppgörelse behöllo de Stäkeholms län som pant
af kronan sedan de till drottning Margareta
afträdt det mesta af sina andra besittningar. Bo
Jonssons änka Margareta Dume, omgift med
riddaren Bengt Niklisson (Lejonansikte) och hennes
styfson Knut Bosson (Grip) innehade det till en
början gemensamt, men efter Knuts död kallades
Bengt för höfvitsman på Stäkeholm, till hvilket då
som län hörde “Tyust, Kind och Ydhræ.“

Att Stäkeholm varit bebodt af Bengt och
Margareta finna vi af ordalagen i Margaretas
testamente<footnote>Svenskt diplomatarium sid. 169 (N:o 143).</footnote>, som är skrifvet den 4 sept. 1409, då hon:
“på sin sottosang i Wæstiewiik liggir, thogh aw
mina sinne, skæl, minne oc undirstandilse swa
fwlkomliko godh oc stark som thå iak aldra
helbridoghast warith haffwer, for thy i nærvaru
godhre manna miins skriptofadhers herre Pædhers,
kirkioherra i Loptom, kanikx i Lynkpunge, minna
magha Detlefs Bylow, Albrictis Styka oc minna
dotter Margareta Bos dotter“ — — — — — — .

Det vidlyftiga testamentet innehåller stora
donationer till kloster och kyrkor, fränder och
vänner. Särskilt lägga vi märke till följande: “iak
giffver minna dottor Margitte min silkisbonadh,
item mitt bæsta gulthaken, item ær i <i>fataburen oppa
Stækaholm i kistone ther</i> — — — — — — — —
i liggia æn liten silff bolk, han gaff biscop Thord
minne dottor Margitte tha hon cristnadis, han ær
henna egin.

I samma fatabur æra 11 kronor, the mindre
høre minnæ for:de dottor til forthy hona gaff
hænne skaffarin oppa Marienborgh, item herrn
Pædhare i Lofftom minom scriptofadher giffver iak
min nya swarto kiortil meth fodhreno ther wnder
sither.“ — — — — — — —

År 1419 fick Bengt Niclisson (Lejonansikte)
jämte de öfriga arfvingarne afstä sin rätt å slottet
och länet Stäkeholm till konung Erik, som då
synes ha lämnat det till Albrecht Styke. Denne
Mecklenburgare var gift med Adelheid Grip,
adoptivdotter till Bo Jonsson, men naturlig dotter
till Margareta Dumes broder. Albrecht Styke
skaffade sig godt fotfäste i Tjust, ty det var han som
år 1422 inköpte jord af Lofta kyrka och byggde
Nygård vid Gamlebyvikens öfversta ändpunkt
samt fick Mem (n. v. Kasimirsborg) i mansbot för
en af sina, män som blifvit af Mems d. v.
pantinnehafvares, Nisse Pederssons, man ihjälslagen på
Stäkeholm.

Då vi lägga tillsammans det ena med det
andra erfara vi huru på Stäkeholm fanns både
gemak och fina täcken, präktiga kläder och
smycken i kistor och fatabur samt också nog hölls
gillen, hvilka icke alltid slutades fredligt, när ruset
stigit kämparne åt hufvudet, utan där blodiga
uppträden förekommo, som skaffade slottsherren t. o.
m. en stor gård i mansbot af den dödade
tjänarens Herre.

Ännu låg slottet ensligt på de grund och skär,
som af flera smala vattenvägar upp mot gambla
Westerwik skiljdes åt. Sägner finnas som berätta
huru de fartyg som seglade hit upp lastade af sin
ballast på dessa grund och så bildade de små holmar
hvaröfver nu den s. k. Norrlandsvägen går in
till staden. Säkert är att de bråddjup, som gå
tätt intill vägens sidor, gifva stöd åt den åsikten
att man redan tidigt med konst afstängt inloppet
till den gamla staden.

År 1433 befallde konung Erik XIII:de att
staden Westerwik skulle flyttas till Stäkelööt för att
njuta skydd af borgens närhet. Kungens danska
fogde Lage Röd på Stäkeholm anvisade
byggnadsplatser och kungen gaf staden flera goda
privilegier.

Men den ro som den nya staden skulle njuta
tycktes ej vilja komma, ty nu började en tid af
ännu skarpare inbördes strider i landet. Redan
följande år måste borgen uppgifvas till den
bondehär från trakten, som anfördes af Engelbrechts
underbefälhafvare, hvilken med Bo Knutsson
Grip från Winäs och Karl Knutsson Bonde från
Fågelvik i 6 veckor belägrat densamma.

Snart återtog dock konungen slottet och
ditsatte till höfding sin kammartjänare Olof Finne,
om hvilken Sivers i Westerviks historia säger att
“han icke var den bäste brodern.“ På sitt
eröfringståg från Stäkeborg till Stäkeholms skär
plundrade kungen och hans här de fattiga bönderna
på både deras kreatur och andra ägodelar.

År 1436 blef Karl Knutsson riksföreståndare
och nu måste Finne öfverlämna Stäkeholm till
hans anhängare Bo Knutsson Grip, som i spetsen
för Tjustboarne eröfrade detsamma. Sedan hade
slottet ömsom svensk- och dansksinnade
hövitsmän.

Under de följande 15 åren tycks nu slottet och
staden ha fått vara i ro, men redan år 1452 kom
Olof Axelsson Tott och Magnus Gren, efter ett
misslyckadt försök att intaga Stockholm, och
brände upp den knappt 20-åriga staden, fastän
Stäkeholms besättning och bestyckning med litet
större god vilja borde kunnat skydda den.
Staden själf försvarade sig dock tappert, då dess
borgare fällde 60 fiender och själf blott förlorade
2 män. När de till slut sågo hela sin stad i
lågor flydde de på båtar dit, där de förut gömt sitt
bästa gods — så berättar den gamla rimkrönikan.

Efter slaget pä Brunkeberg år 1471 blef
Stäkeholms d. v. danskvänlige höfvitsman Erik
Karlson Wase utsatt för en allvarlig belägring och
måste slutligen uppgifva stöttet till Erik Eriksson
Gyllenstjerna på Fågelvik.

År 1497, sedan konung Hans fått Kalmar i
sitt våld, hyllades han af Arvid Trolle och Nils
Bosson Grip på hela rådets vägnar som Sveriges
konung och fick sig rikets fästningar, bland
andra Stäkeholm, antvardade.

År 1500 firades i nya Westervik<footnote>Anreps ättartaflor.</footnote> ett ståtligt
svenskt-danskt bröllop mellan riksrådet Sten
Christersson Oxenstjerna till Sahlestad och Lagnö
och Pernilla Nilsdotter af danska Sparreätten.

Efter alla dessa slitningar mellan svenska och
danska höfdingar kom ett ännu svårare olycksöde
öfver Stäkeholm med år 1517. Slottet innehades
då af den svensksinnade väpnaren Johan
Arendsson Ulf. Denne satt vid pingsttiden i god ro på
borgen med sin vackra och goda husfru Agnes
Knutsdotter Båt och deras fyra små barn, och
föga anade man någon fiendtlig påhälsning, då
plötsligen danska flottan blef synlig i skären på
resa till Stockholm. Sin väg dit betecknade den
med härjningar och mord, värdiga dess härrskare
Christian Tyranns sinnelag. Stäkeholm fick den
första påhälsningen. Stora Rimkrönikan berättar
hur danskarne begagnade sig af vedupplagen
kring slottet, som de bredde ut rundt kring dess
murar, hvarpå veden antändes. De gamla
träbyggnaderna inom slottsmurarne beskötos med
brandpilar och fyrbollar. Allt stod snart i ljusan
låga. Höfvitsmannen blef, då han sökte bryta sig
ut, sårad och tillfångatagen, hans hustru och barn
delade besättningens och den ditflyktade
ortsbefolkningens öde — att kväfvas af röken eller
brännas upp. Hans lilla son, som med fadern sökte fly,
blef af danskarne genomborrad af hillebarder och
inkastad i lågorna.

Sedan slottet ödelagts kom turen till staden,
som plundrades och brändes på samma grymma
sätt, trots den hjälp som sändes från orten, då
Nils Mattson i Hässelby kom från Lofta med 80
handfasta män till slottets och stadens
undsättning. Nils blef själf sårad och hans folk
nedhuggna eller skingrade.<footnote>Bidrag till Skandinaviens hist. V. 593.</footnote>

Man kan ej undra på om det nya Westerviks
innevånare blefvo förskräckta och modfällde af
alla de olyckor, som i slag på slag träffade dem
och att de ångrade sin flyttning från gamla
Westerviks mera undangömda läge. När Gustaf
Wasa kommit till regeringen och ränsat landet från
utländskt förtryck begärde nya Westerviks
borgare att få återflytta till sitt gamla hem. Den
kloke konungen afslog denna begäran och gaf
i stället staden utrymme, landsägor och nya
goda privilegier, så att den däraf gynnad, snart
blomstrade upp nedanför det åter iståndsatta
slottets murar. Stadens skeppsbyggeri af traktens
ståtliga ekar omhuldades redan från denna tid af
regeringen. De rika fiskena och landsägorna
lämnade goda bidrag till innevånarnes uppehälle.

Nu följde en lugnare tid för slott och stad.
Slottet påbyggdes och förbättrades. Enligt
Handlingar rörande Skandinaviens historia 19
delen, tryckt 1834 i Stockholm, utgjordes dess
starkaste del: “af ett stort torn med fasta murar och
flera våningar med små tinnar. Invid tornet lågo
några små trähus, afsedda till bostäder för
besättning, till uthus o. s. v. Tornet och samtliga
husen omgåfvos af en tjock ringmur.“

Af de särskilda rummen på Stäkeholm
omnämna urkunderna blott “stugan“, d. v. s. det rum
där man vanligen tillbrakte dagarne, “förstugan“,
ett yttre väntrum, “herberget“ och “kammaren“
— sofrummet, “frustugan“ — fruntimrens rum om
dagarne, “borgstugan“, där besättningen hade sin
samlingsplats. Dessutom talas om flera källare,
om “stegerhus“, (kök) brygghus och smedja.

Slottet hade egen brygga. Det var under
medeltiden utrustadt med goda vapen för denna tid,
men ju mera artilleriet utvecklades, ju mindre blef
slottets styrka i detta afseende.

Ett inventarium från början af 1500-talet
uppger att slottet ägde 4 stenbössor samt 4 större
och 4 mindre “skerpentiner“ eller sammanlagdt
12 kanoner.

Kort före reformationen fanns vid Stäkeholm,
enligt biskop Brasks egenhändiga anteckningar,
2-ne kapeller: “Capella Stegaholm och Capella S.
Ieorgii curiæ Stegaholm.“

Slottet hade präktiga källare i den höga
sandås, som finnes i början af det s k. Norrlandet.
Ännu finnes ofvanför densamma djupa
försänkningar i jorden, som äro lämningar af slottets
fiskdammar. Slottets ladugård var, liksom dess
“kålgård“ belägen på Norrlandet, hvarom ännu
de gamla namnen minna. Och ännu växer vid
backen nära “kålgårdsviken“ mannaörten
“Sambúcus ébulus“ hvarom sägnen vet förtälja att den
uppkommer af mannablod. Att denna sällsynta
växt i allmänhet finnes vid gamla ruiner är
en sanning, ehuru vetenskapen påvisat att den
blifvit hit införd från främmande ort.

I 1618 års anteckningar i Kammar Kollegiets
arkiv läsa vi om Stegeholms hästbete: “Öde en
gård Horn med thess egor, haffver varit fordom
hästbete under Stegeholm.“

Sedan Stäkeholm år 1521, genom Hans
Skrifvares belägring, kommit under Gustaf d. I:stes
välde var det för alltid slut med dess danska
höfvitsmän.

Vid Erik XIV:s kröning 29 juni 1561 i Uppsala
instiftade han, som bekant, grefve- och
friherrevärdigheterna. Till grefve nämnde han då Svante
Sture, son af Sten Sture d. y. och Kristina
Gyllenstjerna. Den 11 juni 1562 fick gréfven
Stegeholm med staden Westervik och tillhörande gårdar,
som räntade 700 mark, till grefskap.

När Sturarne mördats i Uppsala och Erik
afsatts, gaf konung Johan, vid sin kröning i Uppsala
1570, sin moster fru Märta — vanligen kallad kung
Märta — förbättring af hennes grefskap med 19
socknar i Småland tillika med andra lägenheter.<footnote>Dalin III del. sid. 5.</footnote>
“Grefvinnan skulle det behålla i sin lifstid, men
skulle det ärfvas af äldsta sonen, så länge någon
af manslinien var öfrig: yngre bröder skulle nöjas
med en anständig summa penningar och döttrar
med brudskatt. Modern, om hon lefde, skulle föra
förmynderskapet för äldsta sonen; i brist af nära
anhöriga ville konungen det vårda; om alla
söner voro döda och modern lefde skulle hon
besitta grefveskapet så länge hon var änka; om
allenast döttrar voro till, kunde de ej få, förutom
titulen, mer än ett års ränta hvardera; sedan
skulle Grefskapet hemfalla kronan. Ingenting fick
från Grefskapet afsöndras, ej heller natur förbyta.
Tullen vid Westervik skulle tillhöra kronan.
Grefven hade ingen Jurisdiktion öfver Adelen
som i Grefskapet bodde, men eljest egen domstol
öfver alla mål med dess sakören, undantagande
Edsöresbrott.“ v. Dipl. Com. Stur. Ms.

Sturefamiljen bodde mest på Hörningsholm
och styrde sitt grefveskap genom fogdar. Att
dessa af en så dugande och myndig kvinna som
fru Märta hade god tillsyn och täta besök kan
man vara viss på. I Tjusts domböcker från
denna tid förekommer ofta “grefvinnan på Stegeholm“,
som part i det ena och andra målet.

Enligt Anrep dog hon på <i>Stegeholm</i> den 15
jan. 1583. Hennes lik fördes till Uppsala och
begrafdes i dess domkyrka hos man och barn.

Märtas son Mauritz blef, efter moderns
frånfälle, grefve till Stegeholm och Westervik, friherre
till Hörningsholm och Tullgarn, herre till Eksjö
och Örboholm. Efter vidlyftiga utländska resor,
då han t. o. m. hos Påfven uppvaktat och med
heder undfägnats, hemkom han, blef riksråd hos
kon. Johan, men dog redan år 1592. Med sin fru
Anna Horn hade han en son Svante d. y, som
var den siste Sture af Natt och Dag linien. Han
afsomnade, enligt Anrep, 3 april 1616 i <i>Westervik</i>
och begrofs följande år i Sturegrafven i Uppsala,
då hans vapen där nedlades. Hans enka Ebba
Lejonhufvud gifte 1618 om sig med grefve Clas
Horn och då kom grefveskapet under kronan
igen, ty Svante Sture efterlämnade endast en
dotter Anna g. m. Johan Oxenstjerna.

Under grefve Svantes tid kom i juni 1612
Gerdt Rantsow med en dansk styrka från Kalmar
uppåt svenska landet för att i Jönköping möta sin
konung, som på Sveriges västkust eröfrat Elfsborg
m. m. Rantsows tåg gick eröfrande och
plundrande först till Öland och så till Wimmerby. När
danskarne funno innevånarne här bortflydda och
staden öde sände de trupper till Westervik, att där
få lifsförnödenheter, men funno äfven denna stad
tom. Danskarne brände då staden och kyrkan
och besatte Stegeholm med 500 man, som där i
3 dar lefde “lusteligen“ med allehanda
våldsamheter under härjningar i orten. I en gammal
jordebok på Blekhem anmärkes från detta
olycksår t. ex. om Sqvagerfall och dess bebyggare:
“1 fattig änkia. Mannen slagen af fienden.
Boskapen slaktad af densamma.“ Och om
Gäddeglo: “Säden förtrampad af fienden. Folket
bortflydda“ o. s. v. Sivers säger i Westerviks
historia att stadens innevånare mestadels flydde till
Rödsle skog, där dess kyrkoherde Welam
Månsson af förskräckelse sjuknade och dog.

De källarruiner på Källarholmen i den lilla
sjön Maren vid n. v. hospitalet, som ännu finnas
kvar, anses som lämningar af de gömställen där
Westerviks innevånare under dessa olyckstider
fördolde sin bästa ägendom.

Rantsow och kon. Christian finge dock aldrig
mötas i Jönköping, ty då kungen kom dit var
Rantsow redan snöpligen från vår ort bortkörd.
Tjustboarne hade nämligen fått hjälp, dels
sjöledes af den tappre Peder Mikelsson Hammarskjöld,
dels från Östergötland.

Den förste Hammarskjöld och den andre
kung Gustaf voro då ett värn för vår ort och
vårt land. Ännu ha vi män och kung af samma
namn och ännu hoppas vi värn och hjälp af
deras fosterlandskärlek och samfäldta arbete.

Då kronan nu öfvertagit Stegeholm blef år
1626, enligt Tjusts domböcker, slottet med hus,
ladugård och 13<sup><small>3</small></sup>/<sub><small>4</small></sub> hemman ladugårdsgods i Lofta
socken med räntor och utskylder upplåtit åt
Paridon v. Horn och Welshuisens arivingar. Denna
förläning förpantade sedan Jörgis Picht af nämnda
herrar. 1645 var Henrik Meyer däraf
innehafvare.<footnote>Sivers.</footnote>

Paridon v. Horn var en holländare, som i
början på 1600-talet med Welshuisen byggde ekskepp
och handlade med spanmål samt låg i stora
förhandlingar med svenska kronan om anskaffande
af örlogsskepp m. m. Han är stamfader för den
i Sverige adlade, men ej introducerade ätten v.
Horn.

År 1646 gynnade drottning Christina
skeppsbyggeriet i Sverige med nya privilegier,
hvaribland det första och ansenligaste sattes i stånd i
Westervik år 1644.

År 1649 resolverade konsistorium: “att
Stegeholm skulle betala tionde till pastor i Lofta i
stället för till Westervik.“

År 1651 gjorde hon fältmarskalken Hans
Christoffer v. Königsmarck, guvenör öfver
furstendömet Bremen och Verden till grefve.<footnote>Sivers.</footnote> “Han
fick tå tillika till Grefskap Cronones hus och
Ladugård, Stegeholm i Tjusts Härad med
underliggande Gods och Gårdar. Han skulle ock skrifva
sig Grefve till Wästervijk och Stegeholm.“
Genom sina bedrifter i 30-åriga kriget, ej minst
Prags eröfring 1648, var han värd drottningens
tacksamhet. Vid drottningens kröning red han
vid drottningens vagn och uppbar, äfven med de
andra generalerna, tronhimlen öfver majestätet.
På Gustaf Adolfs staty i Stockholm sattes
Königsmarks bild på piedestalen tillika med Wrangels,
Banérs och Torstenssons. Denne lysande
krigshjälte, som genomgått oändliga dödsfaror i olika
fälttåg, dog af kallbrand i en opererad vårta år
1663.

“Hans porträtt visar idealet af en härförare —
en stolthet, som tilldrager vänner, imponerar på
underlydande, förskräcker fienden.
Utomordentlig kraft ligger i hans bild, såsom i hans historia“.<footnote>Svenskt biografiskt lexikon. Ny följd. 6;te delen.</footnote>

Königsmarck fick Stegeholms grefskap med
underliggande gods och lägenheter i 15 socknar,
nämligen “gambla Westervik, Lofta,
Loftahammar, Gladhammar, Törneswalla, Hiortö, Edh,
Hallingsberg, Odenswij, Locknewij, Blackstadh,
Dalhemb, Tryserums, Uchna och Hannäs“ för sig
och sina manliga arfvingar. Öfver Westerviks
stad hade han samma rättigheter som andra
grefvar hade öfver sina städer, dock så, att staden
var oförkränkt i sina privilegier. Han fick
uppbära konungens, kyrkotionde samt sakören och
häradshöfdingerättigheter — dock så att han
laglydige, menige man förskaffar lag och rätt, enligt
Sveriges lag. Majestätsbrott och andra grofva
missgärningars bestraffande hade regenten sig
förbehållna.

Grefven fick icke pålägga större skatter och
tunga på sina undersåtar än på kronans.
Rusttjänsten presterades lika som af annat frälse. Af
bergverken skulle grefven gifva kronan en viss
skatt efter de olika metallernas värde. Att slå
eget mynt medgafs icke grefven. Grefskapet
skulle gå från far till äldste son, dock med vilkor
att denne sig tro- och ärligen, såväl mot
konungen som mot sina föräldrar uppför, annars går
grefskapet till närmaste rätta arfvinge, som dessa
förbindelser uppfyller. Om någon af grefvarne
högmålsbrott beginge förfölle grefskapet under
kronan igen. Om endast kvinnliga arfvingar
finnas, njuta de ett års ränta af grefvedömet innan
det till kronan återgår. Moder vare förmyndare
för omyndig son. Barnlös grefveänka njute
grefvedömet inkomst så länge hon ogift är. Yngre
bröder utlösas med en summa penningar till deras
framkomst i lifvet, döttrarne få brudskatt af
grefvedömet.<footnote>Sivers Westerviks historia.</footnote> — — — — —

Som de europeiskt namnkunnige grefvarne
Königsmarck mest voro upptagna af egna eller
Sveriges utländska företag, voro de sällan inom
sitt grefskap, hvilket styrdes af deras hauptmän
eller höfvitsmän på Stegeholm. Bland dessa
märkes Joachim Heinrici som, enligt påskriften på
sitt epitaphium i Westerviks kyrka, kallas Medic.
Lic. och Director Comitatus Westerv. Han dog
1671.

Vid Hans Christoffer v. Königsmarcks död
1663, ärfdes grefskapet af hans äldste son Conrad
Christoffer. Han var svensk generalmajor och
vice guvernör i Bremen och Verden, gick sedan
i holländsk tjänst som generallöjtnant och blef
dödsskjuten vid belägringen af Bonn 1673. Gift
med fältmarskalken Wrangels dotter hade han
med henne fyra barn — alla märkvärdiga genom
lysande lefnadsbanor, begåfning, skönhet, lärdom,
äfventyr och förbindelser.

Hans äldste son Carl Johan dog 1786 ogift i
Grekland och begrafdes på samma gång som sin
store farbror, krigshjälten Otto Wilhelm, i
familjegrafven i Stade i Bremen 1688.

Königsmarekarnes minne hör historien till.
Det präktiga palats af sten som de, i det gamla
förfallna slottets ställe, uppbyggt vid Stegeholm
försvann snart, ty år 1677, då danskarne och
holländarne tillsammans på ett omänskligt sätt härjat
och brännt hela det värnlösa Öland, vände de sig
till fastlandet, uppbrände Strömsrums herrgård
och sedan de i 8 dar hvilat vid ön Jungfrun,
seglade de till Döderhultsvik, som nedbrändes. De
fortsatte därpå kusten uppför på samma sätt.
Till Westervik kommo de den 1 och 2 sept. och
lade då Stegeholms ståtliga slott jämte staden
i aska.

Detta var sista gången någon fiende härjat här.

Enligt riksdagsbeslut 1655 hade Stegeholms
grefskap bort till kronan reduceras, men på Carl
Gustafs befallning fingo de så högt förtjänta
släkterna Torstensson och Königsmarck behålla sina
grefskap. År 1681 var hans son ej lika
eftergiften; nu indrogs det rika grefvedömet till kronan.
Dess ägor lades dels till militiæbostället Stufverum,
dels till andra gårdar.

Königsmarkarnes afkomlingar lefva ännu i
vår ort, ty Conrad Christoffers dotter den sköna,
talangfulla Amalia Wilhelmina blef, som maka till
greive Carl Gustaf Lewenhaupt till Winäs, moder
till den olycklige generalen Charles Emile
Lewenhaupt, hvars afkomlingar i rätt nedstigande led
ännu bo i vår stad och ort. Hos n. m. aflidna
grefvinnorna Caroline och Sophie Sparre, födda
Lewenhaupt från Winäs, hos den senares dotter
friherrinnan Ebba v. Schwerin — nu boende i
Westervik, och hos på 1890-talet aflidna grefven
och grefvinnan Charles Lewenhaupt i Westervik
och deras barn ha funnits och finnas en mängd
förtjusande porträtt och minnen af de sista
önigsmarckarne, framför allt den utomordentliga
serien Winästapeter, som enligt tradition syddes
af Amalia och hennes ryktbara syster Aurora
Königsmarck på Winäs. Dessa tapeter, som nu
ägas af ministern grefve Gustaf Lewenhaupts
änka fru Anna Bogeman, finnas afbiidade och
beskrifna i Boken om Tjust, II delen. Pä dem
framställas bl. a. porträtt af de yngsta
Königsmarckarne, kostymerade på olika sätt och i mer
än kroppsstorlek.

I början af 1700-talet fanns ännu, enligt Sivers,
på Stegeholms slott “det ansenliga husets fasta
murar och afdelningar upp till taklaget, med
fönster, gluggar och andra öppningar mest i stånd.
Men då Westerviks kyrka på norra sidan skulle
tillbyggas, så lämnades tillstånd att på slottet
därtill nedbryta tegel, som ock till en del skedde.“

Landshöfding Hans Clerck i Kalmar hade i
bref d. 8 sept. 1693 gifvit kronobefallningsmannen
Erik Bruun förslag om “ett parti bräders
upkiöpande, at thermed någon del af Slottet, som
beqvämligast vore, kunna betäckja, hvaruti om så
tilträngja skulle, man under tiden kunde bo etc.“
Sivers, som omnämner detta bref, förmodar att
Clercks förflyttning från orten varit orsaken till
beslutets uppgifvande.

Slottet och holmen fingo alltmera förfalla. En
mängd trähus och bodar för tjärhof och
tjärufaktori, skeppsvarf och ballastplats prydde ej platsen.
Inom slottsmurarne var en smedja anlagd och
uppe på desamma tronade några rödmålade
trähus.

På 1880-talet bildades “Sällskapet för
Westerviks försköning“ och där verkade med lifligaste
intresse de gamla slottsherrarnes ättling
grefvinnan Adélaïde Levenhaupt, född Sparre.

Nu borttogs alla skräpiga byggnader på den
vackra Slottsholmen. Slottsmurarne förstärktes.
Allt ordnades, planerades och förskönades. De
vackraste planteringar af träd, buskar och
blommor omgåfvo så småningom de grå
medeltidsmurar, som ännu kvarstå och som, i denna fridens
lustgård, minna om de allvarliga tider som varit
och som vi, äfven med stora offer, för framtiden
gärna vilja afvärja från vårt sköna, minnesrika
kustland.

*
</chapter>
<chapter name="Bilder">

<img>VÄSTERVIK I MIDTEN AV 1700-TALET MED STEFEHOLMS RUIN</img>
<img>STEGEHOLMS SLOTTSRUIN PÅ 1870-TALET
<small>(FRÅN GAMLEBYVIKEN)</small></img>
<img>SLOTTSHOLMENS UTSEENDE I BÖRJAN AF 1880-TALET</img>
<img>PARKEN OMKRING STEGEHOLMS SLOTTSRUIN</img>
<img>PARKEN KRING STEGEHOLMS SLOTTSRUIN FRÅN SJÖSIDAN</img>
<img>STEGEHOLMS SLOTTSRUIN</img>
<img>BORGGÅRDEN • SYDÖSTRA HÖRNET MED PORTALEN</img>
<img>BORGGÅRDEN • SYDVÄSTRA HÖRNET</img>
<img>BORGGÅRDEN • NORDVÄSTRA HÖRNET</img>
<img>BORGGÅRDEN • NORDÖSTRA HÖRNET</img>
<img>SLOTTSHOLMEN MED DESS NUVARANDE UTSEENDE</img>
<img>SLOTTSHOLMEN I BÖRJAN AF 1880-TALET</img>
<img>SLOTTSHOLMEN MED DESS NUVARANDE UTSEENDE</img>
<img>KALLBADHUSET Å SLOTTSHOLMEN</img>
<img>SVÄNGBRON ÖFVER STEGEHOLMS KANAL</img>
<img>SOMMARRESTAURANGEN Å STEGEHOLM
<small>(BYGGD 1913 Å GAMLA BARLASTKAJEN INVID KANALEN MELLAN STEGEHOLM OCH STRÖMSHOLMEN).</small></img>
<img>SOMMARRESTAURANGEN FRÅN SÖDER</img>

<img>SOMMARRESTAURANGEN FRÅN NORR</img>
<img>SOMMARRESTAURANGENS CAFÉ</img>

<img>SOMMARRESTAURANGENS MATSAL</img>

</chapter>






