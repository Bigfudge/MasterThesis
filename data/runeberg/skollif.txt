<h1><big>UR 1600-TALETS SKOLLIF</big>
I ÖSTERGÖTLAND</h1>

<i>AF
<sp>KARL BECKMAN</sp></i>

N:o 1 i serie föredrag
publicerade av Östgöta
Gille i Örebro

<h1><big>UR 1600-TALETS SKOLLIF</big>
I ÖSTERGÖTLAND</h1>

<h1><big>UR 1600-TALETS SKOLLIF</big>
I ÖSTERGÖTLAND</h1>
<i>AF
<sp>KARL BECKMAN</sp>
LEKTOR VID LINKÖPINGS LÄROVERK</i>

FÖREDRAG HÅLLET PÅ ÖSTGÖTA
GILLE I ÖREBRO DEN 22 FEBR. 1926

N:o 2 I SERIE PUBLIKATIONER FRÅN ÖSTGÖTA GILLE I ÖREBRO
TRYCKT I 200 EXEMPLAR OCH I
50 NUMRERADE EXEMPLAR

IWAR NILSSON, TROSA
1929
<chapter name="Företal">
<h2>Företal.</h2>

Som bidrag till vår hembygds, det gamla Ostrogothias
historia och topografi m. m. har Östgöta Gille i Örebro
börjat publicera den serie föredrag som hållits på dess
samkväm, i en liten bibliofilupplaga, varav detta häfte utgör n:r 1.
Till föredragshållarna, framlidne Lektor Karl Beckmans
sterbhus, som ställt manus till förfogande, Komminister Bengt
Aurelius och Lektor N. Jacobsson, som godhetsfullt
utlånat klichéer, Lektor G. Sandsjoe, som korrekturläst latinet,
vår Gillesbroder Redaktör Iwar Nilsson, som står för den
vackra typografiska utstyrseln och min med-korrekturläsare
D:r Kjell Eriksson, Skara, står jag, som seriens redaktör, i
allra största tacksamhet.

Bilderna äro godhetsfullt utlånade ur B. Aurelius:
"Stiftsstaden vid Stångån" och "Linköpings gymnasiums
historia". Manuskriptets stavning har bibehållits.

Under förhoppning om, att alla Gillesbröder i Örebro
och annorstädes och östgötar i övrigt visa sitt intresse
genom abonnemang på serien, tecknar jag med
landsmanshälsning:

<tab>Örebro Östgöta Gilles årsdag 1929.

<tab>Olov Stylin.

<tab>Förste Gilles-Präntare och Bibliothecarius.

<tab>Seriens redaktör.
</chapter>
<chapter name="Karl Vilhelm Beckman">
<img>Karl Vilhelm Beckman,
f. 9/6 1860 d. 27/8 1926.</img>

Fil. d:r 1887. Docent i statskunskap vid Uppsala universitet 1887—1889.
Tillika v. adjunkt 1886-1888 och v. lektor (partiellt) v. t. 1889 vid Uppsala högre
allmänna läroverk. Tillika lärare vid Fjellstedtska skolan 1888—1889 och vid
högre läroverket för flickor 1885—1889. Lektor i historia och modersmål i
Linköping 1889—1925. Folkskoleinspektör 1893-1898. Ledamot av 2:a
kammaren 1906—1908, 1911—1914 m. m. Hedersledamot i Östgöta Nation, Uppsala
1917. Ålde rman och hedersledamot i Östgöta Gille, Örebro 1926.
</chapter>
<chapter name="Ur 1600-talets skollif i Östergötland">
<img>Östgöta vapen i olika variationer.</img>

<i>Herrar medlemmar af Östgöta gille! Värderade landsmän!</i>

Att I behagat kalla mig att såsom den förste utom Eder
krets berätta för Eder något från vår gemensamma fosterbygd,
betraktar jag som en stor utmärkelse, om ock denna kommit mig
till del kanske mera af personliga skäl än på grund af mina
egna förtjänster. Jag skulle kunna ha berättat för Eder åtskilligt
om den gamla kulturorten vid Stångån, mycket hittills alldeles
okändt, ty jag har under flera år ganska ingående sysselsatt mig
med dess äldre öden, men då denna gamla stad för en del af
Eder måhända är af mindre intresse, har jag hellre valt att tala
öfver ett ämne af mindre lokal färg och vill därför en stund
berätta några drag ur skollifvet i äldre tider. Visserligen blir
utgångspunkten tagen från Linköpings gymnasium, men då detta
ända till inpå 1860-talet var det enda högre läroverk, där
stiftets ungdom kunde inhämta en högre bildning, torde
förhållandena vid detsamma kunna vara af intresse äfven för andra
Östgötar än Linköpingsbor.

<img>Minnestavla av prof. O. Hjortzberg å Linköpings Gymnasiums äldsta byggnad.</img>

De äldsta undervisningsanstalterna i vårt land uppstodo vid
domkyrkorna, och det kunde ej gärna vara på annat sätt, då
biskoparna naturligen måste vara angelägna om att under egen
uppsikt hafva de ynglingar som sedermera som kyrkans tjänare
skulle utöfva de heliga gudstjänsthandlingarna, mässan, predikan,
sakramentens utdelande och själavården. Därför äro ock
katedralskolornas ålder beroende af stiftens, och Linköpings är därför
bland de äldsta, fastän urkundliga bevis därpå ej finnas förrän
från midten af 1200-talet. Det skulle föra oss för vida att
närmare ge oss in på förhållandena under dessa gamla tider, utan
kasta vi oss med ett raskt språng in på början af 1600-talet, Gustaf
II Adolfs tid, då trots den ständiga krigsoron så mycket nytt
inom såväl det andliga som det materiella kulturlifvet skapades i
vårt land. Då tillkommo våra äldsta gymnasier, det första i
Västerås, det andra i Strängnäs och det tredje i Linköping.

Äfven en resande, som endast några timmar har tillfälle att
<img>Minnespenning till 300-årsjubileet, präglad av "Linköpingspojkarne", Stockholm,
komponerad av Bengt Aurelius; skulptör: Gottfrid Larsson.</img>
vistas i Linköping, underlåter knappast att söka sig fram till den
gamla härliga domkyrkan, som med sin luftiga gotiska byggnad
så vackert symboliserar människoandens sträfvan ur gruset mot
höjden. Den som har något historiskt sinne känner vid åsynen
af kyrkan och dess omgifvingar en fläkt af gångna tiders ande.
Utom af kyrkan själf fängslas ögat norr om densamma af det
vackra biskopshuset, uppfördt på 1730-talet efter ritningar om icke af
Tessin själf så dock tillkomna under hans inseende, samt af en
uthuslänga, som tydligen förråder sitt medeltida ursprung, och
som utgör en rest af det forna, där belägna franciskanerklostret.
Öster om den nuvarande biskopsgården ligger det medeltida
episcopala residenset, där ett än befintligt medeltidshus, af
allmänheten orubbligt kallat klostret, påminner om sin forna kyrkliga
användning. De mäktiga bisperna i Linköping tyckte till slut
denna bostad vara för oansenlig, och därför byggde sig Henricus
Tidemannus under 1400-talets sista årtionden ett präktigare
residens väster om kyrkan. Men högmod går före fall. Henricus
själv fick sannolikt aldrig flytta därin, ty han dog samma år som
det blef färdigt, och hans efterträdare, den myndige Hans Brask,
måste efter Västerås riksdag öfverlämna det till Gustaf Vasa, som
till- och påbyggde det för att göra det till ett kungligt slott. Det
<img>Linköpings domkyrka på 1600-talet.</img>
fullbordades af den byggnadsintresserade Johan III men har nu,
illa restaureradt under senare tid, ej mycket kvar af sitt forna
utseende. Det samma gäller om än ett medeltidshus beläget på
södra sidan om kyrkan, som innan det förstördes genom en brand,
som 1700 öfvergick en stor del af staden, var ett, eller rättare sagdt
två typiska medeltidshus, karakteristiska genom sina hanseatiska
trappgaflar. Det är det hus, som till år 1912 ägdes af
frimuraresamhället. Där var den gamla katedralskolans hemvist och
däri inrymdes ock det nygrundade gymnasiet. Det tillkom
genom ett den 25 april 1627 dateradt bref af konung Gustaf II
Adolf. Originalet till detta bref har förkommit liksom så många
andra handlingar under domkapitlets trångboddhet i äldre tider
och den härav härrörande omöjligheten att hålla arkivet i ordning.
Till följd däraf har ovisshet uppstått om året för
grundläggningen, men det har lyckats mig att hitta en kopia af brefvet i
kammararkivet, och att det är det första fundationsbrefvet framgår
otvetydligt af dess öfverskrift, som är Privilegium Gymnasii
Lincopense. Men äfven utan detta afgörande bevis måste 1627
anses som det rätta grundläggningsåret, hvilket framgår af en
anteckning i en i Linköpings läroverksarkiv befintlig foliant med
titel Album Antiquum Lincopense. Den är skrifven på latin och
af d. v. rectoris scholæ sedermera biskopen Andreas Prytz hand
och lyder i öfversättning: Enligt den stormäktigste och
allernådigste Sveriges, Göthes och Vendes konungs och herres Gustaf
Adolfs befallning förvandlades Linköpings skola till ett
gymnasium, som d. 8 sept. s. å., genom en högtidlig teologisk disputation
och oration inför en talrik åhörareskara, invigdes af rektor Anders
Johansson Prytz. Denna af Prytz egenhändigt skrifna anteckning
är i sig själf bevis nog, men blir oomkullkastligt genom fyndet
af nyss nämnda privilegiebref. Från den 8 sept. 1627 daterar
Linköpings gymnasium alltså sin tillvaro.

Gymnasiet skulle enligt konungens anordning hafva 7
lektorer, däraf 2 i teologi, en i philosophie politica, därtill ock
historien räknades, som tillika skulle vara rektor, en physieomedicus,
en logicus lektor, en i latin och en i matematik.
Ämnesfördelningen blef snart så ändrad, att medicus ersattes af en græcus,
hvarvid fysiken fördes till logikern. Den stora vördnad, som man
hyste för konungens befallningar, hindrade ej, att man tillät sig
afvikelser från hans anordningar äfven i frågor af rätt betydande
art. När rektor Prytz 1628 blef hofpredikant, gjordes
rektorsämbetet ambulerande efter rangordningen bland lektorerna, så att
domkapitlet därtill utsåg förste teologie lektorn, för året därpå
andra d:o o. s. v. Rektorsbytet, mutatio rectoratus, skedde först
vid Valborgsmessotiden, senare vid midsommar. Att denna
anordning var mycket olämplig icke minst för disciplinen, är
påtagligt. Icke dess mindre höll den i sig, ej blott i Linköping, utan
öfverallt ända till midten af 1800-talet. Lärarna satte sig ifrigt
emot hvarje försök till ändring, af fruktan att den som blefve
förbigången skulle missaktas och anses som oduglig. Att de kunde
missaktas som odugliga rektorer, ingick ej i deras medvetande.
Man kan fråga sig, hur gymnasiets skötsel med de årligen
växlande rektorerna kunde blifva så pass god som den ändock visat
sig vara. Svaret blir, att stiftsstadens gymnasium hade en
öfverrektor i biskopen och man kan i handlingarna liksom i en
temperaturkurva ganska tydligt utläsa ett stigande och fallande i
läroverkets tillstånd allt efter biskoparnas större eller mindre energi
och intresse. Emellertid har stiftet haft lyckan att äga en mängd
dugliga chefer särskildt lifligt intresserade för
undervisningsväsendet, och gymnasiet har däraf dragit stor nytta. Det starka
samarbetet mellan skolan och kyrkan visar sig bland mycket annat
äfven däri, att lärarna i regel voro präster och vanligen efter en
tids tjänstgöring befordrades till kyrkoherdar. Under 1600-talet
finnas blott 4 lektorer, som ej voro prästvigda, två i början af
gymnasiets tillvaro, hvilka på grund af ovanlig duglighet
befordrades till viktiga världsliga statsämbeten och för sina
förtjänster adlades. De hette Andreas Gylle, adlad Gyldenklou och Israel
Fortelius, adlad Lagerfelt.

<img>Rekonstruktion av Linköpings äldsta skola.</img>

Om tillsättningen af lärare var märkligt nog intet stadgadt,
hvarken af Gustaf Adolf eller i den under Kristinas regering 1649
utkomna skolordningen. Faktiskt kom tillsättandet att ske genom
biskop och konsistorium och i början efter åtskilligt att döma af
biskopen, längre fram under 1600-talet af honom tillsammans med
domkapitlet som börjat tillväxa i betydenhet. Sedan enväldet hos
oss införts, tillade sig konungen genom 1693 års skolordning
rätten att utse lektorer och rektorer vid trivialskolorna men under
frihetstiden återfingo konsistorierna sin forna rätt. Tillsättandet
af lärare tillgick under mycket patriarkaliska former. Någon
ansökan förekom ej annat än möjligen på det sätt, att någon stiftets
son — andra kunde ej komma ifråga — i bref till consistorium
anhöll att vid någon förefallande "öppning" komma i fråga.
Vanligast var i alla händelser, att vid en ledighet, en uppflyttning af
lektorer ägde rum. De olika lektoraten hade nämligen olika
lönevillkor och olika rang. Högst i bägge dessa afseenden stodo
teologerna. De andras rang var ej alltid densamma. Historikern
var af dem alltid den förnämsta, sedan följde vanligen i
ordningen greken, filosofen, latinaren och matematikern.

Blev t. ex. det första teologie lektoratet ledigt,
uppflyttades till detta andre teologen, som i sin syssla efterträddes af
historikern, denne af greken o. s. v., så att den, som kom som
ny, var matematikern. Hade då någon ej genom skrifvelse
rekommenderat sig, utsåg domkapitlet den som det tyckte passade.
Ofta var det t. ex. konsistorienotarien rector scholæ, och i det
fallet blef vanligen konrektor dennes efterträdare och sedan
fortsattes uppflyttningen i ordning nedifrån och upp genom alla 3
kollegierna i skolan. Ej sällan stördes denna behagliga
uppflyttningsrörelse ex fuadi antiqua et successione genom befallningar
från regeringen eller rekommendation från någon mäktig storman
att tillsätta någon viss person — dock alltid östgöte — till första
lediga lektorstjänst, och man vågade vanligen ej annat än lyda,
och den som härigenom blifvit förbigången, fick då vanligen
löfte att komma i åtanke vid nästa "öppning". Det kunde dock
hända, att domkapitlet genom skicklig diplomati kunde komma
ifrån att vid läroverket anställa en person, äfven om han kunde
åberopa sig på kungligt promaterial till befordran. Så kom på
hösten 1674 en magister Benedictus Laurbechius inför kapitlet och
begärde med stöd af ett löfte af aflidne biskop Enander ett lektorat.
Då han uppträdde något högdraget fick han ett snäft svar.
Consistorium vill hafva sina vota oklandrade till att utse och eligera de
personer till lediga vacanter i stiftet, dem consistorium pröfvar tjänligast.
Man ville dock hafva honom i minne. Icke nöjd med utgången
utverkade sig Laurbechius af konungen ett bref att han skulle få
nästa lediga ecklesiastika syssla. På våren följande år, då två
lektorat voro lediga, infann han sig ånyo i kapitlet och pockade
på att få ett af dem. Honom svarades, att de voro redan
besatta, men kapitlet bjöd ett pastorat på det då för tiden vanliga
<img>Linköping på 1600-talet. Efter Dahlberg.</img>
sättet, att som det kallades konservera änkan, d. v. s. gifta sig med
henne och därigenom bli kyrkoherde. Domkapitlet var i detta
fall så frikostligt, att det bjöd honom på 3 förnäma änkor att
välja mellan, och som särskildt lockande framhölls för honom, att
en af dem hade 3 vackra döttrar, af vilka han kunde taga en,
om änkan ej föll honom i smaken; om en annan af änkorna
framhölls, att hon vore nära befryndad med ett riksråd, som
sedermera kunde förhjälpa honom till vidare befordran. Förgäfves. L.
hoppade ej på något af dessa lockande beten, han fordrade med
stöd af konungens promaterial och sina egna lärdomsmeriter att
bli lektor. Concistoriet fann visserligen "att Laurbechius fuller
kunde läsa græcan, men om han skulle vara tjenlig i ett collegio (d.
v. s. för domkapitlet) håller man mäkta betänkligt". Laurbechius
måste till sist nöja sig med en af de förut af honom ratade
änkorna och blef därigenom pastor i Högby, men lektor blev han
ej. Domkapitlet kunde försvara sig gent emot konungen med, att
han blifvit befordrad till en ecklesiastik tjänst enligt brefvets
lydelse, men den första lediga tjänsten hade han ej fått.
Befordringssättet genom konservation, så vanligt denna tid inom
kyrkan, är däremot ganska sällsynt inom skolan. Jag har ej träffat på
mer än två fall. År 1669 uppkallades rector scholæ magister Sveno
Sethelius och tillfrågades, om han ville antaga lectionem physsecam
et logicam med den condition, att han tager företrädaren salig
magister Nicolai Johannis Wallerii änka till hustru. Han gjorde förstone
allehanda undanflykter, men slutligen gaf han efter och fick
platsen. Han blef sedermera kyrkoherde i Vreta kloster, och då han
där snart afled, blev hans änka för andra gången konserverad
genom hans efterträdare både som lektor och kyrkoherde.

En annan gång råkade Constistorium i stort bryderi genom
konungens inblandning i en lektorstillsättning. En magister Olaus
Wång hade skaffat sig Karl XI:s promaterial till ett lektorat i
Linköping, till hvilket domkapitlet redan utsett en magisier M. Phoenix.
Det var lektionen i historia. Phoenix framhöll inför kapitlet sitt
företräde och yrkade att Wång skulle få vänta till nästa ledighet, men
härom ville consistorium ej i dennes frånvaro besluta. Till sist
lovade dock Phoenix att ge vika för den af konungen önskade, om
blott ej någon annan nästa gång blefve honom föredragen, hvilket
kapitlet försäkrade honom. Emellertid blef kort därefter äfven det
grekiska lektoratet ledigt. När Wång infann sig i Linköping, ville
han ha det historiska lektoratet och ansåg sig på grund af
konungens promaterial ha rätt att välja, men Phoenix framställde samma
anspråk på grund af större meriter. I detta bryderi såg
domkapitlet ej annan utväg än att avgöra saken genom lottning. Wång
vann och medtäflaren fick nöja sig med det grekiska lektoratet.

I ett kungligt bref den 20 jan. 1728 bestämdes att teologerna
skulle hafva i lön hvardera 160 tunnor kronotiondespannmål af
vissa kyrkohärbärgen, historikern 150 tunnor, logicus 90, rhetorn, d. v. s.
latinaren, 80 och mathematicus 70 tunnor. Dessutom hade de tre
första prebende pastorat och de öfriga prebendehemman. Olikheten
i löneförmånerna medförde den redan omtalade rangordningen
mellan lektoraten och vanan att vid s. k. öppningar söka
uppflyttning till bättre aflönad plats. Vissa jämkningar i lönerna
förekommo visserligen till de lägre aflönade lektorernas förmån, men
skilnaden i villkor bestod till dess drottning Kristina i sin stat af 1652
bestämde hvarje lektorslön till 120 tunnor, men olikheten i löner
upphäfdes ej därigenom emedan prebendernas olika godhet alltid
skapade en skillnad. Så fortforo lönerna att utgå till 1856.

<img>Rekonstruktion av Linköpings läroverk 1804—64.</img>

Söker man sätta sig in i hur högt en lektors lön denna tid
kunde stiga, kan man ej komma till ett bestämdt resultat, emedan
prebenderna, som rektorerna i regel själfva brukade, ej kunna till
sin afkastning beräknas, men spannmålslönen kan man få ett
någorlunda exakt värde på, då i allmänhet under denna tid en
tunna säd kostade 2 daler. En lektor hade således däraf årligen 240
daler eller omkring 320 kr. i vårt mynt, oafsedt penningvärdets fall.
Tager man äfven detta med i räkningen skulle en lektorslön
utgjort omkring 3,000 kr. och med prebenderna på sin höjd
mellan 4 och 5,000 kr. Någon öfverbetald tjänstemannakår har
lärarna ej varit. Och ändå voro lektorerna rikligt aflönade i
jämförelse med trivialskolans kolleger. De hade visserligen också
indelt spannmålslön men ofta endast till några få tunnors belopp.
Sin hufvudsakliga inkomst hade de genom sockengång, liksom
läroverkets djäknar. Efter hvarje termins slut fingo dessa lärda
män taga staf i hand och säck på rygg och såsom vanliga
tiggare draga genom de dem anslagna socknarna och upphämta de
penningar och födoämnen, som barmhärtigheten ville offra. 4
gånger hvarje år måste de för sitt uppehälle fullgöra denna
penitens, som gaf dem ett ändock otillräckligt förödmjukelsens bröd.
Terminerna voro nämligen fyra och ferierna alltså lika många.
De inföllo med omkring 14 dagar vid Mikaelii tid — i oktober —
vid jul och påsk samt något längre under rötmånaden. I stället
för till rekreation efter arbetet måste de af kolleger och djäknar
användas att löpa omkring i socknarna för att tigga. Man kan
lätt föreställa sig, att de ej öfverallt blefvo väl mottagna. Enligt
1649 års skolordning skulle terminerna blott vara två, men
möjligheten för kolleger och djäknar att existera gjorde att lagen i
denna punkt ej kunde uppfyllas, utan man fortsatte med de fyra.
Först Karl XI:s maktspråk hinner framtvinga två terminer och
han sörjde samtidigt för att kollegerna fingo en om ock
obetydlig löneförhöjning.

<img>Rekonstruktion av Linköpings trivialskola 1830—64.</img>

Men hur kommer det sig då att några studerade män ville
åtaga sig så illa aflönade sysslor, där de måste lefva under
svältgränsen? Jo svaret blir, att de med ganska stor säkerhet visste
att pinan ej skulle bli så lång, ty skolans intima förbindelse med
kyrkan gjorde, att de med skäl kunde vänta en rätt snabb
befordran. Lärarna voro ju lärda män, vanligen filosofie magistrar,
som vid tillsättandet af de bättre pastoraten i stiftet kunde
påräkna företräde framför det öfriga mera olärda prästerskapet. När
en konrektor befordrades till rektor eller kyrkoherde, kunde en
kollega rycka upp till konrektor, därefter till rektor, så till lektor
och därefter vara säker på ett godt pastorat, men han kunde ock,
om han ej stod ut med att vänta så länge, tidigare få pastorat
om ock ej af allra bästa sorten.

<img>Linköpings läroverk 1864—1915.</img>

Gå vi sedan öfver till skolarbetet, så må först framhållas, att
undervisningens mål var att förbereda till vetenskapliga studier,
och då den tidens vetenskap par preference var teologin, blefvo
de öfriga egentligen hjälpvetenskaper till denna. Att så var
förhållandet med de gamla språken latin, grekiska och hebreiska
samt filosofi är lätt att förstå, och äfven historien fick tjäna
samma ändamål, då lektorn i detta ämne sysslade mera med
moralfilosofi än med historia. Ja t. o. m. matematikern fick draga sitt
strå till stacken, då han skulle föredraga computus ecklesiasticus
eller en beräkning och beskrifning af kyrkoåret. Vårt lands
äldsta gymnasier i Västerås och Strängnäs blefvo en sorts lägre
teologiska fakulteter, som beredde sina alumner utan
universitetsstudier till inträde på den prästerliga banan. Sådant förekom
visserligen också i Linköping, men dess gymnasii organisation är
<img>Linköpings läroverks nuvarande byggnad.</img>
dock i väsentlig grad en annan mera öfverensstämmande med
Gustaf II Adolfs kända praktiska och realistiska åsikter i afseende
å undervisningen. Den upptog i läroplanen äfven naturvetenskap
och undervisning i svensk lag och statsrätt samt, som han
uttryckte det, "all tings lämpande till praxiss". Framför allt visade sig
den praktiska läggningen däri, att läroverket försågs med en
särskild apologist och skrifvareklass, en classis scribarum, afsedd för
sådana elever, som ej ville beträda den lärda banan, och som
därför undervisades endast i kristendom, räkning och skrifning.
En sådan klass fingo de andra gymnasierna först genom 1611 års
skolordning. Annars var latinet för de öfriga det grundläggande
ämnet, hvarmed man började i nedersta klassen tillsammans med
kristendom, och dessa voro jämte skrifning de enda ämnen som
där förekommo. Latinet kunde då ock drifvas så, att
lärjungarna från och med skolans 4:de eller högsta klass ej fingo
använda annat språk, hvarken vid undervisningen eller vid samtal sins
emellan på rasterna. Förseelser häremot straffades. I den tredje
klassen börjades med en latinsk dogmatik och grekiska. På
gymnasium fortsattes dessa studier, och som nya ämnen tillkommo
hebreiska och nya testamentet på grekiska jämte exegetik, filosofi,
historia och matematik. Här var undervisningsspråket
naturligtvis endast latin, hvarpå ock alla läroböcker voro skrifna. Äfven
fysik förekom, men egentligen endast i form af naturfilosofi,
hvarför ämnet ock föredrogs af logikern som officielt kallades logices
et physices lector. Trots att undervisning ej meddelades i
moderna språk, var grundlig kunskap i dessa dock mycket ofta
förekommande. Många vetgiriga ynglingar lyckades nämligen fastän
under betydande försakelser och vedermödor skaffa sig tillfälle
att besöka utlandets universiteten

Hur arbetet gestaltade sig under vårt gymnasii äldsta tid
få vi en åskådlig bild af, genom en bevarad anteckning från
läsåret 1639—40, ett år, som är märkvärdigt i läroverkets annaler
genom närvaron af det största antal lärjungar, som läroverket
någonsin under sin 300-åriga tillvaro haft. Det finnes nämligen
från detta läsår bevarad skrifven katalog på gymnasium,
trivialskolan och apologistklassen med namn på alla lärjungar, deras
fäders yrken, hemort m. m. allt naturligtvis på latin, som visar
den oerhörda summan af jämnt 800 elever. Hvar dessa fått rum
i det ej så särdeles rymliga läroverket är ofattligt, men att den
angifna summan är riktig är otvifvelaktigt. Den af mina åhörare som
sett det gamla skolhuset och det nyss 1914 invigda, som just är
afsedt för 800 elever, måste stå undrande inför frågan, hvar har
alla dessa 800 människor fått plats?

Den nyssnämnda anteckningen af den 1640 afgående
gymnasierektorn är såsom vanligt den tiden skrifven på ett blandspråk
af latin och svenska. Den tidens lärda svenskar voro så
invanda att tala och tänka på latin, att romarspråket lätt och ledigt dem
själfva ovetande flöt ur deras penna. Det var dem tydligen
lättare att behandla än modersmålet, som ofta endast klumpigt får
form under deras hand. Som en karakteristisk profbit af den
tidens skrifart vill jag anföra: "In lectione sacra horis matutinis
sub hoc rectoratu a Majo Anni 1639 ad Majum 1640 perducta
sunt Biblia ad finem. Exordium fuit in priore Epistola ad
Corinthias. Hvar gång reciterade coetus gymnasii et memoriter et
sveutice den förnämsta sentens, som fanns i dagens capite.
Timmarne att läsa publice in gymnasio äro: Ab hora quinta
matutina in sextam med toto coetu absolverar rector preces et
lectionem biblicam.

<img>"Scholemästaregården" och Pilens backe av Hj. Strååt.</img>

Sedan distribueras coetus i två hopar 70 aff de öfre blifva i
stora gymnasio, the alle andre inferiores, gå i thet mindre
auditorium. Inter horam 6 et 7: mam matutinum in maj. auditorio
läses philosophia practica thet ena åhret, physica thet andra af
en lector. In minori auditorio eadam hora läs(es) Rhetorica. Inter
7 et 8 in maj. audit. Mathematicus: in minori Logicus. Inter 9
et 10 in maj. audit. primus Theologus textum biblicum, in
minori Græcus. Hora 12 sjunges Discant hoos the store,
Söndagspsalmen för de små Dieknarne. Inter primam et secundam läs(er)
alter Thelogus in Locis communibus Hafenreff. in maj. Gymn. för
toto coetu. Inter 2 et 3-tiam är åter Coetus som förr
Sönderdelat: in utroq. audit. hållas då Exercitia Latinæ Linguæ. Huar
lögerdag måsta hållas publicæ disputationes in maj. auditorio ab
hora septima matut. in decimam. Eodem die efter middagen,
tå afftensången är ändat, predika ordine 10 eller 11 aff the
öfverste i Gymnasio morgondagens Evangelium snetice".

Arbetet för dagen började sålunda kl. 5 på morgonen med
bön och bibelläsning under en hel timme, därpå följde två
lästimmar till kl. 8, då frukostrast gafs. Kl. 9 var man åter en
timme i läroverket, varefter 2 timmars ledighet inföll för
middagsmåltiden, som då intogs kl. 11, samma tid som vår
läroverksungdom har frukost, kl. 12 följde 1 timmes sång och därefter 2
timmars undervisning, inalles 7 timmar om dagen. Någon rasttid
omtalas ej och har sannolikt ej förekommit, att döma af
förhållandena under 1700-talet, då en frikvart omtalas om eftermiddagen.
Tager man vidare i betraktande att lärjungarne hade hemlexor
och latinstilar, gymnasisterna äfven grekiska skrifningar,
predikoöfningar och informationer af skolgossar, så finner man nog, att
ungdomen hade sin tid fullt upptagen. Äfven trivialskolans
lärjungar hade 7 timmars undervisning dagligen.

Skolungdomens krafter ställdes emellertid på hårda prof ej
allenast genom strängt arbete utan ock genom beskaffenheten af
lärorummen, i hvilka de höllo till. Visserligen var läroverket ej
alltid så öfverbefolkadt som under det läsår hvarom nyss talats,
men antalet lärjungar var dock alltid stort nog för att lärohuset
skulle vara otillräckligt. Man kände den tiden ej till några
fordringar på en bestämd kubikrymd luft för hvarje lärjunge, och
om man skulle tänka sig möjligheten af att kraf i detta
hänseende skulle ha framställts, är det nog ganska säkert, att det skulle ha
mottagits med indignation, såsom ledande till de uppväxandes
förvekligande. Någon klemighet med ungdomen kände man den
tiden ej till och ville ej heller veta af den, tvärtom gick man nog
för långt i spartansk stränghet. Eller hvad säges om att
lärosalarna i gymnasium och rektors klass, d. v. s. den högsta i
nederskolan ännu i början af 1800-talet saknade eldstäder. Huruvida
de mindre gossarna i äldre tider haft sina lärorum uppvärmda
<img>Det gamla djäknekvarteret omkr. 1900 — S:t Korsgatan.</img>
är ej kändt, men att det ej allestädes varit fallet, kan man sluta
till af att 1724 års skolordning anbefaller att åtminstone i deras
lärorum eldstäder skulle anordnas. Under sådana förhållanden
kunde det under den kallare årstiden vara rätt skönt att
lärjungarna sutto så tätt, att de kunde värma hvarandra. Värre var det
då för dem under lördags- och söndagsgudstjänsterna i den
väldiga domkyrkan, där kölden kunde vara bitande under vintern,
och mot hvilken de i allmänhet fattiga scholares ej hade
tillräckligt skyddande kläder. För en nutidsmänniska skulle dock en
vistelse i kyrkan under den blidare årstiden varit än obehagligare,
ty man hade ända till rätt långt in på 1700-talet den obehagliga
vanan att begrafva sina döda i kyrkan och ej i murade tillslutna
grafvar utan genom att ställa kistorna omedelbart under
kyrkogolfvet. Man kan lätt tänka sig resultatet. Men 1600-talets
människor hade inga nerver. Hvarken den isande kylan under
vintern eller den kväljande liklukten under sommaren hindrade dem
att regelbundet besöka gudstjänsten.

Så gick då under strängt arbete den ena dagen efter den
andra till dess på våren årsexamen, examen anniversarium hölls.
Äfven den var ett kraftprof, då den brukade räcka en hel vecka
på sådant sätt, att hvar kollega höll på med sin klass en hel dag
i närvaro af biskopen och alla lärarna, rektor och konrektor
tillsammans en dag hvar, lektor på gymnasiet 2 timmar och i sång
en dag. Därefter flyttades de lärjungar till högre klass som
ansågos därtill värdiga, och härvid iakttogs den största stränghet.
Ingen släpptes upp med onöjaktiga kunskaper. Att man fick gå
två år i hvar klass var så vanligt att det nästan var regel och
ansågs ej nedsättande hvarken för eleverna eller läroverket, snarare
betraktades det som en heder att man länge begagnade sig af
undervisningen.

Efter examens slut skedde sockenfördelningen, d. v. s hvarje
djäkne fick sig anvisad en socken, där han skulle gå omkring och
uppbära de penningar, som allmogen var skyldig att efter
gårdarnas storlek lämna, och de matvaror, som den kunde vara villig
att gifva till de studerande. Systemet var synnerligen primitivt
och i många afseenden olämpligt. Undervisningen led däraf, då
ynglingarna ofta ej hunno att i rätt tid infinna sig vid
terminernas början, men värst var, att mångas karaktär därigenom
fördärfvades, då de blefvo yrkestiggare och vagabonder. S. k.
driftedjäknar omtalas ofta. Man sökte hindra deras kringströfvande i
bygderna genom befallningar att de skulle instickas i knechthopen,
men det onda fortfor. Den klarseende Gustaf Adolf insåg
systemets olämplighet och förbjöd sockengången. I stället skulle
sockenmyndigheterna uppsamla hjälpen i penningar och matvaror
till skolorna, men han var i detta stycke som i så många andra
så långt före sin tid, att han ej lyckades genomdrifva sin bättre
mening, och sockengången fortfor ända till slutet af 1700-talet.
Ett och annat spekulativt hufvud köpte eller arrenderade
sockengången för en viss summa och stoppade sedan vinsten i egen
ficka.

Så kom en ny termin och arbetet började på nytt. Strängt var
det och strängt var ock det sätt, hvarpå de studerande
behandlades. Någon klemighet kom ej i fråga och stod ej i
öfverensstämmelse med tidens hårda anda. Hvarje lördag hölls
ransakning öfver under veckan begångna förseelser. Voro dessa af
allvarligare art, höllos till protokoll förda förhör och dom fälldes.
Vanligen sattes då den anklagade i prubban, en i gymnasiehuset
befintlig arrest "till bättre betänkande" som det hette. Verkliga
brott förvisades i allmänhet till världslig rätt, men stundom
afdömdes de ock av skolans myndigheter. Straffarterna voro enligt
lag prubba, stockstraff, ris och ferula eller färla. Stockstraff har
väl aldrig förekommit i Linköping, ty då skulle väl någon
antydan därom ha kunnat uppletas i samtidens handlingar. Färlan,
som var en grof käpp med en träklump i ena ändan, har endast
undantagsvis användts. Det var ock ett straffredskap, som
ovarsamt handteradt, lätt kunde medföra fara för delinkventernas lif
och lemmar och som därför ock sedermera blef förbjudet. Dess
mera blef riset användt och straffet kallades stut, hvaraf flera
grader tyckes ha funnits. Lindrigast var utanstut eller brackstut,
då slagen applicerades utanpå de då vanligen brukade
skinnbyxorna, som kallades på skolspråket skinnbrackor, och dessa
utgjorde ett rätt effektivt värn mot slagens smärta. Värre var
innanstut, innudo corpore, ett straff som ock synes ha haft flera
grader. Åtminstone antyda namnen "en tapper, fullgod, varaktig och
dubbel stut" något sådant. Och när man af handlingarna finner
att straffet exekverades af den skyldiges kamrater, locales,
vanligen af 6 af dem som sutto öfver honom, hans superiores, och 6
som sutto under honom, hans inferiores hvilka hvardera
tilldelade honom 2 à 3 slag hvarefter rektor debita severitate, med
tillbörligt eftertryck, afslutade, concluderade, förrättningen, så är det
tydligt nog, att straffet ej var att leka med och att det ej var ett
tomt talesätt, när man stundom för att variera uttrycken dömde
en felande i stället för till stut att "mista rygghuden". Straffen
verkställdes högtidligen inför hela societeten d. v. s. läroverkets
ungdom och hela lärarekollegiet och vid särskildt allvarsamma
tillfällen äfven i biskopens närvaro. De förseelser, på hvilka så
allvarsam bestraffning följde, voro naturligen af gröfre art, såsom
fylleri med åtföljande oljud på gatorna, perlemente och
grasserande, slagsmål, därvid sår eller blodvite uppstått, lossande af
eldvapen inom stadens hank och stör, lägersmål, där den skyldige
ej genom äktenskap ville upprätta den förfördelade —
gymnasister på "25 år" och däröfver voro den tiden ej ovanliga — m. m.,
med ett ord sådana förseelser, som voro straffbara enligt
gällande stadslag. Erkände i sådana mål den anklagade, fick han
undergå skolestufvustraff med ris och prubba. Det betraktades som
ett privilegium och var det också i realiteten, ty agan om ock
hård, var dock i de flesta fall ett lindrigare straff än det, som
skulle utmätts vid rådstufvurätten, och satte enligt tidens
uppfattning ej någon fläck på den felandes heder. Ett exempei ger
härpå ett klart bevis. En gymnasist Toilus Arvidi, hade stulit
läroböcker, som biskopen i Åbo, Gezelius, sändt till Linköping för
försäljning, och som förvarats i Andreaskoret i domkyrkan.
Brottet var uppenbart, och då han syntes mindre ångerfull och
dessutom ej skötte sina studier, fastän han hade lätt för sig, var man
i förstone benägen att hänvisa målet till världslig rätt. Men då
han i sådan händelse förvisso blifvit dömd för kyrkostöld, ville
man af barmhärtighet låta honom undergå skolestraff.
Härigenom räddades hans framtid. Han blef en tämligen berömd
kopparstickare i Antikvitetskollegium.

Men icke ens den allvarsammaste aga var alltid tillräcklig
att hålla ett eller annat dåligt subjekt på dygdens väg. Man fann
sig då nödsakad att tillgripa förvisning som den sista resursen,
ehuru denna straffart ej var känd af gällande författningar. Det
användes därför endast i yttersta nödfall, såsom vid upprepade
återfall groft öfvervåld, som medfört allvarlig kroppsskada,
ihållande lösaktighet m. m. Om ynglingar, som begått dylika
förseelser heter det med rätta att "de böra icke lidas bland Guds
plantor".

Här ett exempel på hur djäknelifvet lyckligtvis mera sällan
kunde urarta: Anklagades Haquinius Andreæ Smolandus att han
<img>Linköpings skola 1700.</img>
gick här i staden fåfäng, drack och panketerade, var gäld skyldig
och ville inte betala, hade ock tvenne terminer nästförlidne varit
från skolan, och då han näst föregående fört perlemente med Jon
Erlandson, honom öfverfallit, derför han ock af Jon anklagades.
Och då någre utsände som honom antasta skulle och föra för
rätta och Jon till svars, då böd han värn för sig och omsider
kom på sin häst och red af staden med draget svärd och
otillbörligt ropande och skriande, dermed han reste, saken oförlikt,
in patriam. Han kom dock tillbaka, ty sedermera heter det om
honom: Kom en gammal qvinna och klagade honom Håkan an,
att han hade med skälmeri slagit en tand ur hennes mun med en
snöboll. Detta allt kunde han ej neka sannt vara, derför till
vidare betänkande sattes han i prubban, och blef slutet, att han
skulle för scandalo mist rygghuden men först tvingas med
några dagars fängelse och sedan där han sig ej bättrade relegeras.
Men sina vederparter Jon och qvinnan, skulle han förlika. Henne
lofvade han en rdr för tanden, dermed hon sig åtnöjde. Jon blef
ock contenterat, det andra på honom exeqverat. Men härmed
var listan på hans förseelser ej slut. En månad därefter stod han
anklagad för lägersmål. Då han ej kunde neka tillfrågades han,
om han ville taga kvinnan till äkta, hvilket han bejakade och
bekräftade med handslag. Ett par dagar därefter inlät han sig i
slagsmål på torget och blef tagen på färsk gärning. Han var då
full af brännvin. Han kastades i fängelse och relegerades. Sitt
löfte till kvinnan höll han ej utan rymde ur staden. Äfven
andra exempel på råhet omtalas bland den studerande ungdomen.
Det länder emellertid östgötaynglingarna till heder, att endast ett
par af dem skötte sig så illa, att de måste relegeras. De flesta,
som drabbades af detta straff, voro Smolandi.

Mot slutet af 1600-talet bli utslag af sådan sinnenas råhet
mera sällsynta. Endast vid ett tillfälle omtala urkunderna ett
tilltag af ungdomens råhet, men som var så mycket eklatantare som
det riktades mot stiftets biskop Terserus. Han hade som eforus
fått mottaga läroverket i en period af förfall och hade med kraft
inskridit för att ställa det på bättre fot. Det smakade väl de
under den föregående svaghetstiden bortskämda djäknarna illa, och
så kom insultationen till stånd. Den anmäldes af biskopen i
domkapitlet ej utan en viss humor, som jämte hela hans uppträdande
i denna sak, där han var den förolämpade, ställer honom i en
vacker dager. Måndagsaftonen den 29 maj 1676 kom fältpresten
Arvid Rydelius, "öfverste drucken" i biskopsgården att bjuda
biskopen farväl innan han begaf sig med krigsfolket mot fienden.
Han visste ej hvad han sade, men man förstod att han ville
hedra sin chef med musik. Sedan gick han ut på gatan och kom
tillbaka med nästan hela skolan, särskildt instrumentisterna, och
hade med sig öl och "skålar". Skåran stannade först i porten, där
djäknarna på hans befallning föllo på knä och drucko biskopens
skål. Sedan gingo de in på gården och förde oljud utanför hans
förstuga. "Denna valediction stod uppå en heel tima". Herr
Arvid hade förtjänt att genast arresteras till dess ruset gått af
honom och äfven djäknarna hade förtjänt straff, men då Rydelius
tvungit dem härtill, och biskopen ej lade saken på sinnet, ville
han förskona dem därför. Rektor skulle dock allvarligen förmana
dem att för framtiden taga sig tillvara för sådan näsvishet och
oskicklighet och därmed slutade den affären.

Som en kulturbild, som visar tidens vidskepelse, må en
händelse omtalas, som inträffade 1674. Tre gossar i åldern 13—15
år, "hade inlåtit sig i en förskräcklig och ogudaktig handel,
nemligen en förskrifning till Guds och menniskors hufvudfiende Satan
med deras egna händer och blod, att därigenom bekomma
penningar". Två af dem, Jakob Falk och Bengt Hult, hade affattat
hvar sitt med eget blod skrifna bref, men Falks hade blifvit
uppbrändt. Hults, som visar författarens oförmåga att skrifva sitt
modersmål lydde: "Högtärade käre Broder, Salutem; emedan såsom
jagh låter tigh förnimma, att jag hafver lust till att låna
penningar af tigh och vill sättia tigh min siäl i pant och tiäna tigh i
döden och sedan vill tala med tigh om en natt. Benckt Hult". Den
tredje, Petrus Spett hade ej aflåtit något bref men var den, som
hade uppmanat de andra att skrifva och upplyst dem, att om de
lade brefven på en jordfast sten, skulle de träffa den de sökte.
De hade då en söndag under högmessan gått upp på Kanberget,
men väntade förgäfves. Samma dag blef deras tilltag upptäckt.
Under ransakningen framkom, att deras fantasi eggats och deras
svaga hjärnor förvridits genom läsning af vissa böcker, såsom
sagan om doktor Faustus och en med titel Magia naturalis, som
innehöll flere "lustiga konster". Domen fälldes af hofrätten, dit
ransakningsprotokollen insändts, och den var nog förståndig att
stanna vid att de skulle underkastas aga och stå uppenbar skrift.
Att dylik vidskepelse kunde äga rum på 1670-talet i Sverige, där
samtidigt häxbålen litet hvarstädes tändes, är ej ägnadt att väcka
någon förvåning. Men hvad skall sägas om att på det yttersta af
dessa dagar i Frankrike inom en rayon af 1 mil från Paris, som
berömmer sig af att vara den moderna civilisationens brännpunkt,
en skara furier till kvinnor halft ihjälslagit en katolsk präst för att
drifva djäfvulen ur honom.

Man må nu ej föreställa sig, att sådana utslag af råhet och
dåligt sinnelag, hvarpå jag anfört några exempel voro vanliga, de
höra lyckligtvis till undantagen, men det är en gång så, att de
mera fåtaliga fallen af förseelser blifva vid en offentlig institution
bokförda och prisgifna åt eftervärlden, medan goda människors
lif och verksamhet ej alltid ha samma förmån. I allmänhet voro
nog Linköpingsdjäknarna hyggliga ynglingar, som med ifver och flit
skötte sitt arbete, hvarom en hel mängd framstående män, som där
fått sin bildning, bära vittnesbörd. Och deras förtjänst är så
mycket större, som deras skollif oftast framlefdes under svåra
umbäranden och under en enformighet, som skulle för vår tids
ungdom kännas mycket tryckande. Ty någon större omväxling
förekom sannerligen icke. Vanliga ungdomslekar såsom bollspel,
trisslagning o. d., förekommo väl, och en förströelse af ädelt slag
hade man i den lifligt idkade musiken. Sångundervisningen
meddelades en timma hvarje dag, och äfven instrumentalmusiken stod
högt. Trots klena ekonomiska resurser visade skolans myndigheter
en verklig frikostighet, när det gällde att skaffa musikinstrument.
Särskilda socknar voro anslagna till de lärjungar, som utbildat sig
på något instrument, med skyldighet för dem att upplära andra.
<img>Läroverket vid Borggården, Linköping. Huvudentrén,</img>
Vid högtidligare tillfällen fingo de ock någon liten lön för sin
möda, såsom när djäknarna fingo sjunga vid begrafningar eller
spela vid bröllop och andra glada tillfällen, eller förlusta resande,
som kommit till staden. Poetiskt anlagda gymnasister fingo ock i
uppdrag att författa verser vid familjehögtider, hvarvid det dock
kunde hända, att ungdomsöfvermodet svallade öfver och tillät sig
anspelningar af sådan art, att domkapitlet fann sig föranlåtet att
ställa verserna under censur. Naturligtvis fortforo ock de sedan
gammalt traditionella sammanstötningarna mellan djäknarna och
stadens gesäller och lärgossar, och blef resultatet däraf endast ett
blått öga eller en rifven tröja gjorde man ej mycket väsen däraf.
Några rapp af riset och så var den saken klarerad. Endast om
större skador inträffat, gjordes saken till föremål för rannsakning och
dom. Hade icke någon vördig prost och aktad lektor varit ute
för samma äfventyr i sin ungdom? Äfven ett och annat ölgille
togs ej så strängt, blott man på hemvägen höll sig tyst och ej
perlementade och grasserade. Men frånsedt sådana smärre
afvikelser från den raka vägen, var skollifvet i allmänhet prägladt af
arbete och regelbundenhet.

<img>Läroverket vid Borggården. Från ett kungabesök på 1890-talet.</img>

Och lifvet i djäknekvarteren var enkelt, oftast torftigt. Man
betänke blott, att en stor del af ynglingaskaran skulle lefva på hvad
de samlat in under sina sockengångar för att förstå, att någon
yppighet ej kunde komma i fråga. Tyvärr saknas mig veterligen
hvarje beskrifning om hur lifvet i ett skolkvarter under 1600-talet
gestaltade sig. Men däremot finnes en sådan från midten af
1700-talet författad i 1800-talets början af ärkebiskop Lindblom, som
1756 inskrefs i Linköpings trivialskolas högsta klass. Han var
son af en i tämligen burgna förhållanden lefvande kyrkoherde, men
när man hör hur enkelt han som skolyngling fick lefva, kan man
förstå, huru de fattigare hade det ställdt. Och under 1700-talets
midt var nog ock lefnadsstandarden högre än under 1600-talet.
Lindblom berättar: "Vi bodde 4 i en liten kammare, där våra
sängar, matkistor, skrin och kläder tillika skulle herbergeras. Vanligen
var en gymnasist chef i rummet, hvilken ock tog i besittning den
enda stol där fanns. Vi andra fingo sitta på kistorna och skrinen,
allt som det kunde bära åt. Äfven var det vår skyldighet att
göra upp eld så tidigt, att den var utbrunnen kl. 6 om morgonen,
då skoltimmen inföll, (den hade genom 1724 års skolordning
framflyttats en timme). Vi gingo då gemensamt till skolan. Efter
bönen började lektionen, som varade till kl. 8, då vi hemförlofvades
att äta frukost. Denna bestod vanligen af smör och bröd eller ost
och bröd, stundom af bröd med fläskflott i stället för smör, då
något däraf blifvit öfrigt från föregående dags supé. Kl. 9 voro
vi åter samlade i skolan, då lektionerna varade till kl. 12, och var
öfning i sång efter noter den sista. Nu inföll middagsmåltiden,
som dag för dag gick efter en viss tariff och serverades af den
af kammarkamraterna som för dagen var cuspis, så kallades den
som från köket hemtade maten till rummet. Anrättningarna voro
utan undantag följande: Söndagen kål, efter årstiden hvitkål,
surkål eller grönkål med ett stycke salt kött uti, som hvar och en af
sitt förråd tillskjutit och af kokerskan borde hållas hvar och en
redigt till handa. Oaktadt all uppmärksamhet kunde dock mellan
respektive gästerna tvister förefalla om mitt och ditt, som ej voro
goda att slita. Måndagen, uppvärmd kål samt af salta köttet det
som var öfrigt sedan föregående dagen. Om aftonen gröt och
mjölk. Tisdagen, grynsoppa med salt kött och stekt fläsk om
aftonen. Onsdagen, d:o uppvärmd med d:o sedan föregåenda
dagen, om aftonen gröt och mjölk. Torsdagen, ärtsoppa med salt
kött, om aftonen tunna pannkakor. Fredagen, uppvärmd ärtsoppa
med öfverlefvorna af förra dagens köttbit. Lördagen hade ej
någon bestämd rätt till middagen. Stundom var det ölsoppa,
stundom sirap hvari bröd doppades, som utgjorde en stor delikatess
för vår gom. Om aftonen gröt och mjölk. Det är att märka, att
vi själfva hade under våra händer de matpersedlar, som skulle
tillredas och själva skulle vi till kokerskan aflämna de portioner, som
för dagen skulle tillredas. Likväl var härifrån undantagen den
inmålning, som vi vid hvar termins början medförde och till
spisvärdinnan genast aflämnade, bestående af 1 kappe ärter, 1 kanna
gryn, 1/4 tunna malt, 1 mark humle. Däremot hade vi under
egen vård brödqvantum satis, 1/2 lispund smör, 1/2 d:o ost, 1
lispund torrt kött, 1 lispund hvetemjöl pro persona för hvarje
termin, som förvarades i ett bredvid rummet beläget kontor, där
alla kammarkamraterna på lika sätt förvarade sina viktualier.
Sådan var förplägningen den tiden, och de kontanta utgifterna för
hvarje person bestredos med 1 rdr, 32. sk. b:o. Denna summa
var så anordnad, att till mjölk- och vedpengar betalades 32 sk.,
till docenterna, som i rektors klass voro två, till hvardera 16 sk.
och till hushyra 16 sk. Därtill kom till s. k. plutterpengar, för
hvilka ingen redovisning fordrades, 4 skillingar, allt på person och
för hela terminen".

Det var icke ovanligt att en yngling i Lindbloms villkor,
bjöd en fattig kamrat att en dag i veckan vara gäst hos sig.
Kunde en sådan yngling få samma hjälp af 6 andra, hade han sin
försörjning för terminen klar.

Man kan lätt tänka sig, hur t. ex. smör och fläsk skulle
smaka efter att i många månader förvarats i ett vindskontor. Huru
många föräldrar skulle i våra dagar vilja ha sina barn födda på
sådan kost? Men då för tiden gick det bra för sig, man var ej
vid bättre van. Under sådana och ofta än sämre villkor arbetade
sig en talrik skara ynglingar fram till sina blifvande lefnadsmål
och ofta till framskjutna ställningar i lifvet.

Jag vill afsluta min framställning med att nämna några
Linköpingsalumner från denna tid som gjort sig berömda namn
inom fäderneslandet. De båda bröderna Jonas och Isak Ruthovius,
den förre superintendent i Kalmar, den senare biskop i Åbo.
Biskoparna i Linköping Johannes Bothvidi, Jonas Petri Gothus,
Andreas Prytz, Samuel Enander och Magnus Pontén, biskopen i
Strängnäs Johannes Matthiae, biskopen i Göteborg Daniel
Wallerius, professorerna i Uppsala Lars Fornelius, Olaus Verelius och
Nils Dalhemius, fornforskarne Johan Hadorph och Claudius
Arrhenius Örnhielm, framstående ämbets- och statsmän såsom Anders
Gyllenklou och Israel Fortelius Lagerfelt, presidenter, förut
lektorer i Linköping, de hos Karl XI högt i gunst stående Olof
Thegner och Erik Lindeman Lindeschöld med många andra, som gjort
heder åt det läroverk, där de grundlagt sin framtids framgångar.
</chapter>
<chapter name="Tryckta arbeten av K. Beckman">
<h2>Tryckta arbeten av K. Beckman:</h2>

1882—85. Årsöversikter över svensk historisk litteratur. (Jahresberichte d.
Gesch-wissench).

1887. Bidrag till utskottsmötenas historia. (Gradulavhandling).

1888. Bidrag till svenska riksdagens historia. (Lektorsprov).

1899. Ämbetsberättelse som folkskoleinspektör i Östergötland.

1910. Ramsbergs bruk och dess ägare. 1810—1910.

1912. Östergötlands enskilda bank. 1837—1912.

1914. Anförande vid valmöten i Linköping—Norrköping.

1915. Linköping. (Särtryck ur "Sveriges städer").

1915. Östergötlands läns städer. (Särtryck).

1918. Ett borgmästareval i Linköping på 1680-talet.

1918. Förslag till lärares diciplinära ställning.

1920. Linköpings biskopsgård. (Särtryck).

1921. A. O. Rhyzelius: Om Linköping. (Tillsamman med C. M. Stenbock).

1922. Medeltidshus i Linköping. (Särtryck).

1929. Ur 1600-talets skolliv i Östergötland. Föredrag 1926 på Östgöta Gille
i Örebro.

Dessutom vissa kapitel i Linköpings läroverks historia, Nordisk
Familjebok, Riksdagsmotioner m. m.

<h3>Biografiska uppgifter om K. Beckman finnas i:</h3>

Biografiskt lexikon, Vem är det? Dödsruna i Östgöta Gilles i Örebro
festskrift 1926, östgötatidningar m. m.

Till minnet av K. Beckman är vid Linköpings läroverk en stipendiefond
bildad.

<tab><b>O. S.</b>
</chapter>


