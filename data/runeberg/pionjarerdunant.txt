<h1><big>HENRY  DUNANT</big></h1>

<h2>EN  MÄNSKLIGHETENS VÄLGÖRARE</h2>

<h2>ETT HUNDRAÅRSMINNE</h2>

<i>Efter att flera gånger ha påträffat personer med hög
allmänbildning som nätt och jämnt kände Henry Dunants
namn, men för övrigt visste litet eller intet om denne
ädle mans liv och gärning, beslöt jag att skriva en populär
skrift om honom.

En sådan mänsklighetens välgörare får inte glömmas
så som skett. Hans minne bör vördas och älskas. Härtill
ville jag i min ringa mån bidra.</i>

<tab><tab><tab><tab><tab><tab><tab><tab><tab><i>A. M. H.</i>

<h2>INNEHÅLL.</h2>

<table l>
<td l>1. Barndom och ungdom .....................................................<td r> 3

<td l>2. Slaget vid Solferino .......................................................<td r> 8

<td l>3. Genèvekommissionen .....................................................<td r> 18

<td l>4. Den första internationella konferensen i Genève 1863 ...<td r> 30

<td l>5. Genèvekonventionen 1864 .............................................<td r> 35

<td l>6. Röda Korset ...................................................................<td r> 38

<td l>7. På höjden .......................................................................<td r> 44

<td l>8. Efter fullbordat verk .......................................................<td r> 49

<td l>9. Gömd och glömd och återfunnen ....................................<td r> 52
</table>.

*

<table o>
<td c><small>Stockholm. Alb. Bonniers boktryckeri 1928.</small>
</table>
<chapter name="I. Barndom och ungdom">
<img>Henry Dunant.<br><small>Röda Korsets stiftare.</small></img>

<h2>I. Barndom och ungdom.</h2>

<tab><tab><tab><tab>“Ädla känslor äro naturligare för<br>
<tab><tab><tab><tab>det mänskliga hjärtat än vi vanligen<br>
<tab><tab><tab><tab>tro.“

<tab><tab><tab><tab><tab><tab><tab><i>Henry Dunant</i>.

<i>Henry Dunant,</i> en av mänsklighetens största välgörare,
föddes i Genève 8 maj 1828. Han tillhörde en högt ansedd
och mycket förmögen familj som i århundraden hade
utmärkt sig på många sätt i det allmännas tjänst och alltid
varit känd för att ha ideella intressen och att idka
välgörenhet. Släkten hade även frambragt flera berömda män.

Henry Dunants far, <i>Jean Jaques Dunant,</i> var medlem av
republikens <i>Conseil Représentatif</i> innan denna aristokratiska
inrättning genom en mer demokratisk författning ersattes av
det »Stora rådet». Han var varmt intresserad för all
välgörenhet och skötte på det mest oegennyttiga sätt en stor
välgörenhetsanstalt i Genève.

<img>Det hus i Genèvo där Henry Dunant föddes.</img>

Henry Dunants mor, <i>Antoinette Colladon</i>, härstammade
från en fransk familj, som av religiösa skäl hade lämnat
Frankrike och slagit sig ned i det i religiöst avseende mer
frisinnade Schweiz. Hon var en sällsynt begåvad kvinna och
hade stort inflytande på sin son i hans barndom. Han säger
om sin mor att hon var den personifierade hängivna kärleken,
alltid entusiastisk för allt som var gott, stort, ädelt och
högsint. Av henne lärde han människokärlek, offervillighet,
ädelmod och ridderlighet, vilka egenskaper blevo drivkraften
i hela hans livsgärning.

Medan han ännu var barn lät modern honom se
fattigdomens och eländets boningar i de mörka gatorna. Han
fattade därför tidigt kärlek till de olyckliga och vanlottade.
Han bar mat till dem och gav dem all den tröst och glädje
han förmådde. Som yngling tillbringade han sina
söndagseftermiddagar med att läsa högt för fångarna i Genèves
fängelse. På detta sätt fick Henry Dunant vid unga år
medkänsla med allt mänskligt lidande. Han var också den ende
unge man som tillhörde Genèves välgörenhetssällskap.

Redan i denna unga ålder skriver Dunant: »Lär
människorna att ha aktning för de värnlösa, fångna och sårade,
inpränta hos dem avsky för hat, grymhet och förödelse, så
skall krigets fasor bli mindre och kommande släkten
betrakta krig som vanvett, som ett fördärv som har utgått från
dåliga människor.»

Hans huvudämnen i studierna voro litteratur, etnografi,<footnote>Vid unga år kallades han till korresponderande ledamot i
Etnografiska Sällskapet i Paris.</footnote>
arkeologi, folkens historia och religionshistoria. Under de
många studieresor han fick göra, inhämtade han mycket för
sin utveckling. Familjens förmögenhet tillät honom att leva
ett oberoende liv för ideella intressen i enlighet med sitt
varma hjärtas böjelse.

Vid 20 års ålder organiserade han en internationell
korrespondensförening och satte i gång brevväxling mellan unga
människor i många länder. Hans önskan var att de skilda
nationerna härigenom skulle lära känna varandra och
förbrödras och stödja varann i välgörenhetsarbete samt lära sig
längta efter att se varandras hemland.

Ett par år senare läste han den amerikanska författarinnan
<i>Harriet Beecher-Stowes</i> världsbekanta bok »Onkel Toms
stuga». Denna fängslande bok blev översatt till alla språk
och bidrog veterligen i mycket väsentlig grad till att
negerslaveriet i Nordamerikas sydstater blev avskaffat.

Eldad av denna bok skrev den unge Dunant också med
stor energi böcker emot negerslaveriet både i Amerika och
i mohammedanska länder, vilka gjorde verkan i Frankrike.
1857 skrev han en studie över Tunis med särskild hänsyn
till slavfrågan.

Vad han senare skrev 1875 om förhållandena i Sansibar,
Madagaskar, Övre Nilländerna och Egypten föranledde
bildandet av »Alliance Universelle de l'Ordre et de la Civilisation»
med underavdelningar i Frankrike, Belgien, Tyskland och
Amerika.

Alliansens antislaverikommitté, i förening med den
brittiska antislaveriföreningen, tillställde de europeiska
regeringarna ett memorandum som hade till följd
sammankallandet av en konferens i Bryssel, där slavhandeln i Afrika
fick dödsstöten.

Man anser, att utan Dunants förarbete Afrikas ärkebiskop,
kardinal <i>Lavigérie,</i> icke kunnat trots påvens stöd nå det
stora målet, slavhandelns upphävande i Afrika.

Henry Dunant säger att förutom hans mor ha tre kvinnor
haft den största betydelse för hans utveckling. Dessa tre
voro Harriet Beecher-Stowe genom sin nyss nämnda bok,
miss <i>Florence Nightingale</i> och kväkerskan mrs <i>Elisabeth
Fry.</i>

Florence Nightingales hjältemodiga samaritgärning i
Krim-kriget 1854 inspirerade honom i högsta grad. Hennes mod
att trotsa alla faror och lydande krigsministerns uppmaning
ila till den avlägsna krigsskådeplatsen åtföljd av 37
behjärtade kvinnor för att ge sina landsmän, de hjälpbehövande
sårade engelska soldaterna, sitt bistånd och hela sin oändliga
offervilliga kärlek, denna storslagna, absolut självuppoffrande
gärning väckte hos den unge Dunant en fruktbärande
hänförelse. Miss Nightingale blev det lysande exempel som han
senare följde. Hon var som bekant en underbar kvinna som
soldaterna betraktade som en ängel, sänd till dem från
himmelen.

<img>Harriet Bcecher-Stowe.</img>

Den tredje kvinnan, mrs Fry, använde sin stora
förmögenhet och sitt liv på att förbättra fångvården som i början av
1800-talet var omänskligt usel.

Dunant har uttryckt sin tacksamhet för vad han är skyldig
dessa kvinnor och säger som sin mening: »Det kvinnliga
inflytandet är omistligt för mänsklighetens väl och det skall
tilltaga från århundrade till århundrade.» Förnyade gånger
framhåller han vilken ovärderlig hjälp i sitt arbete han fått
av kvinnor.

<img>Florence Nightingale.</img>
</chapter>

<chapter name="II. Slaget vid Solferino">
<h2>II. Slaget vid Solferino.</h2>

<tab><tab><tab><tab>“Tutti  fratelli — Alla äro bröder.“

<tab><tab><tab><tab><tab><i>Lombardisk bondkvinna</i>.

När den stora frihetsstriden stod 1859 mellan Italien och
Österrike med Frankrike på Italiens sida, förmådde den då
31-årige rikemanssonen inte vara overksam. Han skyndade
till kriget och hamnade i byn Castiglione nära Solferino i
Norditalien där huvudstriden stod. Han ville likt miss
Nightingale bli en barmhärtig samaritan, och blev det också
i högsta grad.

<img>Slätten mellan Castiglione och Solferino.</img>

Dunant kom strax före den blodiga slaktningen vid
Solferino, som på den tiden ansågs vara den fasansfullaste i
historiens annaler. Den italienska hären leddes av kung
<i>Victor Emanuel</i> av Sardinien, den franska av kejsar
<i>Napoleon III</i> och den österrikiska av kejsar <i>Franz Joseph</i>.
Omkring 300 000 man kämpade med oerhörd tapperhet
midsommardagen i den rysligaste värme. Än tycktes den ena,
än den andra sidan bli den segrande. Ingendera ville vika.
Framemot kvällen utbröt ett förfärligt oväder. Kanonernas
dån överröstades av åskskrällarna. Efter femton timmars
drabbning, då arméerna slutligen slagits som blodtörstiga
vilddjur, nödgades österrikarna, fastän överlägsna i antal, draga
sig tillbaka i vild flykt efter det hårdaste motstånd. De
allierade voro överlägsna i strategien. På denna sida verkade
också entusiasmen för Italiens befrielse från det
österrikiska oket. Fosterlandskärleken eldade härens stridsvilja
och förmåga att hålla ut till det yttersta för att till varje
pris fördriva österrikarna.

Segern blev alltså Italiens —. Men vilken dyrköpt seger.
Solen gick ned över ett slagfält fullkomligt översållat av
mer än 40 000 dödade och sårade<footnote>Även en svensk officer, sedermera generalmajoren <i>John
Lilliehöök,</i> sårades i striden i fransk tjänst.</footnote>, liggande huller om buller
med sårade och döda hästar.

Den mycket ringa militäriska sjukvårdshjälp som fanns
att tillgå var absolut otillräcklig. De friska soldaterna voro
utmattade av striden liksom av en förtärande hunger och
törst och förmådde ingenting göra till sina kamraters hjälp.
I tre dagar lågo massor av sårade och döende eller döda
människor och djur på fältet under en glödande sol och i
rykande dammoln. Och det tog åtta dagar innan alla sårade
som då ännu voro vid liv voro upptagna från sitt
fasansfulla läge.

Med nästan övermänsklig ansträngning arbetade Henry
Dunant till mer än välkommen hjälp för de arma, outröttligt
strävande läkarna. Han organiserade en hjälptrupp av byns
invånare, mest kvinnor, och lyckades med ivriga böner,
locka till sig även några turister och tidningsmän till hjälp.
Somliga av dessa uthärdade inte att se eländet utan måste
bege sig därifrån.

De lombardiska bondkvinnorna, som först blevo förvånade
över att se Dunant behandla fiendens sårade med samma
ömhet som de allierades, blevo gripna av hans
människokärlek och följde hans exempel. När deras mindre känsliga
män förebrådde dem detta, bredde en bondkvinna ut armarna
över de sjuka och sade: »Tutti fratelli» — Alla äro bröder.
Så helt hade hon och de övriga hjälparinnorna besjälats av
Dunants anda.

Dessa två ord gåvo det rätta anslaget och hade kraftig
verkan varhelst de sedermera spredos. Dunant själv använde
dem ständigt som motto för vården av sårade i fält. »Heder
åt Castigliones medlidsamma kvinnor och unga flickor»,
skriver han.
<img>Chiesa Maggiore, Castiglione.</img>

Det var ett oerhört arbete att med så otillräckliga
transportmedel forsla de sårade in till närmaste byar så fort
man hann. Mångas liv hade kunnat räddas om det varit
möjligt att utföra denna transport hastigare. Alla hus i
Gastiglione förvandlades till lasarett och kyrkornas hårda
stengolv fylldes med sjuka av många nationer. De lades
högtals på utbredd halm så tätt intill varandra att de som
eljest hade kraft att alls röra sig knappt hade plats att vända
sig. Valven i domkyrkan »Chiesa Maggiore» genljödo av
svordomar, hädelser och skrik som inga ord förmå beskriva,
säger Dunant. Utanför kyrkan breddes också ut halm till
bäddar på gatan.

Hit buro kvinnorna friskt vatten, varmed de sjuka läskades.
De gåvo också vänlig uppmuntran åt de sårade, varigenom
deras livsmod återvaknade.

Dunant vandrade som en ljusets ängel emellan de sjuka.
De kallade honom <i>»den vite mannen».</i> Han gick nämligen
i vita kläder på grund av hettan. Deras ögon följde honom
var han gick fram, tröstande och lindrande kvalen så långt
det stod i hans förmåga. På lasaretten höjdes glädjerop när
han kom.

Under dessa upplevelser föddes hos Dunant tanken på
en frivillig hjälpkår för sjukvård i fält. Naturligtvis var då
under dylika omständigheter ingen tid att utforma en sådan
tanke. Men han säger själv att där väcktes likaså den
första om ock oklara tanken på nödvändigheten och
möjligheten att få de sårade och deras vårdare förklarade neutrala.
Och han föresatte sig att inte ge sig någon ro förrän folken
hade kommit överens om vissa bestämmelser rörande sårade
krigares beskydd och vård.

Tre år därefter, hösten 1862, utgav Henry Dunant den nu
världsbekanta boken <i>»Un souvenir de Solferino»</i> — Ett
minne från Solferino. Han gjorde det fastän hans närmaste
först betraktade hans idéer som rena utopier och betvivlade
deras utförbarhet.

Boken verkade som man vet en fullkomlig revolution i
tänkesätten och i behandlingen av krigssårade över hela vida
världen. Författaren lyckades nämligen att genom sin
övertygande kraft och hela sitt varma och medlidsamma hjärtas
känsla väcka och beveka sin samtid till större barmhärtighet
mot sårade i fält. Aldrig har väl en bok av så allvarlig art
så hastigt blivit så uppmärksammad och så väl emottagen
i alla länder som denna.

Dunant hade känt sig kallad av försynen och driven av en
högre makt att förkunna vad han erfarit och att framlägga
sina tankar och förslag om bildandet av en internationell
organisation med underavdelningar i alla länder under
regeringarnas beskydd och krigsbefälets ledning. Författaren
hade skrivit sin bok i en så djup och helig sinnesstämning
att den väckte genklang hos varje känslig människa. Han
kände även en dunkel aning om vad hans gärning med
tiden skulle komma att betyda.

För att uppnå ändamålet med boken, nämligen att visa
hur illa sörjt det var för dem som våga livet för sitt
fosterland och för att rycka upp regeringarna och folken till
verksam hjälp, ansåg Dunant oundvikligt att ge en
sanningsenlig skildring av förhållandena sådana de voro vid
Solferinoslaget. Hans önskan var också att inge sina medmänniskor
den avsky för krig som det förtjänar och som genomträngt
honom själv. Han beskriver därför slagfältet dagen efter
striden i hela dess vederstygglighet, men ändock i relativt
milda ordalag.

Det sägs att det finns inte en ohyggligare syn än ett
slagfält och att Napoleon I, när han såg slagmarken vid Eylau
översållad av lik, skall ha sagt att ett sådant skådespel som
detta vore ägnat att ingiva furstarna fredskärlek.

När århundradets största krigare och erövrare kunde tänka
en sådan tanke, så förstår man vad en fredens man och
människovän som Dunant skulle erfara vid en dylik syn.

Dunant berör ej i Un souvenir de Solferino tanken på
krigets avskaffande, hur djupt han än själv var upptagen av
den. Han insåg att härtill var tiden inte mogen. Men
han menade att första steget mot det stora målet var att
göra kriget åtminstone något mindre omänskligt. Ofta
återkommer han i sina skrifter till fredstanken och dess främjande.

Vi återge här i sammanträngt utdrag en ringa del av
beskrivningen från Solferino i samma tro som Dunant att den
osminkade sanningen om kriget bör kunna väcka och stärka
en aktiv fredsvilja. Han säger: »Att helt enkelt framställa
krigets förödelser och fasor, det är att indirekt predika fred.»

»Det är avskyn för krig som har drivit fram mig i mitt
arbete», skriver Dunant senare. Och man märker denna
avsky i följande skildring.

Rovfåglar kretsa och skria och hacka levande och döda
som lågo så överhöljda av flugor och maskar att deras
ansikten voro svarta. Jämmer och hjärtskärande skrik höras
från alla håll. Alla försmäkta av törst och ropa på vatten.
Men intet drickbart vatten kunde räckas dem. Källorna
bevakades av vakter med dragna sablar. De, som kommo
åt, sörplade i sig blodblandat pölvatten.

Ingen tid fanns heller att uppehålla sig med sådant, när
det gällde för ett fåtal hjälpare att förbinda och frakta så
många tusental som möjligt så hastigt som möjligt innan
de förblött eller fått brand i sina sår. Många sårade bådo
bevekande de hjälpande att av barmhärtighet ge dem
nådestöten för att få ett slut på sitt elände.

Tjuvar och rövare ströko omkring och plundrade levande
och döda. De sleto av dem deras kläder och togo vad annat
de kommo över. Gråtande kvinnor irrade hit och dit sökande
sina kära.

Det brådskade med att få de snabbt förruttnande döda
nedmyllade i jorden. I villervallan och farten blev mer än
en levande begraven. Situationen var med ett ord i alla
avseenden hopplös.

På grund av trängseln på slagfältet blevo många överkörda
och stympade av artillerivagnar eller av flyende hästar,
vilda av skrämsel. Det utkämpades under dessa dagar så
gräsliga scener och lidanden att ingen fantasi räcker till att
bilda en föreställning därom.

En hög fransk militär som hade deltagit i striden intygade
efter att ha läst Dunants bok att skildringen, hur ohygglig
den än var, dock var långt mildare än verkligheten hade
varit. <i>General Trochu</i> förklarade boken vara exakt, fri från all
överdrift. Och dock är varje rad skälvande av krigets fasa.

Minnet av vad Dunant hade sett och upplevat vid
Solferino hade blivit för honom som ett enda manande och
ihållande smärtans jämmerskri som ideligen ljöd i hans öra
och inte kunde lämna honom varken natt eller dag. Han
hade med egna ögon sett hur tröstlöst otillräcklig den
militära sjukvårdsberedskapen var i ett krig och utropar: »Hade
vi haft frivilliga, övade och av krigsbefälet erkända
sjukbärare och sjukvårdare, hur mycket gott hade inte dessa
kunnat göra . . . hur många människoliv hade de inte
kunnat rädda undan döden!»

De svårast sårade hade läkarna gått förbi och sagt till
varandra att det var ingenting att göra åt dem. De lämnades
liggande utan all vård, vilket var helt naturligt med en
sådan oerhörd mängd sårade. Man kunde inte offra en dyrbar
tid på andra än dem som ingåvo bästa hoppet om att kunna
räddas. Det var ett hårt öde för de svårast skadade som
dock hade slagits som lejon för sitt fosterland. En av de
övergivna sade till Dunant: »Hade man givit mig vård i tid
sä hade jag fått leva, nu måste jag dö». Innan kvällen var
han död.

En ung man, sina föräldrars enda son, bad Dunant att
skriva till hans far och be honom trösta hans mor. Dylika
rörande episoder anföras i mängd. Många dogo rentav
endast av hunger och törst. Amputationer utan bedövning hörde
till ordningen för dagen både av brist på bedövningsmedel
och tid att utföra bedövningen.<footnote>Eter- och kloroformbedövning hade redan i slutet av 1840-talet
utbredd användning vid kirurgiska operationer.</footnote>

Fyra dagar efter slaget vid Solferino begav Dunant sig till
Borghetto där general <i>Mac Mahon</i> befann sig med sin
armé. För honom utvecklade han den bedrövliga situationen
och bad att få använda de hos fransmännen fångna österrikiska
läkarna. Framställningen mottogs med stor välvilja, men
Dunant tillråddes att vända sig direkt till kejsar Napoleon III.

Genast reste Dunant till Cavriana där kejsaren uppehöll sig,
och blev vänligt emottagen. Från det ögonblicket fattade
kejsaren starkt intresse för Dunant och hans idéer, vilka han
sedan ständigt gynnade. Detta fick stor betydelse emedan
kejsar Napoleon III var den tidens mäktigaste man.

Dunants begäran mötte ingen motsägelse.

Inom ett par dagar utfärdade kejsaren ett påbud till armén
att alla österrikiska läkare och sjukvårdare som blivit
tillfångatagna skulle frigivas. De som givit hjälp åt sårade vid
Solferino skulle även vara de första som fingo återvända till
Österrike. Han beviljade också neutralitet åt dem av landets
invånare som gåvo hjälp åt de sårade.

Dunant övertalade nu rika och förnäma damer att ägna
sig åt sjukvård och att upplåta sina hem för de sårade. Han
tillskrev även <i>grevinnan de Gasparin</i> och bönföll henne
att som hon gjort under Krimkriget insamla tobak och sända
till lindring för de sårade. Hans böner hörsammades, men
han fick vänta länge på grund av den långsamma
postgången.

Grevinnan de Gasparin bildade, jämte en rik patricier
M. <i>Adrien Naville,</i> strax en kommitté i Genève. Hon
försåg även pressen i Frankrike och Schweiz med tändande
meddelanden, utdrag ur Dunants brev m. m. — Från Genève
kom sedan en oerhört stor sändning sjukvårdsartiklar att
fördelas mellan sjukhusen. — Den vördnadsvärda <i>grevinnan Verri</i>
i Milano blev ordförande i Milanos hjälpkommitté för sårade.
I hennes salong möttes för saken intresserade personer jämte
damer som på det mest uppoffrande sätt i månadtal skötte
de sårade.

I denna salong framkastade Dunant för första gången sin
tanke på ett för alla härar gemensamt igenkänningstecken
buret av alla som hjälpte sårade samt samma flagga för
ambulanser, fältlasarett och andra sjukvårdsplatser, så att
de sjuka skulle slippa den panik de erfarit vid Solferino att
bli beskjutna utan möjlighet att kunna försvara sig.

Damerna omfattade genast tanken med optimism medan
de närvarande herrarna förklarade tanken outförbar och
omöjlig. Dunant säger att dessa kvinnors sympati ingav
honom styrka och tillförsikt.

<img>Napoleon III, kejsare av Frankrike.</img>

Boken om Solferino översattes till alla europeiska språk
och utgick i den ena upplagan efter den andra. Framstående
författare i flera länder vilka blevo djupt gripna av innehållet
gjorde sitt bästa att göra boken känd och spridd. I England
skrev <i>Charles Dicken</i>s fyra artiklar om den i sin revy »All
the year round» och i Frankrike och Tyskland anmäldes
den av universitetsprofessorer. <i>Victor Hugo</i> skrev till Dunant
dagen efter att ha läst boken att den tjänat friheten och
mänskligheten. I Journal des Goncourt 8 juni 1863 säges att
man slutar denna bok med förbannelse över krig.

Nästan alla regenter och furstar i Europa uttryckte sina
sympatier för Dunant och hans idé och överhopade honom
med ordensutmärkelser. Bland de allra första som livligt
uppskattade och uppmuntrade Dunant att fortsätta voro
storfurstinnan <i>Helena Paulowna av Ryssland</i> och prinsessan
<i>Charlotte av Würtemberg</i>. Båda hade genast förstått att
Dunants strävanden hade långt större räckvidd än blott att få
frivillig vård av sårade krigare till stånd.

Men allt detta, hur glädjande det än var för Dunant, var
dock inte nog för att till fullo föra fram saken. Den hade
kanske, åtminstone för en lång tid framåt, stannat, om inte
dådkraftiga män i Dunants fädernestad med stor värme
hade tagit sig an den.
</chapter>

<chapter name="III. Genèvekommissionen">
<h2>III. Genèvekommissionen.</h2>

<tab><tab><tab><tab>“Den evigt fruktbärande, evigt<br>
<tab><tab><tab><tab>välsignade Röda Korstanken som<br>
<tab><tab><tab><tab>uppspirade på Solferinos slagfält för att<br>
<tab><tab><tab><tab>göra sin rund genom världen bildar<br>
<tab><tab><tab><tab>den största motsats till krigstanken.“

<tab><tab><tab><tab><tab><tab><tab><i>Biskopen av Angers</i>.

Genèves Allmännyttiga Sällskap, som det hette, tillsatte
en kommission för att undersöka hur man skulle kunna
realisera Dunants uppmaning att i fredstid bilda frivilliga
föreningar i alla länder till hjälp för sårade i fält. I
kommissionen insattes fem personer, det Allmännyttiga Sällskapets
ordförande, statsrådet <i>Gustave Moynier,</i> vilken sedermera
blev en av Henry Dunants allra ivrigaste och bästa hjälpare
i arbetet med att få till stånd Röda Korset, utsågs till
president; Dunant själv, som blev sekreterare, var den yngste
bland dem alla. Vidare utsågs den ytterst värdefulle och
inflytelserike befälhavaren över schweiziska armén den
76-årige allmänt vördade general <i>G. H. Dufour</i> som var
väl bekant med ett krigs hela elände samt två läkare,
doktorerna <i>Louis Appia</i><footnote>D:r Appia var född piemontesare men bosatt i Genève.</footnote> och <i>Theodore Maunoir</i>, vilka voro
sakkunniga, d:r Appia så mycket mer som han hade varit
med i det italienska kriget och var fullt inne i allt som
rörde den militära sjukvården och bristerna däri.

Moynier blev framdeles ordförande i Röda Korsets
centralkommitté i Genève, den sammanbindande länken mellan
samtliga länders Röda Korsavdelningar. En bättre
sammansättning av kommissionen hade Dunant aldrig kunnat önska
sig.

Kommissionen beslöt genast vid sitt första sammanträde
17 februari 1863 att framlägga en skrift för en i september
tillämnad välgörenhetskongress i Berlin, vilken Dunant fick
i uppdrag att författa. Den skulle innehålla en begäran att
kongressen genom sitt inflytande ville understödja bildandet
av föreningar till hjälp för sårade i krig i alla Europas
länder och genom sina medlemmar göra respektive regeringar
förtrogna med förslaget. Ett klarläggande skulle göras av
själva grundtanken och av vad som redan nu kunde företagas
i alla länder utan inblandning i varje lands frihet att välja
formen för sin förenings konstituerande. Dock sades att
alla hjälpföreningar skulle stå under sitt lands krigsminister.
Sådana föreningar skulle bildas överallt för att samtidigt,
i händelse av krig kunna träda i verksamhet. Föreningarna
skulle inte ersätta intendentur<footnote>Den militära sjukvården lydde då under intendenturen.</footnote> och militärsjukvård utan
ställa sig till deras förfogande. Ävenså önskades något
igenkänningstecken, en uniform eller en binda om armen.

Dunant framkastade tanken på att föreningarnas uppgift
borde utsträckas även till hjälp i sjökrig och inbördeskrig.
Men de övriga ansågo att man gjorde klokast i att begränsa
sig till sårade i fält. Dunant ville även påpeka att det inte
blott gällde att få frivillig sjukvårdshjälp, utan även bättre
transportmedel m. m.

Dunant framhöll att dessa föreningar måste vara
permanenta och även utöva verksamhet i fred. Man enade sig
också om att en kraftig agitation måste bedrivas, emedan
det alltid åtgår en viss tid innan en idé hinner genomtränga
massorna.

Dunant erbjöd sig genast att på egen bekostnad sköta
agitationen i flera länder och började en livlig publicistisk
verksamhet. Själv gav han 50 000 francs till tryckkostnader
och avlönade två sekreterare.

För att förbereda saken fordrades att muntligen komma
till tals med personer i inflytelserik ställning. Dunant började
därför resa omkring i stora delar av Europa för att träffa
regenter och andra maktinnehavare.

Den beramade välgörenhetskongressen blev emellertid
inställd, men för att inte försumma något som kunde föra
honom närmare målet beslöt Dunant att söka få frambära den
viktiga angelägenheten för en statistisk kongress i Berlin i
september. Till detta steg hade översättaren av hans bok,
den holländske kungens livmedikus, stabsläkaren d:r <i>Basting,</i>
uppmanat honom. D:r Basting hade fått sig Dunants bok
tillsänd av en dam i Genève och blivit entusiastisk för den.

Däremot sände den holländske krigsministern en hälsning
till d:r Basting att han inte skulle befatta sig med den
där saken som bara var en utopi, en världsförbättringsplan
som kommer att misslyckas.

D:r Basting och Dunant följdes åt till Berlin.

Ordföranden på kongressen ville först inte tillåta Dunant
att framställa sitt ärende emedan han inte ansåg det ha
med en statistisk kongress att göra. Men när d:r Basting,
fyndigt nog, förklarade att Dunants förslag var ett medel
att minska krigsoffrens <i>antal,</i> så erkändes Dunants sak som
en statistisk fråga, vars dryftande blev tillåten.

Av brev från d:r Bastings fru till Dunant några år senare,
finner man vilket intensivt arbete dessa båda män nedlade
på saken vid kongressen och med vilken brinnande entusiasm
de verkade för den. Hon skriver bland annat: »Jag ser
ännu glädjetårarna i hans (Bastings) ögon när han kom
hem från kongressen. Jag beundrar ännu den iver med vilken
ni arbetade om natten för att få cirkuläret tryckt så att
de avresande delegerade skulle hinna få det med sig.»

Dunant förelade kongressen Genèvekommissionens djärva
beslut att inbjuda ett flertal regeringar jämte högtuppsatta
och inflytelserika personer till en internationell konferens i
Genève i oktober, i hopp att regeringarna inte skulle kunna
vägra sin tillslutning när det gällde att få en så viktig fråga
löst. Kongressen diskuterade och upptog hela saken mycket
gynnsamt.

I inbjudningen, som var författad av Dunant, framställdes
tanken på att nationerna i fredstid skulle se till att få
hjälpföreningar stiftade för att utbilda frivilliga sjukbärare och
sjukvårdare för sjuka och sårade i fält. Dessa föreningar
skulle stå i förbindelse med sin regering. Ävenså uttalades
som önskligt att alla dylika frivilliga hjälpare skulle bära
en uniform, gemensam för alla länder med ett gemensamt
igenkänningstecken. De skulle även vara okränkbara och
förklaras neutrala samt åtnjuta krigsbefälets skydd.

Dunant vågade enligt betydande statsmäns råd ännu inte
utsträcka neutralitetstanken till de sårade. Man borde inte
komma med för mycket på en gång, hette det. Detta bleve
en senare fråga som småningom nog skulle falla av sig själv.

Dunant hade redan tillförsäkrat sig konungens och
drottningens av Preussen<footnote>Senare Tysklands kejsare <i>Wilhelm I</i> och kejsarinna <i>Augusta.</i></footnote> intresse för saken. Drottningen var
vida berömd för sin hängivna insats i alla filantropiska
företag. Dunant kallar henne »Tysklands första internationella
samaritan». Hon berättade för Dunant att när hon läst hans
bok blev hon så rörd att hon genast meddelade kungen det.
När han hade läst boken och återlämnade den sade han:
»Vi måste få denna sak att lyckas.» Han gjorde sedan också
allt för att förverkliga dessa sina ord.

Dunant hade stått i korrespondens och livlig förbindelse
med deras son, <i>kronprins Friedrich</i><footnote>Senare tysk kejsare.</footnote> som omfattade Dunants
idéer med fullaste förståelse och verksam iver för deras
framåtskridande och realiserande.

Den preussiske krigsministern <i>van Roon</i> var den förste
krigsminister som gillade Dunants tanke, speciellt
neutralitetstanken. För den var han »eld och lågor» meddelade hans
adjutant till Dunants stora glädje. Förut hade han liksom
alla andra krigsministrar varit Dunants motståndare innan
han hade satt sig in i saken.

Genom spanska, ryska, bayerska och sachsiska
kongressmedlemmar som Dunant hade träffat på en middag under
den statistiska kongressen och där fått tillfälle att intressera,
fick han sin sak framförd till dessa länders överhuvud,
vilka därigenom blevo förberedda på den kommande
inbjudningen. De sände sedan antingen officiella representanter
eller privata ombud till konferensen. De nämnda herrarna blevo
särskilt intresserade av neutralitetstanken och den likformiga
lasarettsflaggan.

Detta personliga sammanträffande mellan Dunant och flera
bland kongressens medlemmar fick en ganska stor betydelse
särskilt i Ryssland där Dunants tanke slog an på högsta ort.

Vid kongressen i Berlin närvoro bland andra d:r <i>Fredrik
Teodor Berg</i> från Sverge, chef för statistiska centralbyrån
i Stockholm samt från Norge generalläkaren <i>Heiberg</i> och
chefen för medicinalväsendet i Oslo, <i>T. Kjerulf,</i> vilka
lovade verka för saken hos svenska och norska regeringarna.

Sverge och Norge läto sig sedan även företrädas vid
oktoberkonferensen i Genève.

<i>Hertigen av Östergötland,</i> senare konung <i>Oskar II,</i>
förstod genast att högt uppskatta Dunants idéer. Två år därefter
var han ordförande vid det första sammanträdet av den
svenska hjälpföreningen och betygade vid detta tillfälle sin
högaktning för Dunant.

<img>Oscar, hertig av Östergötland.</img>

Från Berlin begav sig Dunant till Dresden, där han fick
audiens hos den ärevördige gamle kung <i>Johann av Sachsen,</i>
vilken lovade göra allt som stod i hans makt. Han sade att
säkert skulle det folk som inte ville ta del i detta
människovänliga verk bli bannlyst av Europas offentliga mening.

Som kung Johann — nestorn bland kungarna — åtnjöt
ett mycket högt anseende vid alla hov och inom alla
regeringar, hade hans ord stor betydelse för sakens framgång
på andra håll. De verkade som »en sannskyldig talisman»,
säger Dunant.

Dunant skyndade därför att i massor av privatbrev till
skilda länder meddela kung Johanns uttalande, vilket överallt
hade kraftig verkan.

Kung <i>Maximilian av Bayern</i> var ense med Dunant, men
hans krigsminister var ganska barsk och menade att på en
inbjudan av en eller flera privatpersoner kunde inte Bayern
sända en representant till en konferens. Dunant lät sig dock
inte avspisa utan gav sig inte förrän han hade övertygat
excellensen och fått hans löfte om en representant från
Bayern. Så fortsattes färden till övriga huvudstäder i
Mellaneuropa. Överallt behövdes och utövades den personliga
bearbetningen.

Dunant var angelägen om att fortast möjligt söka erövra
Paris för att där bilda ett centrum. Han kallar Paris »La
Ville Lumière» därifrån de nya idéerna utstråla över världen.
Praktisk som denne idealist var, insåg han fördelen av att
få ett säkert fotfäste i denna huvudstad.

Hans ansträngningar underlättades av att han tillhörde
ett neutralt land. Därigenom undgick han att bli misstänkt.
Men icke desto mindre rönte han ofta stort motstånd, många
misstydanden och till och med ovilja, fiendskap, hat och
avund trots att pressen med några få men farliga undantag
och hela den litterära världen lyckligtvis genast ställde sig
på hans sida med förvånande enighet.

Tidningarna gjorde långa utdrag ur hans bok för att väcka
läsekretsens uppmärksamhet och uttalade sig med idel lovord
om bokens innehåll. Journal des Débats skrev att var och
en som hade läst den boken, med säkerhet skulle vilja
inträda i en hjälpförening sådan som den av Dunant
föreslagna.

Det farligaste motståndet kom från krigsministern,
marskalken greve <i>Randon</i>. Han yttrade: »Vad behöver de här
civila blanda sig i saker som inte angår dem?» Han ansåg
att boken, som var skriven av en främling, var riktad mot
Frankrike och var en förolämpning mot dess armé.

Detta bedrövade Dunant djupt som visste vilken
samvetsgrann omsorg han hade nedlagt på alt vara fullt opartisk.
Han hade påvisat bristerna i samtliga arméer utan avseende
på nationalitet, så rättvist han förmått. Han älskade
Frankrike och hade den största aktning för dess armé.

Emellertid gav greve Randon framdeles sitt fulla
erkännande åt Dunants verk och antog till och med
hederspresidenttiteln i hjälpföreningen för sårade militärer. Marskalk
Randons maka hade däremot allt ifrån början fattat varmt
intresse för saken och gagnat den.

Generalstabschefen var också en ilsken motståndare och
vägrade att ställa sig som beskyddare av hjälpföreningen.
Han ville inte veta av någon barmhärtighet mot fiender. Han
beklagade att den tid var förbi då man brände städer, dödade
sårade o. s. v.

Den katolska Parissocieteten visade först en viss misstro,
men övergick snart till ett hängivet samarbete med Dunant
när det blev klart ådagalagt att han, fastän själv protestant,
inte fäste sig vid människors olika trosbekännelse.

Kardinal <i>Langémieux</i> uttalade om Dunant att han var
»en stor mänsklighetens välgörare som i ett beundransvärt
verk har efterlämnat ett namn som Vår Herre skall ära
redan här nere».

Genom general Dufour som hade varit kejsar Napoleons
lärare vid militärskolan i Thun var kejsaren väl underrättad
om allt som rörde Dunants idéer. Oberoende av sin
krigsminister med flera omgivandes skarpa ogillande lovade
kejsaren att Frankrike skulle bli representerat på konferensen
i Genève av den för saken varmt intresserade
generalintendenten, statsrådet <i>Darricau.</i> Kejsaren gav även sitt stöd åt
den av Dunant förberedda hjälpkommittén i Paris.

På kejsarens befallning inträdde flera generaler i
hjälpföreningen. Många bland landets främsta följde då exemplet.
Själve marskalk Mac Mahon blev senare ordförande och
därmed vanns massor av anhängare. Han yttrade av hjärtlig
övertygelse när Röda Korsföreningen var bildad att det
borde inte finnas en familj i Frankrike som inte inskrev sitt
namn i Röda Korsets gyllene bok.

Dunant lovordar Napoleon III i detta sammanhang och
säger att under den slutna och känslolösa ytan gömdes ädla
sidor och en stark ansvarskänsla. Han beklagar att kejsaren
inte blev bättre förstådd och understödd. Han hade annars
kunnat genomföra mycket fredligt och socialt gott, ja Dunant
menar till och med att han kanske hade kunnat förhindra
det ödesdigra kriget 1870.

Dunant berättar i sina Minnen att den store tänkaren
<i>Ernest Renan</i> sade till honom: »Ni har skapat århundradets
största verk. Europa kommer kanske att behöva det alltför väl.»

I Paris' salonger slog Dunant månget slag för sin sak och
vann goda bundsförvanter i framstående personer. Som
alltid framhåller han kvinnornas verksamma hjälp.

Man har på senare tider klandrat Dunant för att han
sökte sitt stöd hos så många monarker och höga personer
och däri velat se ett drag av fåfänga. Detta är dock ganska
obefogat. Utan dessas intresse hade han inte kunnat lyckas
så som han gjorde, ty på den tiden var de högtuppsattas
exempel av allra största betydelse för de flesta människor.

Dunant hade med sin absolut flärdfria natur blott ett i sikte
nämligen att på säkraste och snabbaste väg få sin
människovänliga plan verkställd.

Dunants förmåga att vinna och samla personer ur de mest
skilda samhälls- och åsiktsgrupper belyses genom följande
händelser som han omtalar.

Herr <i>Augustin Cochin,</i> som varit prefekt i Paris och var
sträng katolik och monarkist, skrev till Dunant och föreslog
honom att inbjuda herr <i>Elisée Reclus</i> att vara med om att
stifta hjälpföreningen fastän denne var en radikal och
katolikfientlig republikan. När Dunant följde detta råd, gav den
lärde mannen det förvånande svaret: »Vad skulle mina
vänner säga om de funno mitt namn bland alla dessa
bonapartister och legitimister, hertigar och markiser?»

Härtill invände Dunant att människokärlek och
välgörenhet inte borde göras beroende av partier och kotterier.

Slutet blev att Reclus' namn stod med bland de första
stiftarna av Föreningen för hjälp åt sårade militärer som
bildades 1865. Denna förening utövade en storartad
hjälpverksamhet under kommunens dagar i Paris 1871. Samme
herr Cochin var även behjälplig med att tillskriva påvens
krigsminister, varefter det påvliga hovet blev gynnsamt stämt.
Ministern skrev till Dunant: »Ni måste fortsätta som ni
börjat och mer och mer göra er till slagfältens goda
samaritan... Jag lyckönskar er till det beundransvärda resultatet
som jag knappast trott möjligt. Jag tackar er som människa
och som kristen för er okuvliga ihärdighet.»

En annan gång var Dunant inbjuden till den berömde
biskopen av Orléans, <i>Dupanloup,</i> vilken presenterade honom
för sina gäster med följande ord: »Här ser ni en protestant
för vilken jag gör ivrig propaganda.» Han uttalade även en
förhoppning att de närvarande ville ge Dunant sitt stöd.
Själv talade han offentligt för saken inför en församling av
4 000 åhörare och utsände sedan sitt föredrag i tryck på
flera språk.

Dunant uppsökte också den store predikanten <i>Pater
Hyacinthe</i> i ett litet kloster och bad honom tala om saken i
kyrkan Notre Dame i Paris. Och hans anhållan beviljades.

Även <i>biskopen av Angers</i> var nitisk i detta »korståg mot
krigets lidanden» liksom mot kriget självt. Han yttrade till
Dunant: »Om det ges en institution som kan förhindra att
krig alltför ofta återkommer så är helt säkert detta ert
verk... Den evigt fruktbärande, evigt välsignade Röda
Korstanken som uppspirade på Solferinos slagfält för att göra
sin rund genom världen bildar den största motsats till
krigstanken. Vem vet om ej ni genom att göra folken
uppmärksamma på de beklagansvärda följderna av de fruktansvärda
krigskatastroferna kan avskräcka dem som frestas att påta
sig det förskräckliga ansvaret inför Gud och människor. Ni
åstadkommer strömningar som man förr eller senare måste
ge efter för. Ni öppnar vägen för alla dem som gå in för
de små och svaga».

Dunant säger om detta biskopens uttalande: »Vilken
tillfredsställelse erfar man inte när man blir så väl förstådd!
Hur tröstad blir man inte för alla orättfärdigheter, falska
utläggningar och illvilligt nedsvärtande.»

Det fanns nog aldrig en enda möjlighet att sprida kännedom
om den barmhärtiga tanken som försummades av den
påpasslige och outtröttlige Dunant. Hans aktivitet kände inga
gränser. Så vände han sig i början av 1864 till den persiske
ambassadören i Paris och bad honom framlägga frågan för
sin herre, den mohammedanske schahen om att sända en
representant till den diplomatiska kongressen i Genève.

Den orientaliske diplomaten svarade litet ironiskt att han
trodde att hans suverän ännu hellre skulle se att man bad
honom underteckna ett fördrag vari Europas furstar förbundo
sig att aldrig mer föra krig.

Dunant var ense med honom att detta nog vore bättre,
men han ansåg säkraste vägen dit vara att inge folken
avsky för krig.

Emellertid nöjde sig inte Dunant med att Persien skulle
förhålla sig passivt utan uppvaktade schahen personligen då
denne 1873 var på besök i London. Och Dunant lyckades
verkligen att få hans löfte om anslutning till
Genèvekonventionen.

Även ambassadörerna från Brasilien och Japan besöktes
med önskat resultat. Speciellt var den snabbt receptive
japanen genast med på saken. De korn Dunant sådde buro
sedan riklig skörd.

<img>Henry Dunant 1864.</img>

<i>Ferdinand Lesseps,</i> Suezkanalens skapare, som själv hade
de största svårigheter att få sina planer genomförda, yttrade
till Dunant att han hade varit honom ett uppmuntrande
exempel i uthållighet och att han hoppades att snart få
bevittna den fullständiga triumfen för Dunants verk.

I det hela hade Dunant stor nytta och glädje av pressen
i många länder. Den holländska, och senare en stor del av
Londonpressen, visade ett förvånande enhälligt gillande av
Dunants idé. Men i London hördes dock starka missljud i
några betydande tidningar.
</chapter>

<chapter name="IV. Den första internationella konferensen i Genève 1863. Röda Korsets grundläggande">
<h2>IV. Den första internationella konferensen i
Genève 1863.</h2>

<h2>Röda Korsets grundläggande.</h2>

<tab><tab><tab><tab>“Endast från hjärtat kunna de<br>
<tab><tab><tab><tab>verkligen verksamma välgörenhetsverken<br>
<tab><tab><tab><tab>framspringa.“

<tab><tab><tab><tab><tab><tab><tab><i>Henry Dunant</i>.

Tack vare Dunants outtröttliga energi att uppsöka och
tillskriva regeringar och personer i en mängd stater blev
den av Genèvekommissionen inbjudna konferensen besökt av
delegerade från 14 europeiska länder däribland alla
stormakterna.

»Detta är», skrev Gazette de Neuchatel, »det första fall
i världshistorien då en privat mans ädla idé får till följd en
kongress av alla civiliserade makter.»

Sverge representerades av medicinalrådet d:r <i>Sven Erik
Sköldberg</i> och stabsöverläkaren d:r <i>Edling.</i> Den norske
stabsöverläkaren Heiberg blev av sjukdom förhindrad att
infinna sig.

Kvällen före konferensens öppnande kommo samtliga
konferensens medlemmar, vilka alla voro högt uppsatta män, på
officiell uppvaktning till den enkle unge Genèveborgaren
Henry Dunant. Detta var ett uttryck för en aktning och
beundran som måste kallas enastående, då det gällde en person
utan all officiell ställning.

Den 26 oktober 1863 öppnades den världshistoriska
konferensen i Genève av presidenten, general Dufour som i sitt
tal yttrade att skulle företaget att vilja mildra krigets
fruktansvärda följder visa sig överstiga deras krafter så finge man
böja sig, men försöket måste göras. Under alla
omständigheter hade man dock i så fall gjort ett utsäde i framtidens
åker för kommande skörd.

Härefter redogjorde herr Moynier för Dunants av
kommissionen upptagna plan och de invändningar som gjorts mot
den. Man hade bland annat förebrått initiativtagarna att de blott
sökt göra kriget mindre mordiskt i stället för att rycka upp
det onda med roten och arbeta på världsfred.

Denna anmärkning bemöttes med, att de alla minst lika
mycket som någon annan önskade, att människorna skulle
lösgöra sig från denna kvarleva från barbariska tider som
de ärvt från sina förfäder. »Förr eller senare skall det målet
nås», sade han, »men enligt vår övertygelse får man ännu
länge räkna med mänskliga lidelser.»

Han ansåg att de gjorde bäst i att avslöja ett krigs
fasansfulla verklighet, vilken statsklokheten ofta hemlighåller.
Han gendrev också påståendet att det hela blott var luftslott
och att oöverstigliga hinder skulle resa sig. Att svårigheterna
skulle bli stora, det insågo initiativtagarna mer än väl, men
de ansågo sig ha goda grunder att inte uppge planen utan
att först pröva den.

Under debatten saknades inte de tvivelsjuka och
svartmålande invändningar som aldrig utebli när det gäller en
stor framtidsidé. Men de avvisades med kraft från flera håll,
särskilt av de tyska och holländska delegaterna. Dunant
själv, som inte var någon »estradtalare», och dessutom enligt
sin natur helst höll sig i bakgrunden, överlät åt sina kamrater
i kommissionen att frambära alla hans argument.

De ryska delegerade voro varma anhängare, därtill
inspirerade av storfurstinnan Helena Paulowna som redan
under Krimkriget hade organiserat och utsänt 200 frivilliga
sjuksköterskor, vilka hon sedan sammanhållit i en
systerförening som arbetade på ett lasarett och undervisade
unga flickor i sjukvård. Hon var entusiastisk för Dunants
plan.

Ett överenskommelseförslag i tio punkter framlades för
konferensen. Bland de beslut som enhälligt fattades var först
och främst att i vart och ett av de representerade länderna
skulle bildas <i>hjälpföreningar för att organisera den frivilliga
sjukvården av de i krig sårade och sjuka,</i> och
sjukvårdspersonal skulle erhålla utbildning för sin tjänst i krig. Detta
beslut var således det första grundläggandet av vad som
senare blev kallat Röda Korset. Beslutet fattades 29 oktober
1863, vilken dag alltså kan kallas Röda Korsets första dag.
Genèvekommissionen förklarades hädanefter vara
internationell, och general Dufour blev dess ordförande.

Så beslöts att för samtliga regeringar uttala en önskan
att all officiell och privat sanitetspersonal samt
sjukvårdsanstalter måtte förklaras neutrala och att ett rött kors på
vit botten måtte antagas som igenkänningstecken för alla
arméers sanitetspersonal i form av en bindel om armen
och för ambulans och sjukhus m. m. en liknande
flagga.<footnote>Idén till vit armbindel var d:r Appias. Det röda korset föreslogs
av general Dufour.</footnote>

Det röda korset på vit botten var det omvända
schweiziska vapnet som är ett vitt kors på röd botten och ansågs
önskvärt som ett erkännande åt Schweiz och som en
påminnelse att det var ifrån detta land den människovänliga
och kristligt barmhärtiga tanken hade utgått.

Detta att det röda korset på vit botten var det omvända
schweizervapnet underlättade sedermera dess antagande som
internationellt märke i Japan med flera icke kristna stater.
Turkiet och Persien kunde dock av religiösa skäl inte förmå
sig att antaga korset. Den förra tog en röd halvmåne, den
senare en röd sol.

Konferensens omedelbara följd blev ett livligt organiserande
av Röda Korsföreningar under kompetent ledning i det ena
landet efter det andra.

<img>Josephine, änkedrottning av Sverge.</img>

Namnet Röda Korset infördes småningom i alla länder
efter utsänd inbjudan av den internationella kommissionen
i Genève att följa Hollands exempel som på förslag av d:r
Bastings fru först hade antagit det namnet.

I Sverge bildades 1861 under <i>änkedrottning Josephines</i>
ledning den första föreningen för frivillig vård av sårade och
sjuka i fält som år 1915 omorganiserats till en avdelning av
det svenska Röda Korset. Föreningens första och mångåriga
nitiska ordförande var fru <i>Lotten Edholm</i>.

<img>Fru Lotten Edholm, född von Heijne.<br>
<small>Mångårig ordförande i Röda Korsets damkommitté.</small></img>
</chapter>
<chapter name="V. Genèvekonventionen 1864. Den första internationella konvention">
<h2>V. Genèvekonventionen 1864.</h2>
<h2>Den första internationella konvention.</h2>

<tab><tab><tab><tab>“Det ges säkerligen intet verkligt<br>
<tab><tab><tab><tab>framsteg i mänskligheten, intet verk<br>
<tab><tab><tab><tab>av allmän kärlek till nästan, vars<br>
<tab><tab><tab><tab>triumf inte har köpts med lidanden och<br>
<tab><tab><tab><tab>bedrövelser för en djärv och uthållig<br>
<tab><tab><tab><tab>men snart glömd banbrytare.“

<tab><tab><tab><tab><tab><tab><tab><i>Henry Dunant</i>.

Nu gällde det att få ett bindande beslut i
neutraliseringsfrågan och beträffande det internationella igenkänningstecknet.
Härtill fordrades ett folkrättsligt fördrag undertecknat på en
internationell <i>diplomatisk</i> kongress av därtill befullmäktigade
officiella regeringsombud. En sådan inbjudan kunde
naturligtvis inte utgå från privat håll utan måste utfärdas av
något lands regering.

Dunant begav sig genast ut på resor för att undersöka
regenters och ministrars mening om en dylik kongress. Han
började i Paris där kejsaren satte honom i förbindelse med
sin utrikesminister, vilken ställde sig villig till förslaget
liksom kejsaren var. Med ministern samrådde Dunant om vilka
stater som borde inbjudas. Ministern blev förskräckt när han
trodde meningen var att inbjuda alla tyska småstater, men
lugnades när endast alla kungariken och storhertigdömen voro
påtänkta. Att Brasilien och Mexiko samt Amerikas Förenta
stater inbjödes väckte intet motstånd. Däremot var ministern
så avgjort emot att de Sydamerikanska staterna skulle
medtagas att Dunant fogade sig i hans önskan därvidlag.

Men i ett var Dunant obeveklig nämligen i fråga om
platsen för kongressen som ministern nödvändigt önskade förlagd
till Bern medan Dunant ville ha sin födelsestad Genève,
därifrån tanken hade utgått. Och därvid blev det.

Redan i de sällskapliga sammanträffandena under den
statistiska kongressen i Berlin hade Dunant framkastat
tanken på en dylik kongress både för kronprinsen och andra höga
herrar, vilka alla voro för saken.

General Dufour och herr Moynier reste nu till Bern för
att höra om förbundsrådet vore villigt att utfärda den önskade
inbjudningen till regeringarna. Tack vare general Dufours
inflytande visade rådet sig mycket tillmötesgående och
betraktade uppdraget som en ära.

Förbundsrådet utsände sin inbjudan i juni 1864 till en
diplomatisk kongress i Genève 8 augusti samma år.

Kejsar Napoleon utsände även ett cirkulär till övriga stater
understödjande det schweiziska federala rådets inbjudan.
Andra sände sympatiadresser. Sexton av de tjugufem inbjudna
staterna svarade genast ja. Bland dem som infunno sig var
även stabsofficeren, <i>major F. N. Staaff,</i> militärattaché vid
svenska legationen i Paris.

Även vid denna kongress öppnade general Dufour mötet
och skötte presidentskapet. Kongressen varade i 17 dagar.

Neutraliseringsförslaget ansågs nu innefatta även de sårade,
men detta uttalades icke i konventionen.

Tanken på att Röda Korset skulle tjäna också i sjökrig
och omfatta ländernas flottor berördes endast i förbigående
som en framtidsfråga. För denna fråga, som även låg Dunant
varmt om hjärtat, blev <i>kejsarinnan Eugénie</i> särskilt livligt
intresserad. Efter mångåriga ivriga bemödanden av Dunant
gjordes framdeles ett tillägg härom, på en kongress i Haag
1899.

Den så kallade <i>Genèvekonventionen</i> undertecknades av
de tolv delegerade som hade fullmakt därtill. Från de
övriga staterna kom undertecknandet senare. Därmed var en
fast grund lagd till verkställandet av Dunants idé som har
räddat oräkneliga människoliv och minskat lidandet för alla
som sårats i krig.

Konventionens viktigaste punkter voro i korthet att alla
personer och föremål som i krig tjäna sårade och sjuka
krigare, äro okränkbara och skola åtnjuta krigsbefälets skydd.

Sårade och sjuka ur fiendearmé vårdas med samma
omsorg som den egna härens. Neutraliteten för platsen, där de
sårade vårdas, betecknas med en gemensam flagga, rött kors
på vit botten och sanitetspersonal skall ha samma armbindel
också med rött kors på vit botten.

<img>Eugénie, kejsarinna av Frankrike.</img>

Genèvekonventionen var den första internationella akt i
världshistorien som eftertryckligen erkände ett
<i>humanitetsbud</i>. Likaså var Genèvekonventionen världens första
internationella konvention. Den banade vägen för hela raden av
sedan ingångna internationella konventioner inom olika
områden. En telegrafkonvention redan nästa år var den första
efterföljaren.

<img>Hôtel de Ville i Genève.</img>

Frankrike var det första land som ratificerade
Genèvekonventionen. Inom få år gjorde alla europeiska och
amerikanska stater detsamma såväl som flertalet av de asiatiska och
afrikanska eller i stort sett alla världens stater. Påven i
kyrkostaten var den sista i Europa som ratificerade. Det skedde 1868.
1886 förkunnade Japan sin anslutning till Genèvekonventionen.
</chapter>

<chapter name="VI. Röda Korset">
<h2>VI. Röda Korset.</h2>

<tab><tab><tab><tab>“Samariter, män och kvinnor, skola<br>
<tab><tab><tab><tab>vara fredsapostlar i ordets vidaste<br>
<tab><tab><tab><tab>betydelse.“

<tab><tab><tab><tab>“Kvinnorna skola, i känslan av helig<br>
<tab><tab><tab><tab>solidaritet, bilda det förbund som leder<br>
<tab><tab><tab><tab>till fredens verkliggörande. Från<br>
<tab><tab><tab><tab>hemmen skall fredstanken och<br>
<tab><tab><tab><tab>fredskärleken utbreda sig i livet och vinna<br>
<tab><tab><tab><tab>seger.“

<tab><tab><tab><tab><tab><tab><tab><i>Henry Dunant</i>.

Röda Korset är ett världsomfattande första uttryck för
den broderskapsanda, som man med tiden kan hoppas få se
utvecklad till avskaffande av krig med allt dess lidande av
alla slag. Det är onekligen ett stort steg mot fred att varje
sårad fiende nu behandlas med ömhet som en vän utan
åtskillnad på nationalitet, hudfärg, ras eller religion. »Tutti
fratelli» — Alla äro bröder — som den människoälskande
lombardiska bondkvinnan så vackert uttryckte tanken.

Dunant säger: »Vi befinna oss ej mer i den gamla
civilisationens tid, då varje främling betraktades som en fiende.
Europas folk nutilldags äro förenade med så trånga band
att hela världen lider om dessa band på någon punkt
upplösas ... Denna känsla av samhörighet är ägnad att mildra
människornas onda lidelser när de förgäta vad de äro och
vad de skulle vara.»

Den solidaritetskänsla som Dunant hoppas att Röda Korset
skall åstadkomma vill han se, inte blott i hjälparbetet för
sårade i krig, utan lika mycket vid allehanda stora
olyckshändelser såsom översvämning, jordbävning, järnvägsolycka,
eldsvåda, hungersnöd o. s. v. inom eller utom landet. Genom
att Röda Korset ständigt är välförberett och välförsett kan
hjälpen ges med nödig snabbhet. Och denna hjälpsamhet
betraktar Dunant som en allmänmänsklig plikt. Det är en av
huvudtankarna i hans bok. Dunant gladde sig därför mycket
åt professor <i>Esmarchs</i> samariterförening i Kiel som vilade
på dessa grunder.

Den hjälporganisation som på varje punkt bäst motsvarar
Dunants anda och mångsidiga önskningar torde måhända
vara den stora Sanitetsföreningen i Norge som bildades på
1890-talet.

Idén och initiativet till den var den initiativrika fru <i>Randi
Blehrs.</i> Men den ypperliga organisationen och förträffliga
ledningen var och är fortfarande fru <i>F. M. Qvams.</i> Hon
har förstått att sätta föreningens 80—90 000 medlemmar i
varje vrå av landet i aktivt arbete, vilket gör att föreningen,
som har en massa filialer över hela landet, genast kan stå
till tjänst vid stora olyckstillfällen icke blott med vad som
hör till sjukvård utan även med annat. Och allt är
beundransvärt praktiskt och ekonomiskt ordnat.

<img>Fru Kandi Blehr.</img>

Sanitetsföreningen har upprättat en mängd sjukhus,
sjukhem, konvalescenthem, barnhem, sommarhem m. m. i
kampen mot tuberkulosen. Den utbildar årligen ett flertal
sjuksköterskor samt bistår med förebyggande hjälpmedel
mot tuberkulosens spridning.

Dunants uppfattning är att alla folk äro pliktiga att deltaga
i understödjandet av de lidande i mänskligheten. Detta fordrar
den internationella broderligheten, säger han. Och ännu mer
gäller denna plikt inom det egna landet. Han citerar <i>hertigen
av Nemours</i> ord om det franska Röda Korset att dess
verksamhet i fredstid utbreder över hela landet
broderskärlekens grundsats.

<img>Fru Fredrikke Marie Qvam.</img>

Det <i>svenska</i> Röda Korset har visserligen en god
krigsberedskap med bland annat 3 000 väl utbildade sjuksköterskor,
vilka äro pliktiga att om så behövs tjänstgöra i krig och
annars utöva sin verksamhet i det fredliga samhällets tjänst.

Mer och mer har emellertid vårt Röda Kors inriktat sig
på socialhygienisk verksamhet till gagn för den allmänna
folkhälsan. Särskilt i det nordligaste Sverge och i ödebygder
har det utfört ett oskattbart nyttigt verk genom upprättandet
av sjukhärbärgen med särskilt utbildade »ödemarkssamariter»,
vilka kunna ge den första hjälpen i obygden. Dess
sjuktransportverksamhet med aeroplan i annars oframkomliga
trakter har räddat många människoliv. Röda Korset ger också
praktisk hjälp i form av bland annat utlån av sängutredningar,
sjukvårdsartiklar m. m. Under världskriget utövades en
omfattande internationell hjälpverksamhet bland krigsfångar och
för nödens lindrande i flera länder. Ävenså idkar Röda Korset
en stor upplysningsverksamhet genom folkskrifter och
populära föredrag, kurser i hälsovård för tusentals åhörare och
genom utgivandet av en förträfflig månadsskrift för frivillig
sjukvård och socialhygienisk verksamhet. Dess 20:e årgång,
som utges i år, har mer än 4 000 fasta prenumeranter. Antalet
medlemmar i svenska Röda Korset uppgår för närvarande
till mer än 78 000. Vi kunna med rätta vara stolta och
tacksamma över att ha en så välordnad Röda
Korsorganisation. Häri har dess ordförande, <i>prins Carl,</i> otvivelaktigt en
i hög grad erkännansvärd förtjänst.

Vid Nationernas Förbunds första församlingsmöte fick det
svenska Röda Korset ett ampelt lovord såsom varande ett
av världens driftigaste och bäst ledda Röda Kors.

Även Norge har ett välordnat Röda Kors, men är mindre
i behov därav på grund av den stora Sanitetsföreningens
vidsträckta verksamhet, helt och hållet skött av kvinnor.

Bland de livligast omfattade Röda Korsföreningar torde
Japans vara. Under kriget med Kina hade det 4 000
kommittéer och 300 000 betalande medlemmar. Det japanska
Röda Korset har filialer över hela landet, vilka i
fredstid ha utvecklat en stor verksamhet vid allmänna
landsolyckor.

Dunant menar att i Röda Korsets uppgift ingår att verka
för hela mänsklighetens såväl materiella som moraliska
förbättring. Han påpekar hur det onda kan medföra något gott.
Från ett mordiskt slagfält utgick Röda Korsets fredsstiftande
verksamhet över hela världen.

Dunant kan helt säkert sägas ha gjort mer än någon
annan till närmandet mellan nationerna och till att försona
och förbrödra folken. Hela hans arbete var ett mycket stort
framsteg i fredssakens utveckling.

<img>Prins Carl.<br><small>Ordförande i svenska Röda Korsets överstyrelse.</small></img>

När en indisk furste såg den vita flaggan med det röda
korset, frågade han vad detta var för något. Då man
förklarade honom betydelsen härav och hela det internationella
verket, utbrast han: »Detta är den sublimaste institution
jag nånsin hört talas om!... Vem har uppfunnit den?»

»Mänskligheten är dock när allt kommer omkring kallad
att bilda en enda stor familj», säger Dunant, och han anser
att man kan inte nog ofta upprepa att nutidsfolkens stora
uppgift är att såväl i civilisationens och mänsklighetens
intresse som i den egna säkerhetens erkänna gemensamhet i
de broderliga känslor som framträda i alla verkliga
kärleksverk ... »Ingenting», säger han, »kan mer påskynda fredens
tider och allas välfärd än ett allmänt frambringande av
kvinnliga Röda Korsföreningar och andra sådana
sammanslutningar som äro besjälade av uppoffringens anda i kärlek
till nästan och av en helig känsla av samhörighet och
barmhärtig godhet.»

Som framtidsmål hägrade för Dunant att »Kvinnorna skola,
i känslan av helig solidaritet, bilda det förbund som leder
till fredens verkliggörande. Från hemmen skall fredstanken
och fredskärleken utbreda sig i livet och vinna seger»,
säger han.
</chapter>

<chapter name="VII. På höjden">
<h2>VII. På höjden.</h2>

<tab><tab><tab><tab>“Ni har skapat århundradets största<br>
<tab><tab><tab><tab>verk, Europa kommer kanske att<br>
<tab><tab><tab><tab>behöva det alltför väl.“

<tab><tab><tab><tab><tab><tab><tab><i>Ernest Renan</i>.

Ännu 1866 var Henry Dunant uppmärksammad och firad
och behandlad som en storhet i höga kretsar och annorstädes.

När trupperna återvände till Berlin i september 1866
efter kriget mellan Tyskland och Österrike lät drottning
Augusta inbjuda Dunant att närvara vid festligheterna till
ära för de intågande segrarna.

Gator och hus voro prydda med grönt och flaggor. Från
alla fönster, ja, till och med från taken, lyste den vita
flaggan med det röda korset vid sidan av den preussiska
flaggan. Till och med på triumfbågarna vajade »de sårades
flagga» som Dunant kallade den i sin beskrivning.

Drottningen hade givit sin kammarherre, greve <i>von
Stolberg-Wernigerode</i><footnote>Senare furste, president i Herrehuset, kansler i Johanniterorden
och ordförande i de tyska Röda Korsföreningarnas centralkommitté.</footnote> i uppdrag att ledsaga Dunant under
festligheterna. Han var en av de för Dunants internationella skapelse
varmast intresserade allt ifrån dess första början och bidrog
mycket till dess stora och snabba framgång i Tyskland.

<img>Kejsarinnan Augusta.</img>

Dunant blev mycket förnämligt placerad på
Johanniterriddarnas tribun bredvid de kungligas plats. Därifrån hade
han den yppersta utsikt över förbimarschen och hela den
vida platsen. Han kunde aldrig glömma det djupa intryck
han erfor av att bredvid nationalflaggan överallt se den vita

flaggan med det röda korset, den som han hade kämpat
så mycket för. Inte ens på slottet eller den kungliga tribunen
saknades den.

Johanniterriddarna buro maltheserkorset på bröstet och
om vänstra armen den vita bindeln med det röda korset.

På kvällen samma dag var Dunant inbjuden till den
kungliga festmiddagen. Han fick sin plats i den främsta
salen där alla kungligheter och furstligheter och höga
generalstabsofficerare sutto.

Efter måltiden förde greve von Stolberg honom omkring
och presenterade honom för hovets gäster med flera.

I ett hörn av salen upptäckte Dunant en atletisk figur i
bländande vit kyrassiäruniform. Det karakteristiska huvudet
med det likbleka, avmagrade ansiktet reste sig över alla de
omgivande. Orörlig och tyst stod han, talade med ingen,
blott iakttog . . . Det var den store ministern, den mäktige
och berömde greve <i>Otto von Bismarck</i>.<footnote>Senare furste, rikskansler m. m., kallad »Järnkanslern».</footnote>

Greven fäste en skarp och prövande blick på Dunant.
Deras blickar möttes. Dunant undrade om den store mannen
frågade sig vem den enkle borgerlige mannen i svart frack
månde vara mitt i denna lysande, guldsmidda och
uniformsglänsande församling? Eller om han möjligen visste vem
Dunant var, tänkte han då vid åsynen av fredsivraren på allt
det blod han låtit flyta genom sin politik och på det blod
som de frivilliga hjälparna haft så stor möda med att stilla?
Bismarck hade spelat ett vågat spel och vunnit. Men vilken
beklämmande ånger måtte han ej ha utstått?! Dessa tankar
genomkorsade Dunants hjärna. Vad Bismarck tänkte vet
man inte. Troligen upptogs han av helt andra tankar.

Någon presentation för Bismarck företogs inte. De två
hade väl heller inte haft något att säga varandra. Därtill
voro deras naturer för olikartade. Den ene personifikationen
av den järnhårda viljan, och det robusta samvetet för vilken
offrandet av millioner människors liv och lycka tycktes fullt
berättigat för att nå ett politiskt mål till förmån för det
egna landet.

Den andre den personifierade människokärleken,
skonsamheten och barmhärtigheten, vilken aldrig hade kunnat ta ett
enda människoliv på sitt samvete. Denne fredshjälte hade nått
sitt stora världsomfattande mål till välsignelse och gagn för
<i>alla</i> länder utan undantag just tack vare dessa egenskaper
med vilka han vann alla världens folk för en allmännyttig
åtgärd i fredens riktning och tecken.

Följande dag var Dunant kallad till den kungliga taffeln
för 30 personer. Drottningen bar då den vita rödakorsbindeln
om sin bara arm. Hon sade till Dunant att under kriget
hade hon ständigt burit den, men att i dag bar hon den
för hans skull.

Efter middagen lät drottningen hämta en alabasterstatyett
— ärkeängeln Michael med ett kors i relief på bröstet, vilket
hon låtit måla rött. Hon skänkte skulpturverket till Dunant
och bad honom låta det stå på hans arbetsbord till minne
om henne.

Kungen samtalade med Dunant och yttrade: »Jag var den
förste furste i Europa som uppskattade och uppmuntrade
ert verk, när ni kom till Berlin 1863. Men inte tänkte jag
då att vi så snart skulle behöva det.»

När kriget med Österrike utbröt 1866, hade Österrike
ännu inte ratificerat Genèvekonventionen. Men den preussiske
kungen underrättade Österrike att han likafullt ämnade
behandla de österrikiska sårade lika hänsynsfullt som sina
egna, vilket också strängt iakttogs.

Kungens älsklingssyster, storhertiginnan av Mecklenburg,
talade så rörande lovord till Dunant om hans förtjänster
att det gjorde honom förlägen. Han kände sig nämligen
ständigt endast som ett »verktyg i Guds hand».

Dunant var föremål för samtliga furstliga personers
artigheter och blev bokstavligen överhopad av välvilja och
vänlighet. Mer uppburen än Dunant var vid denna tid torde
aldrig en enskild man ha blivit.

<img>Wilhelm I.</img>

Påven Leo XIII uttryckte sina sympatier för Dunant genom
att sända honom sitt porträtt med en handskriven rad
»Fiat pax in virtute tua Deus» och sin signatur. Han lät
dessutom tillskriva Dunant att han ville visa hur högt han
värderade Genèvekonventionen och dess skapares förtjänster.
</chapter>
<chapter name="VIII. Efter fullbordat verk">
<h2>VIII. Efter fullbordat verk.</h2>

<tab><tab><tab><tab>“Osjälviska förkämpar för sådana<br>
<tab><tab><tab><tab>(välgörande) verk bry sig inte om<br>
<tab><tab><tab><tab>huruvida de bli kända eller glömda,<br>
<tab><tab><tab><tab>blott det människovänliga verk de<br>
<tab><tab><tab><tab>hängivit sig åt helt lyckas.“

<tab><tab><tab><tab><tab><tab><tab><i>Henry Dunant.</i>

Dunants verk kunde nu sägas vara fullbordat. Det var
tillräckligt livskraftigt, att kunna gå sin gilla gång utan hans
vidare ansträngningar. Men han upphörde inte därför med
sin samaritgärning, utan fortsatte den på många sätt. Under
kommunens och belägringens dagar i Paris 1871 var Dunant
i intensiv hjälpaktivitet under ständig livsfara på grund av
att den »internationelle» misstänktes att vara spion och
därför riskerade att dömas till arkebusering vilket ögonblick
som helst. En gång blev han också fängslad, då han visat
ömhet mot en sårad fiende.

I sina Minnen berömmer Dunant det franska Röda Korsets
offervillighet. Särskilt beundransvärda voro kvinnorna under
belägringen.

Han lyckades även att lämna värdefull hjälp som förmedlare
mellan franska och tyska regeringen och utverkade att få
frakta ut kvinnor och barn, åldringar och sjuka till närbelägna
som neutrala betecknade städer. Dunant var också en god
tröstare för den förkrossade kejsarinnan Eugénie. Han säger
att hennes förtvivlan gällde inte så mycket det egna ödet
som inte mer Frankrikes olycka.

År 1872 höll Dunant på begäran av den engelska
Nationalföreningen för socialvetenskap ett föredrag om fredsfrågan
på en kongress i Plymouth. Han föreslog en resolution som
antogs med acklamation. Den gällde bildandet av en
permanent medlingskommission med årlig sammankomst, där
varje land skulle vara officiellt representerat. Denna
kommission skulle på de blivande krigförandes begäran kunna
ombilda sig till skiljedomstol för att förekomma krig mellan dem.

Detta var framtidstankar på lång sikt, vilka som bekant
ett fyrtiotal år senare i viss mån ha realiserats i förändrad
form av Nationernas Förbund och den ständiga,
mellanfolkliga domstolen i Haag.

Dunant hade stiftat en kommitté i Paris 1871 för att på
diplomatisk väg få frågan om krigsfångars humana behandling
ordnad. För den saken arbetade han ivrigt alltsedan 1862
i tal och skrift. 1867 framlade han sina fordringar i skriften
»Les prisonniers de guerre». Han kunde inte uthärda att
krigsfångar skulle stängas in och vaktas strängare än tjuvar
och bovar och framforslade som en boskapshjord. Han
ansåg fångarna lika mycket som soldaterna vara pliktens
offer. Först på kongressen i Haag 1899 fattades det som
man nu tycker bland civiliserade folk självfallna beslutet
att krigsfångar skola behandlas humant.

1867 skrev Dunant programmet till ett internationellt
universellt bibliotek, vars ändamål var att publicera en
fullständig samling av det mänskliga snillets mästerverk inom
vetenskap och litteratur på alla språk och i alla länder till
allmän upplysning. Han trodde att sympatien mellan
nationerna härigenom skulle mångdubblas och rättvisa och fred
underlättas.

Han eftersträvade också att höja de värnpliktigas moraliska
och intellektuella nivå, skaffa dem bibliotek och bilda
nykterhetsföreningar för dem. Han ville <i>humanisera</i> dem. Detta
vore, menade han, en ny form av protest mot nationalhat,
en vidare och mer generös patriotism ägnad att döda egoism,
okunnighet och fördom.

I föreningen »Alliance Universelle» försökte Dunant
organisera det internationella livet för att med alla medel försöka
bevara politisk och social fred.

1888 skrev Dunant »Petit arsenal contre le militarisme»
som upptogs i <i>baronessan von Suttners</i> revy »Waffen nieder»
och gick ut över världen. Hon kallade Dunant sin mästare
och beundrade honom.
<img>Bertha von Suttner.</img>

Även under sin egen svåraste lidandes tid glömde han
inte andra som lida. Han tänkte på de många kvinnor som
lämnat hem och fosterland för att försörja sig. Många bland
dessa gå under som offer för lättsinne och annat ont. De
behöva råd och dåd och en hjälpande hand. Hjälpen skall
organiseras internationellt i alla länder på samma sätt som
hjälpen för krigets offer är organiserad. Först då kunna
alla nås med hjälp, säger han. Han vill kalla denna
hjälporganisation »Det gröna korset».

Huruvida diverse nuvarande föreningar i denna riktning
ursprungligen uppstått som följd av Dunants uttalade tankar
är ovisst men ingalunda omöjligt.
</chapter>

<chapter name="IX. Gömd och glömd och återfunnen">
<h2>IX. Gömd och glömd och återfunnen.</h2>

<tab><tab><tab><tab>“Han är en stor mänsklighetens<br>
<tab><tab><tab><tab>välgörare som i ett beundransvärt verk<br>
<tab><tab><tab><tab>har efterlämnat ett namn som Vår<br>
<tab><tab><tab><tab>Herre skall ära redan här nere.“

<tab><tab><tab><tab><tab><tab><tab><i>Kardinal Langémieux</i>.

Det är nästan ofattligt hur den ädle och allt uppoffrande
Henry Dunant, som stått på höjden av berömmelse och
blivit hedrad och ärad som en storhet, plötsligen kunde bli
övergiven och glömd. Men så skedde.

Dunant hade offrat det mesta av sin förmögenhet på sitt
livsverk. Det lilla som var kvar var dock nog för honom
med hans enkla vanor att livnära sig på. Genom att oförsiktigt
och alltför godtroget anförtro sina pengar åt en ovärdig
person, som bedrog honom, förlorade han alltsammans och
vad som för honom kändes ännu bittrare, vållade därigenom
förluster för andra, för vilka han gärna hade givit sitt blod
om han därmed kunnat skydda dem för skada, skriver han
i sina Minnen.

I mer än tjugu år levde Dunant i det största armod. I
fyra år bodde han i Paris vid en bakgata där han både
svalt och frös. Han berättar enkelt och rörande hur han
där upplevde det elände som han läst om i romaner men
trott vara fantasifoster. Han skriver: »Även jag har, sedan
olyckan brutit in över mig, fört det mest anspråkslösa liv
under umbäranden av alla slag, även jag har hört till dem
som på gatan förtära sitt lilla bröd i små bitar, gömda i
fickan, och som svärta upp sina kläder med litet bläck och
hjälpa upp sin skjortkrage med krita, stoppa papper i den
utslitna hatten som blivit för stor och gå med skor som
vattnet rinner ut och in i.»

På matstället kunde han ibland inte få äta längre på
kredit. Två nätter å rad måste han ligga ute under bar
himmel därför att han inte kunde betala hyran för det lilla
rum han bebott i tre år i den torftigaste delen av Paris.
På kvällen fick han gå till sängs utan ljus.

Överväldigad av trötthet sökte han en smula vila på natten
i någon väntsal på en järnvägsstation som var öppen på
grund av de många nattågen. »Under dessa omständigheter
lärde jag mig att verkligen beklaga de fattiga», säger han.
Och han tillägger att om man inte själv har prövat på nöd
så är det svårt att göra sig en riktig föreställning därom.

I ett sådant tillstånd ges det tusen obeskrivliga lidanden,
säger han, varibland inte det minsta var att känna sig orättvist
bedömd i olyckan. Svårmodig och ensam försökte han att
inte mer tänka på forna lyckliga tider. Han mindes Dantes
ord att ingen större smärta är tänkbar än att påminna sig
lyckans tid i olyckans.

»Hans ädla verk hade mänskligheten skrivit i vattnet»,
säger en av hans levnadstecknare.

När Dunant trots ihärdigt arbete med att skriva och
trots ett i alla avseenden tadelfritt liv inte kunde förtjäna
så mycket att han kunde gå klädd i hela och rena kläder,
ville han inte visa sig, utan höll sig undangömd. Att be om
hjälp därtill var hans natur för stolt.

Till sist hamnade han i en liten schweizisk by <i>Heiden</i> i
kantonen Appenzell, där han upptogs på ett mycket anspråkslöst
sjukhus och bodde i ett det enklaste lilla rum naket som
en cell. Han intogs där för 3 francs om dagen som han
fick av släktingar. Genom alla umbäranden hade han ådragit
sig sjukdomar och var i ett bedrövligt tillstånd när herr
<i>Georges Baumberger</i> från S:t Gallen upptäckte honom och
skrev i »Über Land und Meer» ett flammande upprop, däri
han skildrade Dunants levnadsförhållanden och frågade om
mänskligheten stod till svars med att låta den vördnadsvärde
gamle leva i sådan fattigdom, han som hade utfört ett
storverk, ett av de ädlaste i historien och som offrat allt för
lidande medmänniskor.

Detta upprop åstadkom en vändning i Dunants liv. Man
började åter skriva tacksamhetens ord till honom från
många håll och han fick mottaga gåvor. Änkekejsarinnan
<i>Maria Feodorowna</i> av Ryssland gav honom genast en
årlig livränta på 4 000 francs. 1897 tillerkände honom det
schweiziska Förbundsrådet den största belöning det disponerade
över nämligen <i>Binet-Fendts</i> pris på 1 780 francs som
stiftare av Röda Korset och som initiativtagare till
Genèvekonventionen. Samma år fick han av den internationella
läkarkongressen i Moskva kommunalstyrelsens i Moskva
pris 5 000 francs till den som hade gjort det största
humanitetens arbete. Och Petersburgs medicinska akademi
utnämnde honom till sin hedersledamot.

Den ekonomiska hjälpen var ju inte så stor. I synnerhet
förefaller den liten när man tänker på hur England belönade
miss Nightingales kärleksverk med en nationalinsamling som
inbragte 1 125 000 francs. Men det var dock en stor
uppmuntran för den känslige mannen att se sig ihågkommen.
Och han fick mer ro att arbeta och skriva dels sina Minnen,
dels en mängd artiklar för fredssaken som numera helt
upptog honom.

När fredskongressen i Haag samlades 1899 insände Dunant
följande förslag: »Kongressen bör bli permanent. Kongressen
bör ha regelbundna möten på samma ställe, vart, vartannat
eller vart tredje år. Varje nation bör stödja sina officiella
delegerade med en rådgivande kommitté hemma, i vilken kan
insättas framstående fredsälskande och för saken lämpliga
personligheter. De stater som föröda millioner och milliarder
för krigets skull kunna väl också bestrida kostnaderna för
sina representanters deltagande i mötena på en kongress
som skulle inbringa dem oerhörda besparingar i militärutgifterna
och skaffa säkerhet för handel, industri och åkerbruk, vilkas
ödesdigra kriser ha sin orsak i Europas och världens politiska
<img>Maria Feodorowna, kejsarinna av Ryssland.</img>
osäkerhet. Denna höga domstol kan, om den också inte blir
en skiljedomstol, dock åtminstone bli en medlingskommitté.
Har kongressen en gång konstituerat sig som högsta domstol
för alla folk eller som medlingskommitté, så kan den när
den blir inkallad till möten av den fasta byrån bättre än
någon annan bilägga svårigheterna och tygla den nationella
avundsjukan. Det är av väsentlig betydelse att den fasta
medlingskommittén först och främst blir ordnad på officiellt
diplomatiskt sätt och att den erkännes genom alla civiliserade
staters formella samtycke. Då kan avrustningen på bästa
sätt fullbordas.»

Dessa ord skrivna för nära ett trettiotal år sedan äro
anmärkningsvärda och visa hur djupt och aktivt intresserad
för fredssakens framgång Dunant var.

Den förut nämnde norske sanitetskaptenen, senare generalen
d:r Hans Daae, uppsökte Dunant på hösten 1898 i Heiden.
På vägen dit fick han höra att Dunant aldrig gick ut och
att han bodde i ett litet sjukhus uppe i bergen. På ett
värdshus träffade han en fru som han frågade om hon kände
Dunant. »Om jag känner Dunant», svarade hon, »vi skaffade
honom tak över huvudet när han var så fattig att ingen
ville veta av honom. Han var så fattig att han måste ligga
till sängs medan hans kläder tvättades och än värre hade
han haft det när han bodde på ett fattighus i det eländigaste
tillstånd.»

Frun befanns vara läkarens fru på sjukhuset. Hon kunde
således ge tillförlitliga uppgifter. Vi återge här delar av
Daaes berättelse då den ger en levande bild.

Daae frågade hur det var möjligt att Dunant som för
trettio år sedan var en av världens mest kända män, som
de stora tävlade om att hedra, kunde ha råkat i sådana
omständigheter. »Dricker han?» frågade Daae.

»Han! Dunant! Nej, han är den nyktraste människa som
finns. Han smakar inte sprit.» Hon berättade nu med iver:
»Dunant var rik, vacker och tillhörde en av de äldsta och
förnämsta familjer i Schweiz. Han intresserade sig alltifrån
barndomen för de lidande och offrade allt för dem. Nu är
han sjuttio år, svag och fattig. Jag skall säga er orsaken
till Dunants fattigdom och övergivenhet. <i>Man har glömt
mannen för hans verk.</i> Varje barn vet vad Röda Korset
är och var bildad människa känner till Genèvekonventionen
— men fråga om någon av dem känner Dunant — jag
försäkrar er, man måste upprepa namnet för dem, ingen
har hört hans namn förr!»

Detta kunde Daae av egen erfarenhet konstatera. Även
han hade upprörts av denna okunnighet och otacksamhet.

»Men», fortfor frun, »hans namn blir mer känt efter hans
död än medan han levde... På sjukhuset har han det gott.
Min man har givit honom två rum. Han vårdas av en
diakonissa. Ryska kejsarinnan ger honom en årlig pension
och dessutom får han då och då några tusen francs. Men
om han också har så mycket pengar att han kan leva utan
att behöva tigga, så kvarstår dock som ett sorgligt faktum
att han har en stor skuld som tynger honom och att de
små penningbelopp som sändas till honom inte på långt
när kan täcka skulden ... det minsta den otacksamma världen
kunde göra för honom vore att betala den skuld som tynger
honom.»

Frun hade talat sig helt varm och d:r Daae var gripen
av hennes ord.

Lyckligtvis blev d:r Daae mottagen av Dunant fastän
han var förberedd på att det sannolikt inte skulle lyckas.
Dunant hade nämligen vänjt sig av med att se folk under
den tid han levde i sådan fattigdom att han inte kunde
visa sig anständigt klädd.

Dunant kom emot honom klädd i grå nattrock. Ögonen
voro stora, mörkbruna, fromma men livliga. Hans mimik
och gestikulering hastiga som hos en fransman.

D:r Daae säger att han instämmer med holländaren
<i>Haje</i> som skriver om sitt besök hos Dunant: »Medan
aftonsolen sänkte sig bakom Vorarlbergens topp och upplyste
rummet med sina svaga strålar och omstrålade Dunant med
guldglans, fick jag klar för mig denne mans storhet och
godhet och förstod fullkomligt de ord som kardinal
Langémieux uttalade om Dunant 'han är en stor mänsklighetens
välgörare, som i ett beundransvärt verk har efterlämnat ett
namn som Vår Herre skall ära redan här nere'.»

D:r Daae reste hem uppfylld av önskan att hans land
som fått sig anförtrott utdelandet av Nobels fredspris måtte
göra Dunant till pristagare 1901 vid sin första utdelning.

Länge såg det ganska mörkt ut med att få denna önskan
uppfylld. Det fanns mäktiga förespråkare för andra förtjänta
fredsarbetare. Men nu kommo kvinnorna till hjälp. Fru Qvam
mobiliserade sina stora kvinnoföreningar Sanitetsföreningen
och rösträttsföreningen, vilka med entusiasm beslöto att väcka
förslag om Dunant till Stortingets Nobelkommitté. Förslagen
framlades av så betydande personer som den kände politikern
senare statsminister <i>Qvam</i> och riksadvokaten <i>Getz,</i> vilka
båda voro förslagsberättigade. Och fru Qvam tände
allmänhetens sympati för Dunant genom föredrag om honom.

Ännu in i det sista voro oroande rykten i omlopp att
Dunant inte skulle bli utnämnd. Men när dagen kom fick
Henry Dunant halva fredspriset och den högt förtjänte
fredskämpen <i>Frederic Passy</i> den andra hälften.

Värdigare än till dessa båda män har fredspriset väl aldrig
blivit utdelat. Ingen har offrat mer för fredens sak än
Dunant, ingen har väl heller fört den framåt mer än han
genom den fläkt av fred och försoning, broderlighet och
kärlek som han spred över världen genom det Röda Korset
såväl i krigstid som i det fredliga dagliga livet.

Att fredspriset ur många synpunkter skulle glädja Dunant
är klart. Men han fortfor att leva sitt enkla liv i Heiden.
För sin personliga del hade han inga önskningar. Han
begärde att pengarna skulle stå kvar och han endast undan för
undan genom d:r Daae utfå vad han behövde samt att vad
som eventuellt fanns kvar vid hans död skulle användas i
Norge till något ändamål som överensstämde med de idéer
han kämpat för. När han dog kvarstod 36 000 kronor som
delades så som man trodde att Dunant själv skulle ha
önskat, mellan Sanitetsföreningen och Röda Korset. Hans
aska förvaras i Zürichs kolumbarium.

På 80-årsdagen inströmmade telegram från hela världen.

En tid före Dunants död besökte honom en svensk dam.
Med stort intresse lyssnade han till hennes berättelse om
hur hans förening hade utvecklats i Sverge. Han bad henne
framföra hans hälsning till var och en som här verkade i
Röda Korsets tjänst.

<img>Alfred Nobel.</img>

Dunant dog 30 oktober 1910 på sjukhuset i Heiden, där
han bott de aderton sista levnadsåren. Hans hundraårsminne
firades högtidligt i Genève. Inbjudna till festen voro alla
länders Röda Korsföreningar m. fl. Tyvärr saknades
representanter för det stora flertalet Röda Kors, däribland Sverges.
Dock voro så avlägsna länder som Kina och Japan
representerade.

Henry Dunants verk skall leva, och det goda han sått
skall bära frukt genom tiderna.

<i>Må hans minne aldrig dö!</i>

<img></img>
</chapter>

<chapter name="Använd litteratur">
<h2>Använd litteratur.</h2>
<table>
<td><i>Henry Dunant,</i> Un Souvenir de Solferino.
<td><i>Rudolf Müller,</i> Entstehungsgeschichte des Roten Kreuzes.
<td><i>C. Sturzenegger,</i> Henri Dunant.
<td><i>Maurice Muret,</i> Henry Dunant.
<td><i>Hans Daae,</i> Henri Dunant.
<td><i>Hermann Federschmidt,</i> Henry Dunant.
<td><i>Ch.-F. Haje et J.-M. Simon,</i> Les Origines de la Croix Rouge.
<td><i>D:r Jordy,</i> Henri Dunant.
<td><i>Revue Internationale de la Croix Rouge.</i>
<td><i>Les débuts de la Croix Rouge en France.  Extraits des Mémoires.</i>
<td><i>Alexis François,</i> Un grand humanitaire.
<td><i>Célébration du Centenaire de J. Henri Dunant.</i>
<td><i>P. T. Cleve,</i> Les Prix Nobel 1901.
<td><i>Folkehelsen.</i> Mai 1928.
<td><i>For Kirke og Kultur, Hans Daae.</i> Band 6. 1899.
<td><i>Kringsjaa.</i> XIII. 1899.
<td><i>Rikard Kleen,</i> Röda Korset.
<td><i>Julia Svedelius,</i> Svenska Röda Korset.
<td><i>Överstyrelsen för svenska Röda Korset.</i> Om Röda Korsets stiftare.
<td><i>Jenny Velander,</i> Det Sverige som växer.
</table>
</chapter>

<chapter name="Förteckning över skrifter av Henry Dunant">
<h2>Förteckning över skrifter av Henry Dunant.</h2>
<table>
<td r>1.<td><i>Notice sur la Régence de Tunis.</i> Genève 1858.
<td r>2.<td><i>L'empire de Charlemagne rétabli ou le Saint-Empire romain
reconstitué par Napoleon III.</i> Genève 1859.
<td r>3.<td><i>Memorandum au sujet de la Société financière et indusirielle
des moulins de Mons-Djémila en Algérie.</i> Paris 1859.
</table>
<table>
<td r>4.<td><i>Un Souvenir de Solferino.</i> Genève 1862.
<td r>5.<td><i>L'Esclavage chez les Musulmans et aux Etats-Unis
d’Amérique.</i> Genève 1863.
<td r>6.<td><i>La charité sur les champs de bataille.</i> Genève 1864.
<td r>7.<td><i>La fraternité internationale en temps de guerre.</i> Paris 1866.
<td r>8.<td><i>Projet de Société internationale pour la rénovation de l’Orient.</i>
Paris 1866.
<td r>9.<td><i>Les prisonniers de guerre.</i> Paris 1867.
<td r>10.<td><i>Bibliothèque internationale universelle.</i> Paris 1867.
<td r>11.<td><i>Société internationale de prévoyance en faveur des citoyens
sous les armes</i> . . . Paris 1870.
<td r>12.<td><i>A proposal for introducing uniformity into the condition of
prisoners of war</i> . . . London 1872.
<td r>13.<br><br><td><i>Communication sur la nécessité d’établir une haute cour
d’arbitrage international ou un comitté »permanent» de
mediation.</i> London 1872.
<td r>14.<td><i>Bulletin périodique de l’Alliance universelie de l’ordre et de
la civilisation.</i> Paris 1873.
<td r>15.<td><i>International Society for the protection of prisoners of war.</i>
London 1873.
<td r>16.<td><i>Mémoire sur l’etat actuel de la traite des nègres.</i> Paris 1876.
<td r>17.<td><i>Préface pour les Esquisses du Tout universel.</i> Lausanne 1892.
<td r>18.<td><i>An die Presse.</i> Heiden 1896.
<td r>19.<td><i>Un artide sur l’Ile de Crète.</i> Vienne 1896.
<td r>20.<td><i>Ein Feuerwort</i> 1897.
<td r>21.<td><i>Kleines Arsenal gegen den Militarismus.</i> Die Waffen nieder 1897.
<td r>22.<td><i>Kleines Arsenal gegen den Krieg.</i> Die Waffen nieder 1897.
<td r>23.<td><i>La proposition de Sa Majesté l’empereur Nicolas II.</i> Heiden 1898.
<td r>24.<td><i>Article sur la Question du Transvaal.</i> Amsterdam 1900.
<td r>25.<td><i>Suprême tentative de conciliation et de paix entre Versailles
et Paris.</i> Paris 1906.
</table>
</chapter>

