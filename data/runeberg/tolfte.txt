    <h2>SKRIFTER

          AV

 ALBERT ENGSTRÖM</h2>

      <h1>MIN 12:TE BOK</h1>
<img></img>
            <h2>STOCKHOLM

        ALBERT BONNIERS FÖRLAG</h2>


<table o>
<td c><h1>MIN 12<small><sup>TE</sup></small> BOK</h1>
<td c>AV
<td c><h2>ALBERT ENGSTRÖM</h2>
<td c><img></img>
<td c><tab>
STOCKHOLM<br><small>ALBERT BONNIERS FÖRLAG</small>
</table>

<table o>
<td c><i>Stockholm</i><br><i>Alb. Bonniers boktryckeri</i><br><i>1946</i>
</table>
<chapter name="<Janne Mattsons val">
      <h2><small>JANNE MATTSSONS VAL.</small></h2>

  F. d. skeppstimmermannen Janne Mattsson sitter
modell i min ateljé mot ett vederlag, som i dessa
restriktionstider är en verklig dyrbarhet: en rulle
palttobak och en hel kardus Ljunglöfs tvåa. Han är en
gammal jätte med ljusblå sjöögon och yvigt hår och
skägg. Hans gumma är död sedan flera år tillbaka,
och nu bor han ensam i stugan och lagar sin mat
själv, som han vill ha den.

  Han sitter vid mitt skrivbord, så att han kan se
ut över havet, som skvalpar så smått utanför. Det
är ett sömnigt göra för gammalt folk att sitta modell,
och för att hålla sig vaken medan jag tecknar, låter
han tungan löpa och berättar och filosoferar. Hans
minne är en skatt att ösa ur och livet har han levat
fullt och helt efter sjömansrecept. Och medan han
talar, savar sig hans mun inför snusets och
tuggtobakens lockande perspektiv.

  —     Så här som redaktörn skulle jag vilja bo och
höra sjöskvalpet alldeles mot stugfoten och sitta och
titta ut över Ålands hav och se på skutorna, som gå
förbi. Fast det är inte mycket med sjöfarten nu emot
förr. Se förr i världen gick alla laster med segelfartyg
och ångbåtarna gick med passagerare. Därför var det
trafik på den tiden, och i smala leder, som för exempel
i Danska sundet — Öresund, vill säga — där var det
så tjockt med skutor, så det var nätt att rånockarna
gick klara för varandra, och de som inte fick rum,
gick på bankarna och blev fast där. Och här i Ålands
hav var det inte stort mindre trafik. Den tiden fanns
det många skutor här i skeppslaget. Varenda bonde
var redare och de flesta hade varit på sjön i
ungdomen och visste var krogarna fanns i alla sjöstäder
jorden runt.

   Redaktörn har hört talas om gamla Hoppet och
kapten Andersson? Det var en tremastskonare, som
seglade med engelsk lera i många år till
Gustavsbergs postelinsfabrik. Och redaktörn kommer ihåg,
att var gång en kastar kroken i viken innanför
ruskpricken i Lingösundet, får en lera på flyna. Det är
just engelsk lera det, för efter var resa skrapade
kapten Andersson lastrummet just där i viken. Är
det inte märkvärdigt, att det skall finnas engelsk lera
i en vik långt oppe i Roslagen? Men det bevisar,
att det har vart trafik, det! Men om tusen år, när
nån dumbom får lera på kroken där, så vet han inte
varifrån den kommer, för då är det bortglömt. Men
jag vet det, för jag har haft praktik. Just praktik!
Och den som inte har praktik, han är och förblir en
dumbom. Som för exempel den där prästen, som skulle
med en ostindiefarare. Han bad i sin kyrka innan
han reste, att han skulle få stillt på sjön, dumbommen!
Men då var det en sjöman, som satt längst ner i
kyrkan. Han reste på sig och sa: — Det blir en
lång rodd, det, pastorn, sa han. För när en skuta
inte går mer än elva träskolängder om dygnet, då
får en börja ro, det är lika sant som Guds ord, det,
pastorn, sa han. Och aldrig, har väl någon
församling skrattat så mycket i en kyrka förut åt en toker
till präst, som ville ha stillt på sjön!

  Stiltje är nog bra ibland, men inte för segelfartyg.
Den passar bättre för ångbåtar och sånt fanstyg. Fast
lustigt kan en ha ombord nere i tropikerna med fiske
och sådant, när det är stillt. Sköldpaddor, som är
stora som små bondhemman, ligger och sover i
dyningen och väntar på att komma i grytan. Och
bonetos kan man fiska och albatrosser kan man fånga
med en trekantig bläckbit på ett snöre. Vi hade en
sån där en gång ombord på <sp>Jupiter</sp> i Stilla havet
tre månader i sträck. Till slut blev han tam som en
gårdvar och sov ihop med grisen om nätterna.
Pingviner är också lustiga. Nere vid Guanoöarna fångade
vi ett par stycken, och de blevo tama nästan med
detsamma. Skepparn gjorde seldon åt dom och lät
dom bogsera skeppsjollen iblann när han gav sig
ut och fiskade. Ljuger jag? Nej, redaktörn! Jag vill
bli kölhalad och bottenskrapad, om det inte är dagsens
sanning. Och den ene var till och med så istadig, så
han kunde köras bara med stång och bredong. Men
de tålte inte vid maten ombord, för de fick
skörbjugg utav sillhuvena och de salta fläsket, och när
vi kom nordligare under linjen blev det för varmt för
dom, så att de svettades tran så okristligt, så det blev
pölar efter dom, när dom gick på däcket. Vi måste
släppa dom till slut, och när de kom i vattnet hade
de glömt att simma. Men de fick väl lära sig det
så småningom. Vi grät som barn allihop, när vi
seglade ifrån dom.

  Men det lustigaste jag har varit med om i fråga
om stiltje, var utanför St. Kilda, redaktörn vet. Det
är en liten ö utanför Hebriderna, hög som Färöarna
och alldeles vit av guano, för fågel finns där, så man
inte kan ta solhöjden på flera dar ibland — så tjock
är luften av fågel. Och guanon rullar ner i havet
från bergen som laviner, dagligen och stundligen. Vi
kom från Marysport och skulle till Arkangelsk med
<sp>Jupiter</sp>, och låg väl tio dar för stiltje en bra bit
utanför St. Kilda.

   Det var just parningstid för valarna, för det var mitt
i högsommaren. Och det var två stora åbäken till
valar, som höllo på som bäst däruppe, två jäkla
otäcka volymer. Ibland reste de sig upp emot
varandra som två skutor och stjälpte omkull, så det blev
en alldeles oförnuftig sjögång omkring dom, så vi
måste surra allt löst ombord. De höll till väl en hel
vecka alldeles omkring skutan, så vi kunde studera
dom på nära håll. Det var en jäkla slags excis, må
redaktörn tro.

   De måtte ha trott att gamla <sp>Jupiter</sp> också var
en val, för honan försökte göra hannen svartsjuk
på vanligt fruntimmersvis. För     kvinns ä  sej lika,
antingen de bor i havet eller på  land. Honan gick och
la sig under kölen ibland och      skubbade  sig mot    en,
så hela skutan riste och det       lät som    om vi hade
skrapat mot stenbotten. Och då satte hannen full fart
mot oss och slog med stjärten och gjorde kast och
reste sig opp ur sjön, så nära på hela djuret var över
vattnet. Det var så det gick kalla kårar över
ryggarna på oss, och dom som kunde några böner blev
nästan relischösa av’et.

   Men en vänjer sig vid allting, och efter ett par
dar var valarna som ett sällskap för oss. De låg
jämt utmed skutan och höll sej ett par fot under
vattenytan. Men ibland måste de förstås upp och
andas, och när de blåste ut luften, blev det en stank,
så vi måste hålla oss för nosen allihop. De hade
ett jäkla lufthål oppi huvet och det var så stort, när
jag såg dem från relingen, att jag tyckte att jag
kunde ha hoppat ner och fått rum med båda
sjöstövlarna i'et. Det såg ut som ett pumphjärta med
en klaff, om redaktörn vet hur en vanlig pump ser ut.

   Jag som var ung på den tiden och full av de dödas
ben och allt stolleri förstås, som ungdom ska vara,
gick och funderade på jäkelskap. Jag tänkte mej att
om en kunde sätta ner en grov bärling eller en
spira i biåshålet på en av valarna så skulle det inte
se så dumt ut när han fick fart på sig. Och på spiran
skulle jag sätta en smärtingstrasa som flagg. Det
skulle ha sett ut alldeles som undervattensbåten, som.
var inne här i viken för två år sen med bara tittröret
över vattnet. Men på den tiden visste ingen vad en
undervattensbåt var för något, för det fanns ju inga.

   Jag talte vid skepparn om'et, men han tordes inte
vara med på'et, för han var rädd att valen skulle göra
ett kast och slå skutan läck med stjärten. Han kunde
inte stå till svars för rederiet, sa han. Men
huvudredarn var en sån där dum bonde långt oppe i land,
en sån där jubelidiot, som inte vet om sjön är våt
eller torr och knappt har sett en val strömming —
mycke mindre då en sån här valfiskmakapär, som
kunde ha tagit både bonde och gård med torpare och
kreatur i en munsbit — va faen skulle det ha gjort
om vi också hade fått en läcka, för den hade vi
snart stoppat igen, bara vi hade fått göra något stolleri
med valen? Assuransen hade fått belala — det hade
blivit hela paschasan, det! Ja, så resonerar en när
en är ung och sjövild — och det var Janne Mattsson
dåförtiden.

  Emellertid så låg vi där och kom inte ur fläcken
och allt svartsjukare blev hannen och allt jäkligare
blev honan. Det var ett liv, må redaktörn tro. Och
till slut började vi tröttna på det där skubbandet under
kölen. Vi fick ingen lugn stund och ibland tog hon
i och skubbade sig så etter förtvivlat, så vi dråsade ur
kojerna om nätterna. Skepparn svor och fräste som en
häradshövding och knöt näven och spottade åt valarna,
men vad hjälpte det? De kom bara opp och blåste
honom i synen, så han höll på att dåna utav stanken.

  Men så var det en söndagsmiddag. Skepparn låg
och sov och snarkade — för han kunde hålla
trämaskar ur bordläggningen — han lät jämt som en
ångsåg, när han låg i kojen. Och alle man låg och
dåsade, vakten med. Och utmed sidorna låg valarna
med blåshålen en fot eller så där under vattenytan.

  Och då var det Janne Mattsson som tänkte:
—  Jag ger fan i både gubben och rederiet, för här ska
bli fart på valarna, det skall jag bli man för. Det må
bära eller brista!

  Jag lossade en lagom grov spira, för allt var ju
surrat för skubbningens skull och den förfärliga
sjögången, när valarna levde rackare som värst. Och
så letade jag rätt på ett ordentligt, stort stycke
smärting till flagg och på den målade jag med tjära:
<sp>S. S. Janne Mattsson av Väddö.</sp> Och den
flaggen gjorde jag fast med märling vid spiran. Och
så knogade jag till relingen. Därnere låg den jäkla
otäcka volymen som vanligt och såg ut som om han
sov.

   All right! Jag lämpade spiran utombords och
siktade på lufthålet och körde till så mycket jag orkade,
och det var inte litet, det, redaktörn, för mina krafter
var rent okristliga på den tiden.

   Och ett sådant liv som det blev i havet, har det
väl aldrig varit utanför St. Kilda varken i forntiden
eller i vår tideräkning, sen almanackan kom till. För
valsaten började nysa förstås, och det lät väl som
nuförtiden, när tysken klämmer till med Tjocka
Berta och mycket värre än så. Men spiran satt fast,
för det var Janne Mattsson, som hade klämt dit henne.

   Gubben dråsade ur kojen förstås och kom ut
yrvaken och med talgögona på skaft som en hummer.
Och folket stod och gapade, så en kunde se frukosten
i dom. Men det stod inte länge på, förrän gubben
begrep att det var jag, som hade överträtt hans
befallning och han kom rusande emot mej, men han
hejdade sig i sista stund, för än har ingen man av
kvinna född torts lägga händer på Janne Mattsson.
För jag var farlig i ögona på den tiden, redaktöm.

   Och hela tiden höll valen på att nysa, så det
fladdrade ända opp i röjlarna på <sp>Jupiter</sp> och det
slog i rårna och folket måste hålla sig fast för att inte
blåsa överbord. Och emellan nysningarna reste valen
sig på ända och ruskade på huvet som en doktor, när
det inte finns något hopp längre. Men spiran satt
fast, som om hon hade slagit rot i skallen på åbäket.

   Den andra valen var framme och nosade på
kamraten ett slag, men tyckte bestämt att något var i
olag, så han satte fart norröver och försvann. Den
såg vi aldrig mer.

   Men när våran val hade nyst ifrån sig, började]
han simma runt skutan, så fort han orkade. Det såg
riktigt ståtligt ut och farten hade han inne. Jag tror
inte att det finns någon motorbåt nuförtiden, som
skulle ha bräckt honom. Det gick så spiran stod som
en sprättbåge och det smällde som pistolskott i
flaggen.

   —     Va fan står det på flaggen? frågade skepparn.
För jag sir tydligt, att det står något!

   —     Ta fram kikarn, kapten, så får han si själv! sa
jag. Han fram med kikarn.

   —  Ta mej dalern står där inte S. S. Janne 
Mattsson av Väddö! sa han. Egentligen skulle du ha dej
en örfil, sa    han, för du    inte lyder   order, sa han,
och hade valen slagit skutan läck, så hade jag slagit
dej i järn, sa han. Men för denna gången får det
vara, sa han. Men en sådan fart har ingen skuta
från gamla Väddön, sa han. Så där har du skrivit
fel, sa han.    Men  kan du    nu också     laga, så vi får
vind, så ska    I få en sup över lag, sa    han, för denna
stiltjen tär på provianten, sa han. Jag tittade mej
omkring, och jäklar anagga, stod det inte en smal
svart rand över styrbords låring mitt i allt det vita,
för det var     så stillt och  soligt, så   en kunde inte
skilja på himmel och hav. Men den randen var så
tunn, så det var bara jag ombord, som hade ögon att
se den med. För mina ögon har varit rent okristligt
skarpa, si, redaktörn.

   Och jag tog av mej mössan och spottade i henne
och vände mej tre varv motsols, och så sa jag till
gubben:

   —     Kapten, tag kikarn och si över styrbords låring,
för där står vind, som jag har lukt av! För sådan
nos har jag!

   Och han kikade och sa: — Sån en jäkla Mattsson,
sa han, han har rätt, sa han. Stewart, skrek han,
ge folket en sup! Och så gick han in i kajutan.

   Men valen höll på och gick runt skutan ända tills
brisen kom. Då förlorade vi honom ur sikte.

   Sen såg de den där valen alltsomoftast i havet
omkring Färöarna och litet varstans där i krokarna.
Och efter ett par år var han så bekant, så ingen fäste
sig egentligen vid honom. De sa bara: — Se där har
vi Janne Mattssons val, sa de.

   Med åren blev ju flaggen lite sönderblåst och spiran
blev skamfilad i isen, som naturligt var. Men annars
var hela ekipaget sig likt.

   Många år efteråt träffade jag en norsk sjöman i
Tromsö, som hade varit med Ford, valkungen,
redaktörn vet, på fångstfärder där oppåt. Vi satt på en
ölschapp och söp en kväll och jag råkade tala om den
där valpaschasan.

   Då tittade norsken på mig, och så tog han mig i
kragen och frågade:

   —  Er Dokker Janne Mattsson fra Väddö?

   —  Han och ingen annan, sa jag.

   —     Da maa jeg, Dæveln brække mej, betale Dokker
ti kroner, sa han. Och så tog han fram en tia och
gav mig. För det var just Ford, som till slut hade
harpunerat min val nånstans utanför Island. Och när
han fick läsa inskriften på flaggen, så sa han till
folket: — Ni, som seglar med alla nationer, sa
han, om någon av er skulle träffa på den svensken,
som har riggat opp den här valen så fint med mast
och flagg, så ge honom tio kronor från mig, sa han.
Jag betalar, sa han. För det är det värt, sa han.

  Och nog var det det, alltid, eller vad tycker
redaktörn själv? Men nog var det märkvärdigt att just jag
skulle träffa på en av Fords folk! Världen är bra
liten! Och mindre blir han för vart år! slutade Janne
Mattsson.
</chapter>
<chapter name="Krigstrafik">
           <h2><small>KRIGSTRAFIK.</small></h2>

   Om en främmande kommit in i skeppar
Vestergrens stuga just den novemberafton förra året jag
menar och inte märkt att något ovanligt var i
görningen, måste han ha varit blind på bägge ögonen.
Det var inte det att man höll på med att destillera
fram spiraldrickat, ty sådant är ju inget märkvärdigt
när man bränner i var kåk. Men luckorna voro
tillskruvade för alla fönster utom det som vetter utåt
havet och på bordet framför detta brunno tre
karbidlampor av Neutraltypen. Inifrån land måste man
tro att huset var tomt eller att alla krupit till kojs,
fast klockan bara var 6, men den här kvällen var nog
ingen ute och trodde något, ty det var ett tjyv- och
rackarväder och svart som i en säck. Regnet forsade
ned, havet dunkade mot hällarna och Norrbådans fyr
tutade. Det måste alltså vara tjocka längre norrpå.

   Men inne i stugan var det varmt och skönt.
Framför den öppna spiseln satt skepparn på en pall och
makade bränder under trefoten och bredvid honom
sutto två karlar med armbågarna på knäna och
stirrade på dropparnas ojämna fall ur kylrörets tapphål.
De voro handlarn på Kransö och styrman på
Länninge II som nyss lagt upp. Och i långsoffan
dåsade två ålänningar i hemvävda kavajer och gula 
finnstövlar. Från köket, där skepparns hushållerska
sysslade vid järnspiseln, kändes en stark doft av stekt fläsk
och kaffe. Ty kristid och försakelse äro till bara för
dumbommar som inte kunna begagna sig av
konjunkturerna.

    Man tycktes lyssna och vänta på någon.
Ålänningarna rökte under tystnad sina Matticigarretter, 
»<sp>isännän tupakka</sp>», skepparn skickade då och då i väg
 en grov stråle tobaksspott att fräsa i askmörjan,
karbidlampornas gasklockor foro väsande i höjden med
 jämna mellantider, regnet smattrade på rutorna,
Norrhällans mistlur tjöt dovt och dämpat, brotten dånade
 mot Örskärsleje — sådan var stämningen. Och en
 man med mycket goda öron skulle ha urskilt ett
 plus i symfonien, en snarkning från takpanelen, jämn
 och ihållande, ett fridens, trötthetens och det goda
 samvetets spontana uttrycksmedel.

    Ty på vindskammaren sov grosshandlare Lundström
 från Stockholm. Att han just nu befann sig hos skeppar
 Vestergren hade sina rutiga skäl och randiga orsaker.
 Ty hans specialitet är sprit, socker, karbid och
karbidlampor. Och österifrån kommer linolja, bensin,
cigarretter, autoringar och koppartråd. Grosshandlaren gillar
 frihandeln av princip och på grund av ohejdad vana.

    Visserligen blev han lurad för en tid sedan i
telegrafkablar, som han måste betala med 2,50 metern och
 som ännu ligga osålda i hans magasin. Entrådig
 smörja, osäljbar, närapå, i Sverige. Det är ryssarnas
 telegrafkablar, som några behjärtade män helt
simpelt togo upp ur sjön. Tjuvgods? Visst inte! I
krigstider stjäl man inte — man lägger beslag på saker
 och ting. Och nu skall han reparera den misslyckade
kabelaffären. I går fick han telefonbud från sin agent,
 Kransöhandlarn, att det hade kommit två ålänningar
 seglande med en laddning cigarretter och
automobilringar. De behöva socker och karbid, framför allt
karbid. Kransöhandlarn har en av Lundströms
sockerdepåer om hand, alltså kan han klara sockret, men
 hur reda upp karbidhistorien? Makterna äro
gynnsamt stämda. I Vebyviken ligger en finsk motorbåt
 och gör mystiska affärer. Lundström har redan sålt
 sprit för några tusen till honom från sin depå i
Traningesund. Han telefonerar dit och frågar om båten
 ligger kvar. Jaha, det gör den, men den skall gå
 hem till Åbo i morgon kväll. Alltså skickar
Lundström 500 kilo karbid till stationen närmast
Traningesund, hans ombud hämtar järncylindrarna, kör dem
 två mils väg till Vebyviken och anmodar chefen på
 motorbåten att ta dem till skeppar Vestergren, vars
 brygga han i alla fall skall passera. Överenskommet!
 Så sätter sig Lundström på tåget, stiger av två
stationer före den som ligger närmast Vestergrens brygga
 (ty han är mycket försiktig, emedan han har
anledning tro att tullen är intresserad för honom), åker
 hela natten med ombyte vid tre gästgivaregårdar och
 vilar nu efter vakan, mödorna och oron. Ty först på
 aftonen kan den finska motorbåten väntas. Och
ålänningarna segla först i morgon till tullstationen två mil
 söderut, om vädret blir vackert förstås. Hit ha de
 naturligtvis gått in för storm. Cigarretterna och
autoringarna äro redan i gott förvar hos Kransöhandlarn.
 Livet ler mot Lundström, när han vaknar, och det
 gör han just nu.

   Han gäspar och sträcker på sig, så att sängen

klagar högljutt. Han famlar efter tändstickor och ljus
på stolen där han lagt sin klocka, men finner intet.
Han får fatt i en av sina skor och dunkar i golvet.

   —    Siså, nu är grosshandlarn vaken, säger
skepparn. Och inge ljus har han! Gå opp du, Pettersson,
och hjälp ner honom!

   Handlarn går.

   —    Jaha, gubbar, nu ha vi snart så det räcker till
en ordentlig kask. Och gott dricka är det —
grosshandlarn har släppt till sockret. Innan han började
nosa här i krokarna fick vi nöja oss med denaturerat
—   <sp>dunder</sp>, vill säga, men om det är starkt så
smakar det faen, det känns inte hälsosamt. Men detta
är ett gott slag.

   —    Ja, för oss får det nu vara — vi smakar int
starkt! säga ålänningarna.

   —    Jaså — jaha, det skall finnas sånt folk också.
Men jag och Pettersson, vi kan. Men nu kommer
di stövlandes utför trappan. Hör du, Johanna — nu
får du börja duka! Grosshandlarn är nog sugen.
Gomorron, grosshandlarn, eller gokväll, vilket som
passar!

   Grosshandlarn drar till med en jättegäspning.

   —    Fy fan vad jag är ruggig! Men här luktar
ju fläsk! Jo jag tackar, jag! Ja, ni landsbor, ni har
det bra, ni vältrar er i flott, medan vi svälter i stan,
hi hi hi! Goddag gubbar, jaha, vi ska väl göra opp
våra affärer så småningom bara Kuttainen kommer
med karbiden. Jag lät säga till honom att
Vestergren skulle ha illuminerat i fönstret så att han skall
hitta in. Det måtte väl inte ha hänt honom något!
Men han är gammal och van. Han låter inte ta sig.

   Grosshandlarn är en fet rödblond karl i sportkläder,
sweater, knäbyxor och puttees.

   —     Jag börjar bli liksom lite orolig för motorbåten,
säger skepparn. För tullen har blivit för jävlig på
sista tiden. Han borde vara här nu. Det är
visserligen svart som beck, men farvattnet är klart och
härinne behöver det inte ha varit tjocka, fast
Norrhällan har tutat. För resten är fyren tyst nu, eller
hur? Jag har inte hörfen på en lång stund.

   —     Ja, den är tyst nu. Det lättar väl på därute,
säger handlarn.

   —     <sp>För</sp> vackert väder är inte bra heller, när man
är ute i såna här affärer, hi hi hi, skrattar
grosshandlarn, men va fan, bränner ni också? Jo ni var
mej ena fina långholmare! Nå blir det något? Låt
mej se! Äsch inte har vi tid att vänta tills det där
blir färdigt. Låt mej smaka! Tack, nej kapten
Vestergren, det här måste destilleras en gång till för att få
rätta styrkan — eller hur styrman? Tack för alla
tjänster i somras för resten! Styrman är väl nöjd?
Kunde tro det! Alltid ett plus i inkomsterna! Låt
oss bara hålla ihop, så skall inte styrman behöva
ångra sig! Hör nu, Pettersson, han som hittar vägen,
gå opp på kammarn och hämta ner min väska. Jag
vill minnas att jag lade ner ett par flaskor konjak.
Vidskepliga ä vi ju inte, eller hur? Nog kan vi ta
en konjak till maten?! Gott! Goddag, min bästa
fröken, husets goda ängel som vanligt! Här kommer
man och vänder upp och ner på matordning och allting,
men belöningen vinkar, belöningen vinkar i en eller
annan forrn. Köket? Naturligtvis, högtärade hennes
nåd! Naturligtvis äter vi i köket, lantligt och trevligt
och det ena med det andra, och färdigt redan, ser
jag! Jo jag tackar, jag! Då börjar vi medsamma!
Akta sig, lilla fröken, att hon inte slinker ned med i
misshugg, för jag är hungrig som en — — — ja som
själva fan! Utmärkt, Pettersson! Pettersson kilar i
trappor som de värsta våningskypare, nu tar vi en
dragnagel och skålar för gott samarbete — snålas
inte för höge faen, slå i fullt opptill, det är
Lundström & Co. som bjuder, vaffaen super ni inte,
ålänningar, va ska Sverige då med er att göra? Och
vetebröd, jo ni lever som furstar härute, och färskt
smör, här kommer jag som den förlorade sonen direkt
från svinmaten in i fadershuset med den gödda kalven,
och ål, håll i mej, den skriker högljutt på hälvan,
va? Hör nu, det här smöret måtte vara från Åland?
Kunde tro det — jag tror vi dröjer med föreningen,
för annars kommer ni under våra kommissioner och
då har vi ingen nytta av er. Tror ni verkligen att
det kan ha hänt Kuttainen nånting? Va? Äsch, inte!
Det är sjätte gången nu han gått den här vägen och
va fan, han gör 12 knop. Ni känner väl Kuttainen,
ni ålänningar?

   —    Nå, sku vi int känna Kuttainen? Nog går han
klar! Å nog är han miki fiffigare än som tullen.
Vet ni va han gjorde förra mån? Han kom nånstans
mellan Åland och     Nagu    och tullbåten börja jaga
honom och när han     int stanna, så sköt tullen tre, fyra
skott. Då styrde     han in  i ett smalt sund mellan   ett
par öar. Där var     farligt nog, en hel   del grund,   så
farleden var som ett S. Men Kuttainen visste på råd.
Han kasta 20 kilo karbid i sjön å det börja ryka
som det värsta svedjeland å tullen såg int ett dugg
å int tordes den gå in i sundet heller, för di var
rädda att gasen sku ta eld. Det hade varit döden för
dom, om det hade tagit eld. Å int ville de gå på grund
heller. Var det int fiffigt? Å efteråt stämde han tullen
för de hade int haft flaggen oppe, när de sköt. De
hade glömt hissa’n. De fick plikta miki pengar. Var
det int bra?

   —   Ha ha ha, utmärkt! Det ska Kuttainen få sej
en extra dusör för. Jaha, karbid duger till mycket.
Det skålar vi på. Jaså, ni dricker mjölk, ålänningar,
akta er för den. Man får lus i magen av den, har
ni inte märkt det och det ena med det andra? Ett
utmärkt fläsk, kärälskeliga fröken, är det av ert eget?
Ja, missförstå mig rätt, har kapten egna grisar? I
vilket fall som helst skålar vi på’t! Skål! Men nu
börjar jag verkligen bli orolig för Kuttainen. Jag fick
telefon att en tysk ligger och lastar vid Harnäs och
den har naturligtvis åtminstone en tullvaktmästare
ombord och snettemot     Harnäs har   Kuttainen haft  lite
småsaker att hämta — om nu   tullen har så goda
ögon, men det ska vi inte hoppas. Nå, ålänningar,
har ni några ryssar kvar hos er?

   —   Int en, gudilov! De blev för svåra mot slutet.
De gav sej te å skjuta kor å får ute på betena, för
de hade ont om maten förstås, å int lät de heller våra
fruntimmer vara i fred, varken gifta eller ogifta. Och
för den delen så <sp>ville</sp> de ju inte vara ifred. De
var alldeles tokiga i ryssarna. De flesta flickorna vart
ryssbrudar. Vi kallade dom          ti ryssbrudar,  men    int
skämdes de, int! Om vi sku ha supit oss fulla, int
sku flickorna släppt         in oss förr i världen, men     en
rysse, han fick vara hur full som helst, flickorna släppte
in honom ändå. Å ryssarna söp förskräckligt, en del
åtminstone. Efteråt hittade vi pannmurar i skogen, där
de hade kokt brännvin. Men nu ä de borta, nu ä de
lugnt. Å nu vill vi bli svenskar, som vi redan ä. Tala
om det här för herrarna i Stockholm, grosshandlarn!

   —     Det ska jag göra, lita på mej gubbar, firman
Lundström & Co. har försänkningar! Men det var
själva fan att Kuttainen inte kommer! Jag anar faen!
Skål i alla fall! Men knackar det inte på dörren?
Visst fan knackar det.

   Kapten Vestergren var redan ute i förstugan.

   —     Vem där? frågade han halvhögt. Intet svar, bara
försiktiga knackningar.

   —     Tag bort brännvinsapparaten och ställ in den
i skrubben vid soffhörnet. Vem där? Jag öppnar
inte om ni inte säger vem ni är! Svara bara! Nå
så för helvete, stå där och knacka tills ni ruttnar!

   — Ä — — — bä!Ä — — — bä! hördes plötsligt en
röst som knappt lät mänsklig. Vestergren öppnade
lugnad.

   —     Å fan, är det dumben. Hör du, Pettersson, det
är din dräng. Jag trodde det var ugglor i mossen.
Kom hit och tala med honom.

   Det var handlarns dövstumma dräng som kom med
ett brev från bodbiträdet till principalen. Pettersson
slet upp brevet, läste det och mörknade.

   —     Hör nu, grosshandlarn, nu är fan visst lös ändå.
Här skriver mitt biträde att han har fått telefonbud
från en besättningskarl på Eolus, Transportbolagets
bogserbåt, att tullförvaltaren varit nere hos kaptenen
och hyrt båten och nu håller dom på att elda. Sen
ska di gå norrut och försöka få tag i en finsk 
motorbåt som har gjort någe fanstyg.        Men          det tar minst
 en timme innan     di får ånga, och   minst          en timme tar
 resan hit. Alltså måste Kuttainen redan vara på väg
 och för resten snart vara här.

 Han tecknade något åt den dövstumme.

 —     Ä — bä!Ä  — — —  bä! svarade denne och
förvred sitt ansikte  till ett grin.

 —  Han säger     att han sprang genast     så   snart han

 fått brevet. Alltså bör vi ha minst halvannan timme
 på oss innan bogsen kommer. Jag skall gå ut och
 lyssna om inte Kuttainens motor hörs.

 Han gick ut på trappan men kom genast in igen.

 —  Nej, han är nästan rakt ostlig och sjön dånar
 för mycket. Men vi ska inte tappa sugen för det.
 Vi har gott om tid och efter grosshandlarn känner
 Kuttainen och litar på honom, så — — —

 —  Jaha, gubbar, man blir fatalist på såna här
 affärer — vet ni vad fatalist är? Men det gör
detsamma! Går det så går det, och går det inte så
 smäller det lika högt! Nu går vi in på den andra litern!
 Den tar vi som kask. Vill ni ha cigarrer? Dä bäst
 att ha eld i mun, när fan ä ute å går! Och riktigt
 kaffe har ni, era mångmiljonärer! Korka    opp och
 slå i! Bara inte den satans Kuttainen inte törs stanna
 och lasta av karbiden! Det vore ett aber och sen
 hade jag    väl sett både den   och honom för sista
 gången. Skål, gubbar!

 —  Vet      grosshandlarn, sade   Vestergren,   att i det
 här vädret, och så svart   som det är, kan Kuttainen
 inte ta sej ut i det smala gattet mellan Örskäret och
 Örskärsleje om han inte får lots. Han måste gå in
 hit. Jag skall lotsa honom. Jag tar min sköteka på
släp. Det går fint, för innanför Lejet är det smult
 vatten och en leksak att gå i båt. Men det kostar
 pengar, grosshandlarn. Vad säger grosshandlarn om
 tusen kronor, för exempel? — — — för resten har
 vi Kuttainen här nu — hör ni inte?

   Någon hördes verkligen springa uppför bryggan.

   —  Märkvärdigt att vi inte har hört motorn!

   Vestergren slog upp förstudörren.

   —    Häråt, Kuttainen! Spring inte omkull ibland
stenarna!

   —    Hallå, är grosshandlar Lundström där? hördes
en röst på sjungande finsk dialekt.

   —  All right, Kuttainen! Här är jag!

   —    Nå, så forr satan, skynda på fort och lossa
karbiden — di jävlarna är efter mig. Åja, vi ha väl en
timme på oss, men fnt en sekund mer, ge mej nåt
att dricka! Skicka ned två man som lämpar
cylindrarna i land — det finns karl ombord. Jag går in så
länge. Nå, där har vi ju ålänningar! Gå ner och
lossa! Jaså, det är er karbid — nå, rör då på hasorna,
Perkeleen pojat! Finns det nån som kan lotsa mej
ut ur det här satans hålet?

   Kuttainen steg in i kammaren. Det dröp av hans
oljekläder. Han såg sjövild ut — inte att leka med.
Svartmuskig och med en haka som sköt fram och
sade ifrån åt universum.

   —    Är tullbåten i närheten? frågade Lundström, i
det han slog i en jättekask åt fribytaren.

   —    Ei ole! Nej, forr satan, men han kommer. Tack,
så skall det smaka! Häll i en till! Genast! Hörde
ni int att jag frågade om någon kan lotsa mej ut?
Annars är jag fångad som i en ryssja här i hålet.

   —    Nå, vad svarar grosshandlarn? frågade
Vestergren.

   —  Ni satans ockrare!

   Lundströms ögon lyste gröna.

   —    Åja, sakta i backarna, herr grosshandlare! Jag
 vet ungefär, vad grosshandlarn har förtjänat bara
häroppe i sommar. Slå till nu och förhala inte tiden.
 Annars kan vi tröttna på gulaschaffärer här i krokarna.
 Låt nu inte snålheten bedra visheten. Tänk på att
 minuterna äro dyrbara.

   —    Va fan står ni och huttlar om, jäkla krämare?
 ropade Kuttainen. Är det frågan om pengar? Det
 har alla som gräs! Slå till bara, vad det än gäller!
 Tuon pään! Vill ni låta ta er, tollakkat, dumbommar?
 Men jag låter inte ta mej — inte så länge jag har de
 här båda!

   Och Kuttainen drog fram en grov browning ur
 ena fickan medan han drog en väldig puukko ur slidan.

   —    För sista gången, grosshandlarn, tusen kronor
 för lotsningen eller lotsa själv!

   —    Bara tusen, krämare! skrek Kuttainen. Och ändå
 vet ni vad bara er del av lasten är värd, ruokaperso!
 Perkele! Miehen täytyy rahaa! Karlen måste ha
 pengar, snåljåp!

   Med en tung suck lade Lundström sina feta fingrar
 i skepparens näve.

   —  Nå, så tag guldet, bondskeppare!

   —  Och så fram med pengarna!

   Suckande tog Lundström fram en tusenlapp.

   —    All right! Saken är klar. Styrman följer mej.
 Styrm—a—an! vrålade skepparn ut genom dörren —
 opp och ta på oljedress! För vi ska bli sjöfolk igen!

   —     Men jag vill bara säja kapten en sak först och
det är att kapten är en jävla knöl, sade Lundström.

   —     Då kan grosshandlarn och jag ta varandra i
hand som lika goda kålsupare. Men nu ska vi inte
gräla. Utan drick nu ett glas med Kuttainen, mens
jag tar på mej oljekläderna. Vi har inte lång tid på
oss. Hallå, Pettersson! Säg åt ålänningarna att dom
rullar in karbidfatena i sjöboden så att di inte sticker
i ögona från sjön. Och lås dörren och tag nyckeln
i fickan. Gå inte hem utan vänta tills styrman och
jag kommer tillbaka. Det kan väl dröja en halvtimme.

   —     Jesus, Vestergren, tänker du verkligen ge dej ut i
dä här vädret? kved hushållerskan.

   —  Tjut inte, utan gå      opp efter   var sin oljedress
åt mej   och styrman! Och     hör på nu, Kuttainen! Och
drick med honom, grosshandlarn, ge’n mer kask, han
ä ju våt som en simpa. Jo, Kuttainen, nu lotsar jag
ut i det smula vattnet till mittför gattet, för jag hör på
brottena på båda sidor, var de är precis och alltid
lyser brottena litet, om det också är kolsvart för
resten. Sen är det bara att hålla nord till ost halv
ost, om det skall vara riktigt noga, men så på håret
är det   inte. Det skall gå  fint som      fläsk. Kompassen
är väl   justerad! Nå, då     så! Men        nu går styrman
och jag in i köket och tar på oss oljekläderna, så får
Kuttainen och grosshandlarn göra opp sina affärer.
Kom, så går vi!

   Kuttainen och Lundströms affärer lägga vi oss inte
i. Men Lundström fick veta, att medan motorbåten
låg vid en liten vik snett emot tysken hade
tullvaktmästaren och den i hast tillkallade fjärdingsmannen
kommit ombord och velat se papperen. Kuttainen 
visade dem och där stod att båten var tom. De
undersökte om så var förhållandet och funno att den var
fulllastad. med alla möjliga fina saker lämpliga för
tullvaktmästare. Kuttainen hade oförmärkt givit ett tecken
åt maskinisten och rätt som det var, sattes motorn i
gång.

   —     Ska herrarna gå i land nu, för nu tänkte vi gå,
sade Kuttainen.

   —     Nehej, ni stannar här! Detta är en allvarlig
sak och måste beivras vid domstol.

   —     Jag frågar ännu en gång: Vill herrarna gå i
land godvilligt?

   Det ville de inte. De förklarade att de lade beslag
på båten i lagens namn. Kuttainen tyckte det vara
synd att låta dem följa med, ty i så fall hade han
snart måst göra sig av med dem, på vilket sätt,
berodde på deras sätt att uppträda. Därför tog han först
den ene och sen den andre med ena handen i nacken
och den andra i byxbaken, slängde dem upp på
bryggan och gick till sjöss. Då var det redan mörkt. Den
där bagatellen hade tagit lite tid och det var
därför han kom så sent till Vestergrens brygga.

   Men nu voro skepparn och styrmannen färdiga och
det var tid att ge sig i väg.

   —     Kom ihåg nu, Kuttainen! Nord till ost halv
ost! Gå så fem minuter! Sen vet ni själv att er
kurs är nordost. När ni sen hållit den kursen fem
minuter, tag då en lykta och vinka med — eller ni
kanske har ett signalskott ombord? Så mycket bättre!
Bränn då av ett, så hör vi i land att ni har klarat
er. Jaha, det är nog klokast att inte ha mer ljus ombord
än i nakterhuset. Men skulle inte skottet vilja brinna
av, så vinka då i guds namn tre gånger med lyktan,
för vi kan se er någon minut mellan Örskäret och
Flåharan. Tag nu och släpp ner den här generalkasken
—   så där — och så ger vi oss av! Du, Johanna
öppnar fönsterluckorna och tar karbidlamporna från
bordet. Släck två! Jag behöver bara en som
inseglingsfyr. Ajöss, grosshandlarn, sköt om sig och bli inte
gallsprängd!

  —   Bondskepparjävel! gnisslade Lundström.

*

  Precis en halvtimme efteråt lyste det till tre gånger
svagt som från en cigarrglöd mellan Flåharan och
Örskäret. Fem minuter senare lade Vestergren och
styrman till vid bryggan och om ytterligare fem
minuter vek bogserångaren Eolus om udden söder i
sundet, undersökande stränderna med sin ljuskastare.

  Men för sent.
</chapter>
<chapter name="Skräddar Krans">
<h2><small>SKRÄDDAR KRANS.</small></h2>

  Krans var sockenskräddare och sydde mina kläder
ända tills jag blev student och högljutt började kräva
en exteriör som motsvarade mitt utseende och min
eleganta figur. Jag sörjde över den hårda
nödvändigheten att nödgas lämna honom åt sitt öde, ty under
årens lopp hade vi blivit vänner. Han var ett original
och jag hade beundrande lyssnat till hans lögnhistorier
—   han ljög nästan lika kunnigt och oförfärat som
en skald. Han sydde för resten mycket bra, om han
också satte väl mycket av sin egen karaktär på
kläderna. Han kreerade den smoking, i vilken jag gjorde
min entré i Uppsala. Den var världens kortaste
smoking och satt som ett korvskinn på mig, men den
gjorde sig bra med laxgul långhalsduk som dolde
defekterna i min hemsydda skjorta.

  Vi voro nämligen så beskaffade på den tiden, vi
som skapade tidens svenska mod för bättre ungkarlar.

  När jag vill, kan jag få luktsensationer från Krans’
lantliga ateljé — lukten av pressat kläde och snus.
Han åt Jönköpings matsnus lika energiskt som han
arbetade, då han icke söp. Ty han hade sina perioder,
han som vi.

  I byn fanns ett garveri, ett gammaldags ett, med
mystiska prång och farliga blötkar. Där trivdes jag,
ty fabrikörns pojkar voro mina bästa vänner. Vi lekte
tillsammans och gjorde rackartyg i trakten, men
fabrikören hade humor och översåg med oss, ty han
förstod, att vi icke voro dåliga karaktärer utan ganska
hyggliga pojkar innerst inne. Jag kom dit och gästade
varje gång jag skulle ha nya kläder eller behövde
vända ett plagg. Och det var en högtid för mig att
besöka skräddaren, ty ju äldre jag blev, ju mera
förstod jag värdet av hans lögner. Jag har sedermera
på äldre dagar omsatt dem i skrift.

   Han tyckte inte illa om brännvin och hade oftast
sådant hemma, men som detta vin är en fly vara,
kunde det hända att det tog slut. Då gick han vanligen
till garverifabrikörn och lånade, ty denne hade alltid
nubben hemma för att bjuda bönder, som kommo med
hudar. Men Krans lämnade ogärna igen lånat
brännvin och han kanske hade rätt i denna försumlighet,
ty brännvin var billigt på den tiden. Fabrikörn
hämtade sitt från Broarps bränneri i 40-literskaggar à 75
öre litern. Krans köpte sitt i Eksjö.

   När Krans hållit på några år och lånat brännvin
av fabrikörn utan att lämna det tillbaka, slog honom
samvetet en dag och han beslutade sig för att gå hem
till sin välgörare med en liter, en av de många. Men
han var full av fan och hade slagit hälften vatten i
flaskan, ty han resonerade som så: Fabrikörn slår
naturligtvis tillbaka litern i kaggen och då känns det
inte så mycket bland de andra litrarna.

   Men han hade misstagit sig. Fabrikörn blev så
glatt överraskad av skräddarens samvetsömhet och
nyförvärvade ärlighet, att han frågade:  — Vill Krans
ha en sup?

   Vartill Krans svarade ja.

   Och fabrikörn tog fram två glas ur skåpet och
slog i en åt sig och en åt Krans ur Krans’ liter.

   Fabrikörn kände ögonblickligen att Krans fuskat
med brännvinet. Krans tog också sin sup och såg
enkel och överraskad ut.

   —  Det är svagt det här, sade fabrikörn.

   —     Mellertid, sade Krans (ty han började alla
anföranden med »mellertid»), ja, dä känns svagt, men
Eksjöbrännvinet ä nog sämre än Broarpsbrännvinet!

   Krans gick hem något slokörad.

   Men det dröjde inte länge, innan han kom
tillbaka för att få låna en liter, ty han blev plötsligt
strandsatt.

   —     Nej, Krans, sade fabrikörn, jag har kommit
överens med mig själv att aldrig låna bort brännvin. Det
hände mig för en tid sedan, att jag lånade bort
en liter och den som lånat den lämnade igen den
utspädd med hälften vatten.

   —  Mellertid, sade Krans, dä va en simpel person!

*

   —     Mellertid, på tal om jakt, sade Krans en dag,
så går Albert och knallar och skjuter, men va
skicklihet i skjutning belangar å angår så ä han allt
bakom. Nej, mellertid, en karl som kunde skjuta, dä var
gamla kapten Hultin, den, han kunne, han! Han å
gamla gubben Nordenskjöld, dä va ena jävlar å skjuta!
Ja va pojke då, å vi lå nåra stöcken i en
skogsbacke å singlade slant, krona å klave. Vi hörde
förståss att nåra jägare va ute för di knalla å sköt
strax breve, men rässom dä va, så när vi kastade
opp femöringarna i luften så kom di allri ner. Å vi
töckte dä va faen förståss. Å vi förlora en hel
skrälldus mä femöringar på dä viset å undra på faen. Men
så kom kapten Hultin fram å sa: — I undrar väl
på, pojkar, att pengarna inte kommer ner igen, när
I kastar opp dom, men dä ska I inte va förvånade
över, för dä ä jag som har skutet bort dom. För spel
å dobbel ä I för unga för syssla mä. Låt va å spela
förrän I bler så gamla så I kan förtjäna era pengar
själv!

   Mellertid, dä va som en lärdom, Albert, för mek!
Å senna dess har ja aldri kastat krona å klave. Dä
förståss — femkort har ja ju spelat å majás, men dä
räknas väl inte. Mellertid, dä va en jävel å skjuta
mä kula, kapten Hultin!
</chapter>
<chapter name="Kaffeved">            <h2><small>KAFFEVED.</small></h2>

  Ekved är ett utomordentligt bränsle, även om den
är huggen av gamla vrakstumpar. Med stor möda hade
Transportbolaget sprängt bort resterna av briggen
<sp>Alligator</sp> som i åratal legat och hindrat seglationen
i Kvarnviksrännan och de förmögnare av Haröborna
ilade att tillhandla sig de bästa bitarna med
kvarsittande kopparbult och andra dyrbarheter. Men det
mesta köpte handlare Gustafsson på spekulation, högg
och sålde till det icke omänskliga priset av 10 kronor
famnen sedan han tagit bort kopparbulten. Det var
just inga lämpliga bitar för kakelugnar och järnspislar,
utan måste huggas om med svett och möda, men
julved blev det som både värmde och lyste, när den
torkat efter sommarens sol och vindar. Av sådan
julved befann sig en dag tullvaktmästare Vendelin ägare
till 10 goda famnar, som lågo skönt uppstaplade på
hans lagårdsbacke.

  Men nu är det så att avunden och girigheten sällan
tillåta människorna vara i okvald besittning av
ärligt förvärvad egendom. Vendelin märkte snart att
hans vedstaplar förminskades i volym och han
började fundera över något sätt att hindra att hans goda
julved till slut skulle alldeles gå upp i rök i
främmande spislar. Visserligen vaktade han några nätter

och till och med hyrde vakt, fast det kostade både
pengar och kaskar. Men djävulen som tillstädjer det
onda var lika vaksam som väktarna och de nätterna
stals inte så mycket som en spingsticka ur den
prydliga vedlängan — om det nu var väktarna själva som
voro de brottsliga eller någon som var i maskopi
med dem. Ett var dock säkert: när ingen vakat voro
regelbundet några fång ved försvunna.

  Då fattade Vendelin ett manligt beslut: han tog
saken i egna rödhåriga och kunniga händer.
Höstmörkret låg som en svart baggfäll över ängden,
vedstaplarna blevo lägre och lägre och något måste göras.
Vendelin reste till Östhammar och köpte krut i sådan
myckenhet som om det gällt att spränga bort själva
Högklabben, men ingen tänkte på det, ty man var
mitt uppe i höstjakten.

  Och om kvällarna borrade Vendelin ett hundratals
stöddiga vedträn med en ordentlig timmermansnaver,
fyllde i några mått i varje hål och pluggade igen
den så väl, att inte fan själv skulle ha upptäckt
spåren. Men det var ett hårt arbete, ty ek är ingen
skräpved. Den är fast som ben och seg som gamla
käringar.

  Och en lördagskväll placerade han de borrade
vedträden efter klok överläggning och med listig
beräkning litet varstans på staplarna. Och sedan gick han
till vila såsom en den där gjort ett gott dagsarbete.
Mörkret vilade över Harön. Endast från Kari Lottas
stuga hördes det vanliga stojet. Ty där levde man
i synd och elände och det var ingenting att göra
åt, ty ungdomen skall ha sitt. Det är sant som gamla
testamentet.

   Men på söndagsmorgonen  vid sjutiden, just  då
kaffehurrorna sattes på elden  och litet var beredde
sig till att värdigt begå Herrens sabbat, skakades Harö
by av två märkliga detonationer. Minor voro vi vana vid
och de väckte ingen vidare uppmärksamhet, men detta
tycktes komma uppifrån land och hade ett helt annat
ljud än både de ryska och tyska minorna. Jag fick
byxor och tofflor på mig och gick ut på bygatan. Där
mötte jag skeppar Söderbom, även han med hängslena
dinglande på baksidan, och gamle Karlsson, som
val-kade sin första morgonmullbänk med ett högst
betänksamt utseende. Han var yrvaken och hade bara
de röda kalsongerna, isländarn och trätofflorna på.

   —    Vad innerst in i glöröa var detta för en smäll?
Den var värre till och med än kapten Höglunds
morgondrunt förr i världen, när han gick utför trappan
om morgonen och kisade på vädret.

   Vi gingo bygatan framåt och dryftade den sällsamma
händelsen, då vi mötte tullvaktmästare Vendelin vid
halta Gustavs potatisland.

   —  Följ med nu, gubbar, sade  Vendelin, och  var
vittnen, för jag anar faen!

   Naturligtvis följde vi honom. Han förde oss över
bergknallarna till kolportören Johanssons stuga. Den
såg redan på avstånd konstig ut, ty den hade inga
fönster och dess skorsten lutade som tornet i Pisa.

   —    Här går vi in, sade Vendelin, för här har
bestämt skett en olycka!

   Och vi beträdde gudsmannens boning. Där såg inte
bra ut. I sängen satt Johansson med ena örat nästan
borta och försökte stämma blodet med en disktrasa.
Och på en stol satt madammen svart i ansiktet som
en morian och höll en trasig kaffekokare i darrande
händer. Spiselkransen var nedfallen och kol och aska
täckte golvet.

   —    Vad i Herrans namn är det här? sporde jag
med fasan målad i mitt uttrycksfulla ansikte.

   —    Dä ä den yttersta dagen, bestämt ä de dä!
snyftade käringen.

   —    Nä, det är så faen heller, sade Vendelin. Utan
det är den där enörade tjyvstryken som har stulet
min ekved hela hösten, och hade faen haft tur i dag,
så hade han fått sej en fet stek, om inte två. Den
här gången skall jag låta nåd gå för rätt, men
försöker du tolka ordet en gång till för hederliga
Harö-bor, så ska jag hugga av dig det andra örat också lika
fint som dom högg av örat på översteprästens dräng
—   den kommer du välan ihåg, din ärans fähunn!
Har du läst om de falska profeter, som komma till
oss i fårakläder? Synd var det på det goda krutet,
för det hade räckt till många rävar — men för rexten
ska faen stå och byta ord med en sån där mickel. Ajöss
mä dej, Johansson, du talar väl klockan 10 i kapellet
som vanligt? Vi ska vara där mangrant, hela byn,
det lovar jag!

   Vi lämnade Johanssons stuga.

   Gamle Karlsson lade in en ny mullbänk och sade:

   —    Ja, tockna här smällar kan passa i krigstider
och tocket! Men förr i världen behövdes dom inte.
Jag kommer ihåg gamla mästerlotsen Västerman —
ja, han var årsbarn med båtsman Fånglina och
dössbarn med för rexten, för de dog samma år, och han
kunde både ett och annat, som ingen annan kunde.
Han kunde ta reda på tjyvar och sätta ryggskott på
dom och diarré och vad fanstyg som helst. Han hade
en svart bok med vita bokstäver i och den läste han
i när så skulle va, och sen fick dom skylla sig själva.
Jo, mästerlotsen Västerman hade också ved, fem
famnar, fast det inte var ekved, och den tullade de om
nätterna. Men Västerman var inte bet, han. En dag
på kyrkbacken efter predikan steg han opp på stora
stenen vid handlarns knut och höll ett tal som den
värste prädikant och sa att om han inte fick tillbaka
veden som de stulit så var han i maskopi med
Fånglina och skulle sätta ont i ögona på dom. I sju dagar
och sju nätter skulle de inte kunna se ett kofén
och en del som hade stulet värst skulle bli blinda.
Och jädrar i mej hade han inte 8 famnar ved på
backen dagen efter i stället för de fem som stod
där förut. Så nog känner en Haröborna, alltid!
</chapter>
<chapter name="En påsknatt">
        <h2><small>EN PÅSKNATT.</small></h2>

   Jag satt och gnuggade mina abnormt utvecklade
geniknölar så att sågspånet yrde och krollsplinten
började orma sig ut genom öronen, ty jag hade intet
att skriva om och måste skriva ändå. Diktaröde! För
väl hundrade gången hade jag påbörjat en historia i
Edgar Allan Poes stil om min negerskalle från New
Guinea, som hänger över min dörr och ropar till
mig på ett underbart språk ibland under ensamma
nätter. Men då jag vänder mig om är dess mun
sluten och den stirrar förbi mig med sina ögon av
vita musslor. Den historien skall en gång bli skriven,
men den blir lång och tar många ensamma och av
mystiska skuggor böljande nätter. Men min fantasi
hade lämnat mig för att pröva sina vingar på egen
hand och jag satt där ensam och övergiven.

   Plötsligt ringde en kamrat i telefon att jag måste
komma till hans bostad. En viktig fråga höll just på att
dryftas. Befriad slängde jag pennan och sade till om
en bil. Den kom. Ute var snöglopp och det luktade
vårvinter ur luften. Jag reste, kom till min väns hus
och höll just på att betala, då chauffören sade:

   —  Det var längesedan jag träffade redaktörn.

   —  Jaså, hur så?

   —     Jo, det var minst 20 år sen — uppe på Strix’
redaktion.


   —  Så, av vad anledning där?

   —    Jo, redaktörn hade gjort en liten lustresa med
min droska. Kommer inte redaktörn ihåg? Just en
påskafton! Sent på natten!

   Åhå! Jo, nu kom jag ihåg!

   —    Jaha, nu har chauffören räddat mig och skall
få drickspengar så chauffören bleknar.

   Och jag lade i hans näve ett par sedlar, som
kommo hans ansikte att skina som en rödbrusig och
väderbiten sol på retur.

   —    Ja, chauffören fick för litet dricks förra gången,
men nu är det felet reparerat.

   —  Jaa då — — —

   Men jag dök in i portgången undan hans
tacksägelser.

*

   Ödet lät min vän ringa på till mig i rätta ögonblicket
och arrangerade så att just den chauffören kom att
köra för mig. Eljest hade den här historien blivit
oskriven och en plikt ouppfylld. På liknande sätt har
jag alltid blivit hjälpt. Jag har alltid trott på
händelsernas sammanhang, varför fallet icke var en
överraskning. Men hör på nu.

   Det var i den s. k. gamla goda tiden, d. v. s. i
ungdomens vår. Livet lekte för mig kanske mer än
för de flesta. Fanns ett litet hus i min väg, hoppade
jag över det.

   Det var fest i gamla Du Nords festvåning och det
var just påskafton. Anledningen kommer jag inte ihåg.
Möjligen den att Pelle Staaff påskdagen skulle
företaga sin vanliga årsresa till sitt älskade Paris, där
Spada väntade honom. I varje fall hade Pelle ordnat
festen och gjort upp både menyn och vinerna. De
kvarlevande av deltagarna komma nog ihåg tillfället.
Bland de nu döda voro alltså Pelle själv, Gustaf af
Geijerstam, Vult von Steijern, Oskar Bæckström,
skådespelarna August Lindberg och Hansson, han som
drunknade.

   Där gick hett till under sköldarna som alltid under
Pelles presidentskap. Hans favoritvin <sp>Musigny</sp>
flödade. För att inte tala om Pommeryn och det gamla
oljiga portvinet.

   Tänk den som kunde komma över ett glas sådant
nu och till det priset! Vi förstodo icke dåförtiden,
i vilket Schlaraffenland vi levde som härskare. Vi
bara njöto.

   På smörgåsbordet stod den stora silverbehållaren,
en jättepjäs, med små sköldar, på vilka stod
ingraverat: Renat, kummin, pomerans, Falu, aquavit. Det
var bara att skruva på vederbörande kran och det
äskade strömmade iskylt ned i det slipade och
immande glaset. Inte söp man mera då än nu!
Tvärtom, ty man hade sin frihet. Nu super man som på
randen av en vulkan. Då var man glad och god.
Vad är man nu?

   Jag vill knappt påminna om smörgåsbordet, ty mina
ögon tåras vid minnet av dess hundra assietter. Den
borgerligt gemytliga trängseln omkring detta
underbara Aladdinsbord var ingen trängsel som vid
stormningen av ett fort. Man åt och pratade med munnen
full och skålade och skrattade och kände sig solidarisk.

   Men jag förirrar mig i minnenas lockande värld
och kommer som vanligt från ämnet.

   Kaffet och avecen hade inmundigats, de gigantiska
grogglasen stodo fyllda med soda och icke
obetydligt Uam War, skämtet lekte och skrattet skallade,
framkallade till största delen av den då icke ovanliga
drycken PUNSCH, varom den yngsta generationen
inte har ens den blekaste aning. För att i någon
mån markera påskhögtiden drucko August Lindberg
och jag äggtoddy, en härlig dryck, rätt tillagad.

   Vid den tiden hade <sp>poker</sp>, det amerikanska och
verkligt intressanta — ur psykologisk synpunkt —
spelet hunnit få fast fot i Sverige och ställt vira,
whist och priffe fullständigt i skuggan. En hel del
av kamraterna började alltså spela poker. Det hade
blivit sent. August Lindberg, Hansson och jag, som
icke spelade, beslöto att bryta laget, hämta litet frisk
luft och så småningom förfoga oss till våra
respektive hem. Vi togo avsked och lämnade »kortoxarna»
åt deras öden. Vi släpptes ut bakvägen åt
Wahrendorfsgatan till.

   Därutanför köksingången stod en droska utan kusk,
men med häst. Vi stannade, tilltalade hästen och
tycktes vinna hans bevågenhet, ty han gned sin nos
mot våra rockärmar och försökte meddela sig med
oss så gott han kunde. Jag kom att tänka på att
han möjligen var hungrig, varför jag ringde på igen
och blev insläppt — naturligtvis. Jag bad en
vaktmästare att få ett par kakor bröd, vilket jag fick, ty
bröd kostade intet på den tiden, gick ut igen och
började mata hästen. Han hade ingenting emot mitt
handlingssätt och inom några minuter voro kakorna
på sin plats.

   Plötsligt upptäckte jag att han saknade den 
obligatoriska remmen om frambenen, utan vilken ingen
häst fick lämnas ensam på gatan.

   En lycklig tanke flög igenom min hjärna.

   —    Vill ni åka hem, prissar? Vi tar den här hästen
som tydligen övergivits av sin kusk. Den fan är
beställd hit och nu sitter han naturligtvis inne hos
pigescherna i köket och får mat och sprit medan han
väntar att beställaren skall bli ledig.

   Kamraterna tvekade.

   —    Men, fortsatte jag på mitt övertygande sätt, det
är ju helt enkelt vår skyldighet att ta hand om kraken.
Kusken har lämnat honom utan tillsyn, eller också
har han gått hit ensam från någon annan stadsdel.
Remmen har han inte om benen och den <sp>skall</sp> han
ha, om inte fan rider märket. Alltså blir vårt straff
intet eller så obetydligt att det inte spelar någon roll.
Allons donc!

   Så småningom medgåvo de att jag hade
fullkomligt rätt. Vi beslöto alltså begagna oss av tillfället
och resa hem i egen vagn. Men Hansson ville rida.
Det var helt enkelt omöjligt att få den idén ur hans
huvud. Han svingade sig således upp på hästryggen i
päls, storm och galoscher, August Lindberg satte sig
i droskan och jag klev upp på kuskbocken.

   —  Kör! sade August.

   Hästen syntes vilja ruska av sig sin ovana börda,
men inom kort fann han av mitt energiska grepp i
tömmarna att han måste tjäna av de nyss undfångna
brödkakorna och satte sig i rörelse. Vi kommo ut på
Kungsträdgårdsgatan och veko av norrut.

   Ingen polis syntes till. Klockan var väl omkring 3.
Vi fortsatte, men jag märkte snart att jag icke dugde
till kusk. Det var omöjligt att hålla kurs och
dessutom skymde Hansson sikten, något som en sjöman
inte tycker om och jag hade nyss börjat mina
skärgårdsseglingar. Hansson ville dessutom att vi skulle
ta någon husarvisa unisont, vilket jag ansåg
olämpligt, vari jag livligt understöddes av August Lindberg,
som ju var den äldste och förståndigaste i sällskapet.
Slutligen klev Hansson under trycket av <sp>force 
majeure</sp> ned, hoppade upp på kuskbocken och trängde
undan mig, ty han påstod att en skådespelare måste
kunna allt, således också sköta en häst. Jag satte
mig inne i droskan hos Lindberg och det bar i väg,
just som en poliskask lyste till i mynningen av
Norrlandsgatan.

   Hansson visade sig vara en mästare i konsten att
tämja en fåle. Han körde oklanderligt. Vi passerade
poliskonstapeln, Hansson skyldrade artigt med piskan,
konstapeln gjorde förbindligt honnör, tittade ett
ögonblick på den elegante körsvennen och återtog sin
passvandring.

   Vi skjutsade hem Lindberg, som bodde på norr,
överläde ett slag, och kommo överens om att Hansson
skulle fara hem till mig, som då bodde vid
Fjällgatan på söder. Sagt och gjort! Ingen polis förvånade
sig över ekipaget, men mötande kuskar stirrade och
följde vår framfart med långa blickar. Utanför min
port, Fjällgatan 12 B, stannade vi, gingo upp till
mig och togo en nattgrogg, varpå vi beväpnade oss
med en hink vatten, ett par kakor bröd och en
gammal svångrem, gingo ned, vattnade och matade hästen,
placerade oss på våra respektive platser och körde
till Kapellgränd, i vars innervinkel vi lämnade vår 
Rosinante, sedan vi ordentligt bundit svångremmen om
hans framben. Ty som gentlemän och hästkarlar kunde
vi ju icke lämna djuret åt sitt öde så oförsvarligt
slarvigt som kusken gjort.

   Och så gingo vi var och en till sitt.

   14 dagar efter ovan beskrivna händelser satt jag
på min redaktion vid Mästersamuelsgatan och sökte
vid skrivbordet räta till Svenska Folkets psyke, då
det anmäldes att två karlar ville tala med mig. Jag
beviljade dem inträde. Det var en droskkusk och en
halvherre med ytterst obehagligt utseende, pussig,
rödnäst och orakad. De stannade innanför dörren. Den
rödnäste tittade sig omkring på mahognyn och de
engelska skinnstolarna samt tycktes värdera den
verkligen solida elegansen i rummet. Så log han ett dumt
och illasimlat hånlöje och sade:

   —     Dä var te å vara ute på en liten lustresa
häromdan, hä?

   —     Vad menar ni med det? Stå inte och prata,
utan sjung ut genast! Jag har inte tid med prat.
Ser ni inte att jag arbetar?

   Jag kom vid Gud inte ihåg händelsen med hästen.

   —     Jaså, talar herrn i den tonen, så kan ja tala
om att faen ska ta herrn som stjäl hästar på nätterna.
Gå å ta en droska som ä beställd å köra i väg
långt faen i våld! Sånt kan gå i Amerika, men ta
mej faen dä går i Sverige, dä ska ja bli karl för!

   Nu kom jag ihåg det lilla äventyret.

   — Jaså, ni menar den där bagatellen? Nå, jag
kan förstå att ni vill ha någon ersättning. Och det
skall ni naturligtvis få. Men samtidigt måste jag säga,
att man lämnar inte en häst utan tillsyn på det där
viset, när den inte har någon rem om frambenen!
Hästen kunde ju ha gått sin väg själv. Han kunde
ha blivit skrämd och skenat.

   —     Å dä va en jävel å ljuga! skrek den rödrtäste.
Rem hade han — hade han inte, Jansson?

   —     Visst hade han rem, patron! Dä kan ja gå
ed på.

   —     Men vi äro tre, som kunna intyga att han inte
hade rem. Annars skulle vi naturligtvis inte ha tagit
honom. Och dessutom fick han mat två gånger på
natten och vatten, så han har aldrig mått så bra som
den tiden jag hade hand om honom. Och var fanns
kusken medan droskan stod utanför Du Nord? Jo,
inne hos pigorna och mådde bra medan hästen stod
och svalt och törstade! Det är just fina hästskötare!
Fy tusan! Egentligen borde ni anmälas för
djurplågeri.

   —     Åja, ta lagom ton, deriktörn, sade den rödnäste.
För dä här ä allvar. Vi har just varit oppe hos
detektiven, som tog reda på hästen å han sa: — Vill
patron att vi ska göra mål åv’et, så blir dä en dyr
historia för deriktör Engström, sa han. Men dä allti
trevligast å göra opp en sak i godo, sa han, å nu
beror dä på patrons godhet, om patron inte gör sak
åv'et, å inte vill en sån kar som Engström komma i
polisen å tidningarna, sa han, för häststöld, sa han,
utan han betalar nog hellre än dä blir sak åv’et,
sa han.

   —  Nå, hur mycket vill ni ha, då?

   Den rödnäste värderade ännu en gång
redaktionsrummets elegans, betraktade mitt eget oklanderliga
yttre och sade:


  —   500 kronor.

  Jag häpnade över grovheten i detta
utpressningsförsök. Historien om vår nattliga lustfärd var redan
bekant i staden, ett par tidningar hade skämtsamt
omnämnt den — och nu kom den här lymmeln med en
dum lögnhistoria om detektiver och stora böter. Jag
sade: — Nå, vad säger kusken själv om den här
saken?

  —   Jag säger väl som patron — — —

  —     Nu talar kusken mot bättre vetande och ni ser
ändå ut som en hygglig karl. Men ni är väl tvungen
att säga som han, kan jag tro. Här har kusken ett par
kronor för obehaget. Hade den så kallade patron
här begärt en femtilapp eller så (sade jag för att
äckla honom) skulle han ha fått den, men nu kommer
han och försöker slå i en gammal tidningsman en
dum lögn. Därför får han inte ett dugg!

  —     Men någe ska jag väl ha — 50 kronor ska ja
ha, annars gör jag sak av’et, för lag å rätt finns i
Sverige, dä ska ja bli karl för! sade patronen.

  Jag öppnade dörren till kontoret och sade till
personalen:

  —     Titta nu noga på den här rödnäste drummeln.
Om han skulle visa sig i tamburen en gång till, så
kasta ut honom! Se noga på honom, innan jag fockar
ut honom!

  Och därmed tog jag honom i kragen och
överrockens bakdel och förpassade ut honom. Det sista
jag hörde honom skrika nere i trappan var: — Jävla
hästtjyv, dä här ska kosta dej pengar bå för stöld
å övervåld mot person, dä ska ja bli karl för!

  Men i tamburen tog kusken mig i hand och sade:


 —     Jag skulle välan tacka så mycke för pengarna.
 Tack så mycke å ajöss!

 — Nå, ni fick väl tag i hästen strax på morgon?

 — Vi fick tag i honom på natten. Polisen visste ju
 vem som ägde drosknumret.

 —     Ja, adjö då, och glöm inte att lägga remmen
 om hästbenen nästa gång ni går till flickorna på
 Du Nord!

 —     Nehej, dä här var liksom en läxa! Ajöss,
direktörn!
</chapter>
<chapter name="Vrorskålar">         <h2><small> BRORSKÅLAR.</small></h2>

  Vi svenskar äro specialister på sådana och vi
påstå själva i nyktrare stunder att vi gå till överdrift
i deras drickande. Jag säger med avsikt drickande,
ty det behöves något att skölja ned <sp>herrn</sp> med,
och med herrn menar jag den hycklade svaghet vi
alla visa mot människor, om vilka vi inte veta ett
dugg. Vi äro löjliga med detta t. ex. i järnvägskupéer.

  Vi förskansa oss bakom ett ogenomträngligt
pansar av otillgänglighet och söka inbilla våra obekanta
medresande att just <sp>jag</sp> är den ende gentlemannen
i kupén. Tänk efter, ädle läsare, vilken likgiltighet,
vilket (rent av) förakt du utstrålar mot de stackars
medmänniskor, vilka ett oblitt öde sammanfört med
dig på en resa som kanske är lika nödvändig för dig
som för dem.

  Men jag har aldrig varit sådan. Nej, o nej!

  Jag medger att jag något överdrivit
brorskålsdrickandet i min ungdom. Men nu på äldre dar håller
jag styvt på det medvetet. Och jag föreslår stundom
brorskål mellan människor, som egentligen borde ha
varit skolkamrater och alltså bröder för livet. Det
ligger något i detta. Hur mycket lättare blir icke
samarbetet mellan goda människor därigenom — och hur
mycket lättare blir det inte att berätta för en man
som man är bror med, att han är en åsna och en
lumpen karaktär, om man kan säga: Du är en åsna!
i stället för: Ni är en åsna!

   Så enkelt är det.

   Och i dessa tider behövs det visserligen att så
många människor som möjligt äro bröder.
Nationernas förbund tror jag inte på, men på hyggliga
människors brödraskap. Det existerar för resten alltid,
sedan tidernas början, då ett par vildar kom överens
om att stjäla samma kvinna från en annan stam och
med förenade knölpåkar slogo ihjäl ägaren till den
älskade. Eller ägarna.

   Så enkelt var det då. Fast man inte behövde lägga
bort titlarna, ty titlarna funnos icke i tidernas början.
Men titelbortläggandet är en rituell relikt från den
tid, då alla voro fiender, ungefär som vårt handslag
eller grönländarnas näsgnidning. Man ville visa att
man icke dolde några vapen och samtidigt oskadliggöra
det eventuellt dåliga inflytandet av den andras trolleri.

   Nu förirrar jag mig tydligen i alltför vetenskapliga
funderingar. Jag återgår alltså till det som jag menade
från början. Fast jag egentligen borde utveckla, hur
brorskapet i dess form av titelbortläggning är en
försvarsåtgärd och inte längre har något att göra med
vår ganska lättsinniga och för den folkskolebildade
obegripliga syn på saken.

   Jag var för en tid sedan på en stor bolagsfest.
Mot slutet av densamma kom en stor bolagsdirektör
och ville lägga bort titlarna med mig. Han var ungefär
20 år yngre än jag, men hans hår var mera soignerat
än mitt och hans frack var om möjligt fraichare. Jag
lade naturligtvis på vårt svenska maner ögonblickligen

bort titlarna med honom, högg honom i kragen och
 frågade om han verkligen satt sig in i en brorskåls
 betydelse. — Kan du låna mig 225,000 kronor — bara
 på några dar?

   Hans hy förvandlades. Jag sade: — Jag har en
 bror, till och med två bröder, och om de hade de
 pengarna, skulle de utan betänkande låna mig dem.
 Men du, min nya bror, som har alla dessa pengar,
 vägrar i vändningen, fast du blivit bror med mig!
 Detta är hemskt! Är jag omgiven av dårar?   Jag
 var övertygad om att du med din brorskål ville sätta
 mig på grön kvist. Nej, nu skall du inte smita!
Varför har du egentligen lagt bort titlarna med mej?
 Du har väl för Jesu namn någon anledning?

   —  Menar du verkligen allvar?

   —  Jag menar ett rött och blodigt allvar. Vill du
 inte <sp>låna</sp> mig dessa 225,000, kan du ju få köpa ett
 par teckningar för samma betalning — — —

   —  Är du förbannad?

   —  Det just är jag!

   Bolagsdirektören stirrade på mig och förstod inte
 att jag skämtade. Han drack med mig nervöst  och
 sökte blanda sig bort i folkvimlet. Men jag var efter
 som en igel. Jag satt på hans rygg som ett frimärke.
 Och efter en kort andlig brottning med mig
avlägsnade han sig.

   Med detta vill jag säga, att man bör vara
förståndig i fråga om bortläggande av titlarna, särskilt
 om man inte har någon annan än <sp>direktör</sp>. Jag
 har själv en gång varit med om en mycket uppfostrande
 historia i den vägen i Uppsala. I Östgöta nation. Och
 jag tackar härmed min gamle kamrat Jonas, som gav
 mig direktivet. Jag träffade på min första
landskapsfest en man som jag tyckte om. Jag var 20 år,
 han var 21 eller kanske 22, jag var impulsiv, vi voro
 glada, jag var full av vänskap och punsch, vi pratade
 med varandra, han kallade mig kandidat, vi blevo
 vänner vid punschbordet och jag föreslog uppfylld
 av glädje att vi skulle lägga bort titlarna.

   Men det skulle jag aldrig ha gjort!

   Han svarade: — Jag vill bara säga kandidaten,
att sådant duger inte i Uppsala. Men om kandidaten
uppträder juste och visar sig vara bra kamrat under
hela tiden till nästa landskapsfest, så skall jag med
nöje lägga bort titlarna med kandidaten!

   Jag förstod och var juste. Jag lade i varje fall
inte bort titlarna med någon äldre kamrat och jag
hade alltså nytta av denna uppfostran. Tack, gamle
vithårige Jonas! Du kommer nog ihåg!

   Jag tror fortfarande att vi komma längst med att
lägga bort titlarna med varandra. Det är enda sättet
att avskaffa kriget eller åtminstone att ordna en
tillfällig fred. Den som tror på en evig fred är dum,
ty så länge två människor kunna bli osams, är kriget
en möjlighet.

   Jag skulle vilja titta herr Wilson i ögonen just nu
och ta en grogg med honom. Jag skulle tala med
honom om hans långa haka och hans pressade byxor.
Jag har sett många porträtt av honom och tror att
jag förstår hans psyke. Han har redan visat att han
inte begriper Europa. Han kan göra gott, om han
vill, men jag undrar om han vill. Han måste stå i
ett fönster vid Wall Street i New York och göra
tecken och under med fingrarna och foga sig efter
trusternas vilja.

   Var ha vi den gode och förnäme mannen, som
genom sin godhet och förnämhet blir den andlige
Napoleon, som vi längta efter just nu? Var ha vi
den enkla människa, som kan glömma sig själv och
bara tänka på och arbeta för mänsklighetens hälsa
och lycka?

   Den karlen finns inte! Och ändå tycker man att
ett dussin verkligt fina människor skulle kunna reda
upp allt som nu synes vara omöjligt att reda upp.
Ett par filosofer, ett par ekonomer, ett par
vetenskapsmän, ett par bönder, ett par konstnärer, ett par skalder.
</chapter>
<chapter name="Botanik">
             <h2><small>BOTANIK.</small></h2>

   Jag har alltid varit livad för blommor, men jag
vill ha dem på en äng. Ända sen jag var liten pojke
har jag tyckt det vara mord att sätta dem i glas och
glömma dem och kasta dem på sopbacken. Det kan
inte hända mig nu, att jag plockar en blomma.

   Jag kom i skolan, i fjärde klassen och måste samla
växter och pressa dem. Jag reagerade med hela min
själ mot att lära mig deras namn. Jag kom i femte
och måste kunna mera och blev listig och förslagen.
Jag bytte till mig växter för teckningar som jag
gjorde, mot böcker, mot ett salongsgevär. Jag kom på
gymnasium och förföll alltmer i okunnighet — bland
annat i botanik. Man tog studentexamen i det ämnet
i sextvå den tiden och jag var predestinerad till
underbetyg. Det betydde mycket för mig, ty jag visste,
att jag skulle få C i matematik. Jag kunde vakna
mittpå natten i min enkla lya badande i kallsvett efter
en hemsk dröm om kuggning med därpå följande
social diskvalifikation — — —

   Värner Rydén ska inte tro att en gymnasists väg
är beströdd uteslutande med rosor.

   Jag hade en kamrat, en bondpojke från min
hemsocken. Vi bodde tillsammans. Han var stor och stark,
till och med atletisk och hade gått igenom Eksjö
lägre allmänna läroverk, där pojkarna på den tiden
levde djäkneliv ungefär på det sättet som Samuel
Ödman berättar i sina minnen. Min far har varit med
om det och hans berättelser om livet där bara
komplettera Ödman. Jag hade sett det vid mina besök
hos bekanta skolpojkar i stan. Om det livet kan ingen
Stockholmsgymnasist göra sig en föreställning. Jag
vill se den klass av skolpojkar här i Stockholm, som
ger sig ut för att bestraffa övergrepp av
fabriksarbetare. Men här var det fråga om krig på liv och
död, krig mellan bagare och smeder och kopparslagare
och slaktare å ena sidan och skolpojkar i fjärde och
femte å den andra. Alla eller de flesta på båda sidor voro
bondpojkar men här stod striden mellan humanismen
och barbariet. En vansinnig strid för resten, men på
den tiden segrade humanisterna genom sin av Caesar
lärda högre krigskonst — eller kanske det var
Cornelius Nepos.

   Nåväl — min kamrat gick en klass över mig i
Norrköping. Jag gick i femte och han i sjätte nedre.

   Jag måste skriva alla hans svenska krior åt honom.
Gjorde jag inte det, blev det stryk. Jag vägrade ibland
och tog stryk, men jag gjorde det inte många gånger,
ty hans nävar voro förfärliga och hans livsåskådning
var en grottmänniskas. I hans sällskap kunde jag gå
lugn och satte värde på detta lugn, ty mitt liv var
fullt av faror. Det var på den tiden krig mellan
pojkarna i elementarskolan och arbetarna i
bomullsfabrikerna och alla fabriker för övrigt. Unga arbetare
attacherade med sig folkskolornas högsta klasser och
det utkämpades slag — jag försäkrar att det gällde
livet. I dessa slagsmål övervakade min småländske
och atletiske kamrat mig såtillvida att jag kom hem
med livet om kvällarna, om ock något kantstött. Ty
han behövde min hjälp för svenska krior och latinska
uppsatser.

   Men jag tycks komma ifrån begreppet <sp>botanik</sp>
allt mer och mer. Min kamrat ägde ett herbarium
som han fått av en släkting, en underbar samling
växter, som tydligen ledde sitt ursprung från början
av 1800-talet, ty de latinska namnen, förnämt och
sirligt skrivna på lappar som med gummi sutto fästade
på stjälkarna, påminde som stil om Tegnérs handstil.
Men det egendomligaste med herbariet var att det
innehöll uteslutande dyrbarheter. Vanliga bondväxter
funnos där inte alls. Herbariet hade på varje lapp
namnet <sp>Montelin</sp>. Nu förstår jag att det kommit
från Lund.

   Till denna ännu nog så förvirrat framställda historia
hör att jag hade två kamrater som voro verkliga
Norrköpingsbor — alltså storstadspojkar — och
således följdriktigt ansågo mig som kom från landet
(och därtill Småland) vara en typ som framför allt
borde bestraffas på grund av ursprunget. De voro
större och starkare än jag och begagnade sig av
detta företräde. De klådde mig så ofta de fingo syn
på mig. Måhända hade de rätt, ty jag såg nog fräck
och onoslig ut, men min själ längtade efter vänskap
och kamratlighet, fast jag, då jag blev anfallen, slogs
så länge jag orkade. Jag kan inte beräkna hur många
liter blod jag levererade i Norrköpings Högre
Allmänna Läroverk. Men det jag utgöt var friskt och
bra bondblod. Jag slogs tills jag dog, figurligt talat.

   Dessa båda kamrater som förföljde min 
obetydlighet på grund av mina lantligt sydda kläder, min
oförskämdhet och — jag kan gärna säga det — min
idealitet, fingo stryk av min ovannämnde småländske
och atletiske kamrat. Låt mig kalla honom J. A.!
Många ännu levande komma ihåg honom och många
veta att han gick överbord som befälhavare på en
kustångare utanför Kalifornien. Skål för ditt minne,
gamle J. A.!

   Dessa båda kamrater, bröder för övrigt, hade fått
underbetyg i botanik men samtidigt fått löfte att
tentera i ämnet för att undvika ett nesligt kvarsittarskap.
De visste att J. A. ägde ett utsökt herbarium och
vände sig till honom i tanke att han möjligen skulle
kunna slå i dem de få hundratal växter som behövdes
för tentamen. J. A., som redan tänkte bli sjöman men
som inte visste hur han skulle klara upp sin
betalning för rum och dylikt, erbjöd sig att lära ynglingarna
den botanik de behövde. Han blev alltså för
sommaren engagerad som informator i familjen, framför
allt i botanik.

   Det han gjorde som informator försvarar jag inte.
Det var bland det lumpnaste en människa kan företa
sig. Men han ville hämnas på dessa kurrar, som under
ett par år förföljt mig med hugg och slag och gjort
mitt liv osäkert. J. A. och jag voro ju från samma
smålandssocken, alltså kamrater, alltså måste lumpna
handlingar mot en kamrat bestraffas, alltså gjorde han
följande:

   Ynglingarna hade några hundra växter samlade och
pressade, men de visste inte deras namn. J. A. satte
namn på dem. Men de namnen voro de vansinnigaste,
som någonsin förekommit. Hans kunskap i latin 
fördjupad under den gamle rektor Schulz’ grammatiska
färla, satte honom i stånd att med hjälp av Håkan
Sjögrens lexikon döpa hela herbariet med de
vildsintaste familj- och släktnamn. Och de flesta namnen
voro invektiver mot vår gamle ogifte lärare i botanik.
T. ex. Vagina domestica <i>ß</i> stupidissima. Idios
veterrimus L. Ostrogothus Baro L.

  Och det var ändå vanliga växter, men disciplarna
voro mer än vanligt bakom flötet och voro minst lika
okunniga i latin som i botanik.

  Resultatet blev en kollaps. Båda pojkarna blevo
kvarsittare. J. A. gick till sjöss och försvann, men
innan han kvitterade fädernejorden testamenterade han
sitt herbarium åt mig.

  Växterna hade på den tiden och ha väl ännu
poängtal från 5 till 100, då det gäller byte. Jag måste
medge att jag var mycket okunnig, men jag kunde
ändå de vanligaste växterna och visste väl ungefär
så mycket en normal pojke bör veta om sådana ting.
Låt oss i alla händelser gå ut ifrån att jag var mycket
okunnig trots allt. Det dyrbara herbariet låg i min
garderob och jag glömde dess existens ända till den dag,
då min lärare på renaste ostrogothiska förklarade att
jag skulle få underbetyg. Jag bleknade över hela
kroppen och såg mig tvungen att som J. A. ge mig ut
på sjön. Jag led kval.

  Några kamrater skulle för högre betyg i
naturvetenskap tentera för människokroppens byggnad och kunna
alla bena på latin. Jag slog på två dar i mig denna
kunskap och följde med dem upp i tentamen.
Läraren blev ursinnig, då han fick se mig. Han tyckte
att det var höjden av fräckhet att jag som varit så
»schlapp, schlö, schlarvig och liknöjd» vågade tentera
till högre betyg, särskilt som jag inte anmält mig
till tentamen. Men jag kunde mitt pensum
någotsånär. Lektorn förklarade emellertid, att detta mitt
kraftprov låg utanför kursen och bevisade att jag
hade kunnat, om jag hade velat. Alltså var jag en
mindervärdig individ och jag var dömd till underbetyg.

   Jag hade en gång, då människoskelettet skulle
demonstreras, burit in det i skolrummet sedan jag satt
en smörgås med korv på mellan dess käkar. Lektorn
kunde inte glömma denna violation. Och han hade
för resten rätt i sitt omdöme om mig: jag var
okunnig.

   Jag gick hem sörjande. Men plötsligt fick jag en
idé, sänd från de höga olympiska gudarna. Annars
hade jag inte suttit här just nu och skrivit detta.

   Jag visste att lektorn var speciellt botanist. I mitt
av J. A. ärvda herbarium ägde jag några exemplar
av en 100-växt, jag tror ett helt dussin. På lapparna
stod med Tegnérs stil: <sp>Salix arbuscula <i>ß</i>
glauca.</sp>

   Jag plockade bort lapparna och gick upp till
lektorn med ett par exemplar. Hans hy förvandlades då
nan fick se mig. Men jag högg in i hans liv innan
han hann köra ut mig: — Skulle lektorn vilja vara
vänlig och säja vad det här är för en växt? Att
det är en Salix, det ser man, och att den är ifrån
Lappland, ser man också. Jag tror att det är
<sp>arbuscula</sp>.

   —     Har du tagit den själv? frågade han och
plockade fram ett förstoringsglas.

   —  Nej, svarade jag tämligen sanningsenligt, men
jag har fått den av en kamrat, som tror att samma
Salix finns hemma i Småland, just där jag bor, för
där finns dvärgbjörk också, och varför skulle det inte
finnas sådana här Salices där?

   Den gamle mannen tittade på mig ganska forskande.
Så sade han: — Gå din väg! Men du kan komma
igen i morron vid samma tid!

   Jag kom och fann lektorn i full extas.

   —  Detta är Salix arbuscula <i>ß</i> glauca.     Detta  är  en
av de raraste väschster som finns. Får jag köpa dom
här av dig?

   —     Nej, men lektorn kan få en 10 stycken till! Får
jag gå hem efter dem genast?

   Jag gnodde och låg som en rem utefter de
gnagg-liga Norrköpingsgatorna och hämtade de andra
exemplaren av växten plus en fin samlirig <sp>Crocus</sp> som
han fick för samma betalning. Han sade: — Du har
varit så schlapp å schlö å schlarvig å liknöjd, så
jag borde göra en schinkadus å ge dej underbetyg,
men därför att du har tenterat för människokroppens
byggnad, så schka du väl få ett B —. Gå din väg!

   Jag gick jublande av lycka.

*

   För några dagar sedan träffade jag en av våra
styvaste botanici, en specialist på Salices. Han
förklarade att Salix arbuscula glauca var ett misstag.
Den finns inte. Ett botaniskt felsteg. Men för mig
existerar den än. Den har räddat mig från
underbetyg i naturvetenskap och gjort mig till student.
</chapter>
 <chapter name="Barnens æra">         <h2><small>BARNENS ÆRA.</small></h2>

   Huskatten födde ungar och familjens treåriga flicka
tjöt ända tills hon fick behålla en. Men hennes
smekningar voro ganska hårdhänta och sköterskan måste
ofta förmana den lilla: — Greta skall vara snäll mot
det arma djuret!

   En dag kom Greta stultande ut i salongen
hållande kattungen med ett fast grepp om halsen med
ena handen. Den var halvstrypt och Greta sträckte
upp den mot sin mor och jollrade:

   —  Ajma juj!

*

   Ungefär så behandla folken varandra. Alldeles som
barn med barns grymhet.

   Meningen var ju — hette det — att alla skulle
hjälpas och att det skulle bli frid på jorden och en
god vilja. »Icke gråt, icke rop, icke heller sorg varder
mer, ty si! det gamla är förgånget!» Står det inte
ungefär så i någon gammal delvis bra och vis bok,
som de ledande valt till rättesnöre åt folken?

   Det är icke visa och goda män som nu leda
mänsklighetens öden utan grymma barn. Skränet om
nationernas förbund är löjligt, ty det blir ett
våldsförbund, om det kommer till stånd. Fortfarande komma
pengarna att behärska världen och segrarna ämna
icke tillåta de besegrade eller de neutrala att resa
sig till lojal konkurrens i handel och industri. Ty
nu härskar våldet, om någonsin.

  Och det värsta är att bildningen, kulturen hotas.
Råa händer röra vid våra dyrbaraste andliga värden.
Halvbildningen måste fram, upp, på bekostnad av
gammal odling av högsta valör. Sedan romerska rikets
sista år av förfall har den mänskliga kulturen icke
stått så nära möjligheten av undergång. Då räddade
emellertid några behjärtade humanister den klassiska
kulturen åt oss — en del av den åtminstone, ty
omätliga värden hann barbariet förstöra.

  Nu borde vetenskapsmännen, författarna,
konstnärerna jorden runt bilda ett förbund, en helig liga
för att bevara våra kulturskatter och skapa nya,
oberoende av krämarnas och soldateskens råa maktspråk.
Det kommer att lyckas, ty våldets representanter
förstå icke vårt språk. De komma att betrakta oss som
vansinniga, slagna av gud och som sådana heliga och
oantastliga enligt gamla primitiva begrepp. Och under
tiden genomsyra vi mänskligheten.

  Visserligen har en del vetenskapsmän i Frankrike
och England förklarat att de aldrig komma att
samarbeta med tyskar. Men jag tror mig kunna försäkra
att deras avståndstagande inte spelar någon roll. De
äro andliga underhuggare utan fantasi och kunna inte
inverka på utvecklingen. Ty vetenskap och konst och
litteratur äro oberoende av gränser, hav och öknar,
nationalitet, rashat och småsinne, då de äro äkta och
besjälade av den altruism, som ensamt dessa tre
representera. Ty på andra områden finns ingen altruism.

*



   Jag övergår nu till en speciellt för vårt land viktig
sak: man vill beröva oss våra hembränningsapparater!
<table o>
<td>              <poem>Jetzt hört Alles auf!
              C'est trop fort!
              Now it is going too far!</poem>
</table>
   Och man hotar med böter ända till en
förmögenhet om denna nödvändighetsartikel befinnes i en
medborgares ägo. När skall tandborsten förbjudas? När
tvålen? När luften?

   Upp, folk, som ärvt hjältars land! Upp till revolt!

   Jag som aldrig bränt, bevarar min
hembränningsapparat som ett dyrbart nummer i min samling
ethnographica. Vart skola alla apparater ta vägen? Till
Nordiska museet? För att dess tjänstemän ensamma
i landet skola sättas i tillfälle att bränna?

   Bort det!

   Nej, mitt folk, låt oss som de första kristna gräva
katakomber — eller coemeterier — och där syssla i
frid med vår rituella hembränning med ty åtföljande
mysterier. Jag känner efter på mig själv om jag tål
kniven. Jag söker med en Hjalmar Öhrvalls
samvetsgrannhet efter de okänsliga punkterna på både kropp
och själ — men jag finner inga. Alltså fortsätter jag
att reagera mot huvudlösa lagstiftare och skjuter
skarpt, om baksträvarnas sbirrer nalkas min lya för
att beröva mig min av tacksamma prenumeranter
skänkta apparat.
</chapter>
<chapter name="Krigarliv">           <h2> <small>KRIGARLIV.</small></h2>

   När man blir äldre vill man helst rota bland gamla
minnen. Man trivs inte i nutiden — och den här
nutiden är ta mej fanken egentligen ingenting att trivas
i, om man inte är gulasch, har gömt undan sin
förmögenhet i säkra jordhålor och inte längre är beroende
av jobberiet, vilket lyckligtvis börjat bli mindre
lukrativt, åtminstone på livsmedelsområdet.

   Apropå. Någon berättade nyss att några barn
kommit in i en leksaksbutik och köpt de dyraste och
mest invecklade mekaniska leksaker till förvåning och
avund i själen på en dam, som högt och ofinkänsligt
yttrade till den försäljande fröken: — Det där måste
vara gulaschbarn?

   Men innan fröken hann svara, utropade de
välsituerade ungdomarna med en röst: — Nähäj! Vi ä
visst inte gulaschbarn! Vi va rika redan <sp>före</sp> kriget!

   Detta kallar jag verklig indignation, och berättigad
sådan.

Men det var inte detta jag ville tala om, från
början. Det var om mina egna krigsminnen jag ville
förtälja. Nu skall inte läsaren tro att jag är så
ålderstigen att jag var med om dansk-tyska kriget eller
Napoleons dito för att förtiga det sjuåriga och en
Caesars eller Alexanders härjningståg. Tvärtom! Det
är bara ett beväringsminne från Kalmar regimente och
<sp>Hulsfre slätt</sp>.

  Jag var naturligtvis herrbeväring och gynnades av
befälet. Men en del slagsmål med ölänningar för att
inte tala om andra oegentligheter i fråga om den
aktning en krigsman är skyldig sig själv, hade
åstadkommit att mitt befäl hade fattat det för mig högst
osympatiska beslutet att låta mig gå på vakt. Förut
hade mitt och de andra herrbeväringarnas liv
förflutit i dåsig liknöjdhet. Vi kunde ju alltihop förut.
Vi voro akademiska medborgare som måste behandlas
på ett sätt som var förenligt med vår höga
bildningsgrad. Vi voro vid Beelzebul inga bondbassar som
tuggade snus eller rökte Nornan à 6 öre. Vi
behandlades som officersvolontärers vederlikar och bodde
tillsammans med dessa generalsämnen i ett gammalt
sjukhus, dit en äldre stadgad korpral kom om
morgnarna, blankade våra skor, putsade våra knappar, och
väckte oss genom diskret och hövligt tilltal. Vi åto
det som återstod efter officerarnas måltider och drucko
vår punsch efteråt som män, som samhället måste ta
med i beräkningen. Och medan bassarna gjorde
språngmarsch så att snuset stänkte om dem och det
skvalpade i stövlarna, lågo vi i en skogsbacke och
talade om höga och doktorala ting under det röken från
våra cigarrer låg som en tät dimma över slagfältet.

  Men så skulle det bli generalmönstring. Den gamle
general Hamilton skulle hemsöka oss och konstatera
det eventuellt sympatiska faktum att ifall arvfienden
hotade våra landamären, var Kalmar regimente det
som framför andra mognat under allvarliga strapatser
i tillräcklig grad att till och med ensamt kunna bjuda
spetsen åt den värld av fiender som skulle vara nog
fräck och oförsiktig att nafsa efter Sveas mantel.

   Det var midsommarafton och jag blev
kommenderad på vakt.

   Detta var att röra vid min innersta psyke, den
mest lättblödda och kittliga delen av det andliga hos
mig. Ty midsommardagen skulle en av mina
dåvarande fästmör komma på besök. Jag hade ämnat verka
minst Karl XII för henne — enkelt men värdigt klädd
och försedd med pengar nog att bjuda henne och
hennes förkläde på kaffe i mathämteriet. Och jag
skulle ha fört henne i dansens virvlar — gammal
vals baklänges — på dansbanan och bräckt de
löjtnanter och officersvolontärer som skulle ha vågat höja
sina ögon till den oförlikneliga.

   Men nu var allt förkylt. Jag förbannade kriget,
det råa slaktandet och alla som hade med det att
göra. Jag — <sp>jag</sp>, som fått pris för skaldskap redan
som pojke i Fosterländska förbundet i Norrköping och
sedermera med ännu större lycka debuterat som
lycklig novellist i Eksjö-Tidningen — jag, klassikern, som
kunde skandera åtminstone fjärdedelen av Horatius
utantill, <sp>jag</sp>, upprepar jag, skulle ställas solidarisk
med den råa soldatesken, stängas in i ett nomadtält
och tvingas rusa ut med den övriga okulturen, när
en vaktpost skrek:

   —  A—i—<sp>jevääääär</sp>!!!

   Detta var mot naturen.

   Jag tror nästan att den unge studentens tårar
ramlade ned på soldatens rock.

   Emellertid satt jag där, en Icarus utan vax att
fästa vingarna med.


   Jag kände den gamle generalen redan från mina
gymnasistår och mitt första studentår för att inte tala
om mitt första beväringsår, då jag skrivit en
humoresk om en basse. Generalen brukade till och med vid
passerandet av stationen, där min far var chef, stundom
luta sig ut ur sin salongsvagn och säga: — Vill inte
stationsinspektoren låta Albert följa med neråt linjen
några mil? Vi måste berätta historier för varandra.
Var jag då tillstädes fick jag rätt ofta följa med.
Där satt generalen rakryggad i ett hörn med sin
elfenbensprydda ebenholtskäpp i handen. Hans adjutanter
sutto på soffan mittemot mig och undrade vad jag
skulle ha mod att berätta. Jag var blyg i början,
men generalen hjälpte mig på traven med någon stark
historia och sen var gärdet uppgivet. Jag kunde ju
nästan alla Smålandshistorier, åtminstone de
genuinaste från den tiden — och då fanns det genuina
sådana — men när det blev för svårt, höjde generalen
sin käpp — adjutanterna sutto tysta och jag lät mitt
hemlands vackra landskap flyga förbi salongsfönstren,
tills eri glimt kom i den gamles ögon och han berättade
något. Så upprepades liknande situation ända tills
vi kommo till Hultsfred, där mitt tåg mötte.

   Nåväl! När jag satt där i vakttältet och förbannade
min tillvaro, flög det i mig att jag skulle rusa ut
när generalen passerade och på grund av vår gamla
bekantskap be att få permission åtminstone så länge
att jag hann dansa gamla valsen baklänges med min
fästmö (jag undrar om hon minns allt det där nu
för resten). Jag var övertygad om att jag skulle få
permission — så många verkligt goda historier jag
berättat för honom! Tankarna flögo som pilar genom
min hjärna, ty jag var som under alla liknande perioder
alldeles vansinnigt kär. Det bankade i mitt huvud och
demonerna rasade i mitt bröst. Jag visste att
generalen, som var en verkligt vaken man och samtidigt
humorist också begått insubordination, men en som
var så bra att man då talade om den mycket
sympatiskt även bland högre militärer. Det var på den tiden
han var överste för ett landsortsregemente och en gång
skulle presentera några av sina officerare för
dåvarande krigsministern Abelin, som han inte var vidare
förtjust i.

   —    Jag har den äran föreställa: löjtnant Natt och
Dag, löjtnant Friberg —

   —    Förlåt, avbröt krigsministern, var det löjtnant
eller underlöjtnant?

   —    Det syns på gradbeteckningen! Löjtnant
Gyllenstorm, löjtnant etc.

   Jag satt alltså och kände lidelsens djävlar rasa i
mitt tappra bröst, där egentligen ett soldathjärta skulle
ha slagit, men nu slog det bara ett fattigt, blödande
och förälskat studenthjärta. Och mina tankar att bli
befriad på ett så vansinnigt sätt som lidelsen ingav
mig att dilla om, skulle ju ha varit löjliga att realisera.

   Résignation — la dernière réligion!

   I min förtvivlan grep jag ett papper som låg
framför mig på det runda, rankiga bord, som omgav
tältstången, och började teckna. Jag ritade vidriga
karikatyrer av hela mitt befäl från generalen ända ner till
yngste underlöjtnanten. Jag hatade och tecknade och
någon gud ingav mig att teckna rätt och bevarade
mig från misstag under tecknandet. Runtomkring mig
på golvet lågo bondbassarna och andades snus och
brännvin och f. d. ärter upp mot vår himmel, den
grå tältduken. Jag glömde slutligen var jag befann
mig. Jag försjönk helt i tecknandets glädje — — —

  —  A—i—<sp>jevääääär</sp>!

  Jag rusade upp, bönderna rusade upp, vi grepo
våra byssor och störtade ut, ställde oss ungefär som
vi skulle, med magen ut och bröstet in och fixerade
idiotiskt skogskonturen på andra sidan slätten.

  Generalen kom åtföljd av sin stab. Mig som var
hans ende vän ägnade han icke en blick. Jag kände
en djup besvikelse. Jag hade väntat, inte precis att
han skulle ha sagt hej på dej eller kommit fram och
tryckt min hand och frågat hur pappa mådde eller
gjort halt och front, men han kunde väl ha nickat åt
mig med en glimt i vänstra ögat. Men nej! Jag var
luft för honom. Inte ens översten, vars hem jag dock
hade gästat och vilkens son var min olyckskamrat
ägnade mig en blick. Och den gemytlige majoren,
som var god vän med pappa — han hade väl aldrig
i sitt liv sett så ogemytlig ut. Kaptenerna gåvo mig
fan och löjtnanterna! Jag vill inte minnas deras miner.
Jag började tänka över: finns det egentligen någon
mera mindervärdig figur än jag? Finns det någon
mera omärkbar atom i universum än nummer 132?
Ty jag vill minnas att det var mitt nummer — eller
också blev det mig då så förhatligt, att jag nu glömt
det.

  Nu först fattade jag det hemska i att vara ett
nummer, kanonmaten som i bästa fall jagas fram att fylla
en grav för att andra nummer ska slippa att ta så
långt hopp för att komma över.

  Och nu, just nu, under inflytande av detta hemska
minne anmäler jag mig till inträde i nationernas
förbund. Jag hoppas att jag har tillräckliga
kvalifikationer för inträde. Jag inbillar mig nämligen att
nationernas förbund på det här jordklotet är en
sammanslutning mot andra planeters nationer, äss dom på
grund av ökade kommunikationsmöjligheter skulle vilja
störa vår blivande telluriska idyll. Eller blir
nationernas förbund en sammanslutning mot dom som
inte vill förena sig till nationer? Eller vill
nationernas förbund tvinga andra sammanslutningar att gå
in i förbundet? Jag går med på vad som helst, bara
jag får vara i fred. Och för att få vara i fred anmäler
jag mig till inträde i nationernas förbund. Det blir
väl årsavgift? Blir det frack eller smoking eller kavaj
vid sammanträdena? Kavaj är väl det mest
demokratiska, såvida inte motsatsen inträffar och fracken blir
obligatorisk i den komiska föreningen. Det sista skulle
inte förvåna mig. Frack och löst skjortbröst med mjuk
krage och röd halsduk och föreningsmärket som orden.

   Men jag kommer som vanligt på sidan om den
sak jag ville berätta.

   Generalen och hans stab gingo förbi och vi skyldrade
gevär med vitnande knogar.

   När jag kom in i tältet igen var papperet med
mina karikatyrer borta. Jag trodde att någon bonde
med konstintresse hade stulit det och uppmanade under
hädelser tjuven att återlämna sitt rov. Men alla
kamraterna sågo så trohjärtade ut och tuggade så mycket
snus, att jag fann min misstanke vara obefogad.
Eftermiddagen förflöt under langning av öl och punsch och
slutligen blev det korum.

   Det var mycket högtidligt på grund av generalens
närvaro. Vi sjöngo: »Så går en dag ifrån vår tid
och kommer icke mer, och än en natt med Herrans
frid till jorden sänkes ner.»

   Med denna Herrans frid menades dans och punsch
ända till morgonen, ty det var midsommarafton. För
hela regementet utom för oss som hade vakten. Vid
tanken på detta och på fästmön, som väl irrade
omkring på slätten med fara att bli förälskad i någon
annan än mig började jag blöda invärtes igen. Men
jag resignerade med stöd av Sjöbergs och Klingbergs
lärobok i filosofisk propedevtik och stirrade slött på
ståten, officerarna i parad och den gamle generalen
och ett par utländska militärer som voro med i hans
stab.

   Vi avtackades. Jag vill påminna mig att vi
vanligen inte fingo röra oss förrän man sagt »höger och
vänster om marsch». Men detta sista förlösande ord
dröjde. Framför mitt kompani samlades alla officerarna.
Vi stodo alla och längtade och förvånades över
dröjsmålet. Och det dröjde fortfarande.

   Men plötsligt blev jag vit över hela kroppen.
Generalen höll ett papper i sin hand och det var mitt
stulna karikatyrblad. Jag kände igen det. »Hjærtet
faldt i buxerne», säga danskarna inte utan orätt. Och
plötsligt ropade min kapten: — Nummer 132!

   —  Ja, kapten!

   Generalen lämnade papperet åt kaptenen.

   Jag marscherade fram.

   —    Jo, det här var verkligen trevligt. Nummer 132
sysselsätter sig med att karikera befälet under brinnande
vakttjänst. Eller skall inte det här föreställa befälet?

   —  Jo, kapten!


   —  Vem är det här till exempel?

   —  Generalen, kapten!

   —  Och det här?

   —  Översten, kapten!

   —    Nå, jag behöver inte fråga mera! Det hela är
oförsynt. Men ett sådant fall har inte förekommit förut.

   Under tiden drogo sig generalen och översten något
avsides. Generalen slog nervöst med sin
elfenbensprydda ebenholtskäpp på sina byxor och rynkade
ögonbrynen. Jag önskade en slocknad vulkan att sjunka
ner i.

   —    Nå, vad ska vi ge honom för straff? frågade
kaptenen. Fallet är ju ovanligt, men naturligtvis
sorterar nummer 132 även som skandalritare under
krigslagarna. Vad föreslår majoren?

   Han var far mins gode vän och jag stirrade blek
in i hans eljest så gemytliga ansikte. Och jag
stirrade in i de andras feta annars välvilliga fysionomier
och tyckte att deras förr så trevliga embonpointer
nu sågo hemska och skickelsedigra ut. Ty på den
tiden voro alla kaptener och de äldsta löjtnanterna
så feta att de flesta skulle ha dött genast i början
av ett fälttåg.

   —    Tja! Majoren såg ut som Ödet självt och jag
började fantisera om arkebusering. Jag såg mig
uppställd mot en mur med en halvtropp framför mig.
Jag såg officeren komma fram med en duk för att
binda för mina ögon. Men jag skulle ropa: — Nej,
en soldat dör inte på det viset! Sikta rakt på hjärtat.
Jag dör för mitt land och för <sp>henne</sp> — — — och
så skulle det vara slut!

   —  Tja! återtog majoren och hans ansikte verkade

 Karons, då han utkräver obolen av den resande för
 att föra honom in i det obekanta landet, varifrån man
 inte återvänder. Tja, eller vad tycker ni andra, ska
 vi inte bjuda kandidaten att komma och dansa hos
 oss i mässen i kväll? Har kandidaten någonting
särskilt emot det?

 —  Nej, kapten!

 —  Men medge, att nu var kandidaten allt bra rädd!

 —  Nej, kapten!

 —     Det är rätt — sådant medger man inte, men
 välkommen i alla fall!

 Hjärtat åkte upp på sin plats igen och jag ville
 ha tagit hela befälet i famn. Jag fick ögonblickligen
 —  d. v. s. sedan det kommenderats höger och vänster
 om marsch — låna ett par eleganta Karlbergsbyxor av
 Reutersvärd eller Nordenankar för att låta min eleganta
 benföring under dansen komma till sin rätt. Och där
 på dansen träffade jag <sp>henne</sp>.

*

 Jag träffade henne för inte så längesedan. Hon
 presenterade sina två fullvuxna söner för mig, den
 ene kapten, den andre ingenjör.

 Och jag sade: — Jag var allt bra kär i dig den
 tiden.

 Hon sade: — Fortsätt med det!
</chapter>
<chapter name="Sjömansliv">
           <h2><small>SJÖMANSLIV.</small></h2>

   —     Rädd!? sade min vän sjökaptenen. Nej rädd
har jag aldrig varit, men snopen, och det är mycket
värre. Fast vänta ett tag! Jo, jag har verkligen varit
rädd en gång i mitt liv, men då var jag bara 19 år,
en liten roslagspojke, som hakade sig fast vid
livhanken med båda kardorna och tänderna med, som
man gör, när man är barn. Det var för resten första
gången jag rymde, och sådant är ett allvarligt företag,
när man inte har vanan inne.

   Vi låg i Mexikanska golfen med kurs på Pensacola.
Jag seglade med en engelsman, en fullriggare, en bra
skuta, men kaptenen och alla officerarna för resten
var ena jävlar mot folket. Kaptenen var den hårdaste
man jag träffat på i mitt liv. Vi fick svälta till arbetet
och ovettet. Svårt väder hade vi haft på Atlanten också,
så vi voro uttröttade när vi äntligen fick bättre inne
i golfen. Inte långtifrån Pensacola fick vi tjocka och
det var då som jag och två till, en norrman och en
irländare, kom överens att rymma. Befälet låg och
söp om dagarna och sov som stockar om nätterna,
så vi kunde göra förberedelser. Vi stal konserver och
stuvade in dem i en av båtarna, ett par vattenkaggar
hade vi gjort i ordning, en kompass fick vi tag i,
mast, segel och åror låg i båten förut och det gällde
bara att få den i sjön. Och hur vi mixtrade en natt
— det var svart som i en säck och nästan alldeles
stillt i tjockan — lyckades vi. Du kan tro att vi gjorde
intet onödigt buller! Allt hade vi smort och gjort i
ordning, så det var som om tre andar skulle ha lämnat
skutan.

   Vi rodde också som andar i början. Det var
mening att segla till Gullport, en liten plats som
irländaren kände till. Kort hade vi inte, men vi visste
kursen ungefär. Frampå natten började det dra så
smått så vi fick nytta av seglen, och segla kunde vi
—   där fanns ingen bräcken.

   Mot morgonen friskade det i så han blev riktigt
styv men nästan lika tjockt var det. Åtminstone var
sikten så dålig så vi inte behövde vara rädda för
upptäckt.

   Och så pang! åkte vi upp på ett rev — och där
satt vi! Nu var vi fint ute. Han friskade i mer och
mer och det blev fara att båten skulle slås sönder.
Vi klädde av oss och klev i för att få honom ur
skrevan, där han låg och högg, men under det arbetet
blev han läck och om en stund var det bara
kaffeved av honom. Och vi stod där på revet med några
våta paltar på oss, för en del tog sjön. Revet var så
pass högt, att vi stod torra högst uppe mellan sjöarna.

   Men när det blev ljust, lättade tjockan och vi såg
att vi var bara ett litet stycke från land, några
kabellängder eller kanske en hel nautisk mil. Simma kunde
ingen av oss och för resten finns det haj i de här
krokarna. Solsken och varmt var det så det gick ingen
nöd på oss så länge inte sjön blev grövre. Vi såg
båtar och folk som fiskade närmare land och vi viftade
och stod i med årorna, som var det enda vi hade
kvar av båten.

   Frampå morgonen blev vi observerade. En båt kom
ut med några negrer i, men vi begrep inte ett ord
av deras satans rotvälska. Det var emellertid till
Gullport vi kommit.

   Det såg ut som om negrerna var rädda för oss,
ty de stängde in oss i ett skjul och kastade till oss
några gröna majskolvar. Där satt vi flera timmar och
skaffade och glodde dumt på varandra. Men så
öppnades dörren och där stod två poliser med en knippa
handklovar och det stod inte länge på förrän vi hade
manschetterna på och tågade ut på en landsväg med
poliserna före och en massa negrer efter som skrek
och hojtade. Så kom vi in till själva stan, en liten håla
för resten, och där skuffades vi in i kurran.

   Jag samlade ihop all min dåliga engelska och
frågade poliserna vad vi skulle få för straff.

   —    Enligt lagarna i den här staden bli ni hängda.
Ni ska bara rannsakas lite och sen åker ni opp,
förstår ni! Så enkelt är det.

   Det var då jag blev rädd, för jag trodde dom
jäklarna, så grymma som de såg ut. Jag var
alldeles övertygad om att jag bara hade några timmar
kvar att leva och började tänka på morsgumman och
farsgubben därhemma och bra nära var det att jag
satt till lipen. Tänk dig själv! 19 år och första
rymningen.

   Men efter ett par timmar kom vår kapten och
förste styrman och hämtade oss. Vi åkte på
järnväg till Pensacola och fördes ombord och fick
naturligtvis inte gå i land hela tiden vi låg där. Inte ett
ord sa befälet åt oss. De bara glodde. Och varför
vi inte fick fängelse som vi annars skulle ha haft?
Helt enkelt därför att de behövde oss ombord. Vi
var de bästa matroser de hade.

   På hemvägen till England fick vi svälta och arbeta
som förut och när vi kom till Devonport, där skutan
hörde hemma, fick vi gå i land utan ett öres hyra
och inte så mycket som en gammal säck under armen.
Sjömansliv, förstår du gosse!

   Snopen har jag varit många gånger, men kanske
inte så mycket som en gång i New York — också i
ungdomens vår. Jag seglade med en engelsman då
med. Två månader hade vi legat ute i spat och var
sugen på land och flickor och dans värre. Jag och
tredje styrman tog en del av hyran och gav oss av
uppåt stan. 25 dollars hade jag för min del och det
kan vara lagom för en kväll efter två månaders torka.
Det blev ett festande, må du tro!

   Men nästa morgon vaknade styrman och jag i en
säng   absolut nakna — inte en  tråd på kroppen. Då
blev   jag verkligen snopen om nånsin. Jag sprang
upp och försökte ta reda på var vi voro, för
ingenting kom varken styrman eller jag ihåg av det som
hänt. I nästa rum gick en gammal trasig negerkäring
och sopade och på ett bord stod en massa tomma
ölbuteljer och whiskyflaskor och ginpavor. Jag frågade
käringen, var vi var. Hon bara skakade på huvudet
och sopade på värre. Jag sprang in i nästa rum och
där såg likadant ut fast kanske något värre för det
såg ut att ha varit slagsmål. Jag gnodde ut i nästa
rum.   Det var tomt så när som  på en gammal
järnsäng med en smutsig madrass i och ett par byxor
som låg i ett hörn och de byxorna kände jag igen
som styrmans. Dom sög jag ögonblickligen som du
kan förstå. För resten var våningen tom. Jag tittade
ut genom ett fönster och såg en smal smutsig gränd,
men jag såg också solen och gjorde mitt bestick.
Klockan kunde väl vara omkring 12, alltså visste jag
åt vilket håll hamnen låg. För resten var våningen
den smutsigaste jag någonsin sett och vart
ögonblick halkade jag på bananskal och annan smörja.
Well, jag tog byxorna och gick in till styrman sen
jag än en gång försökt få besked av negerkäringen.

   Byxorna var visserligen styrmans, men inte dugde
det för honom som befäl att komma ombord med
bara dem på. Men det kunde ju möjligen passa mig.
Alltså kom vi överens om att jag skulle ta på mig
byxorna — jag har för övrigt aldrig välsignat ett par
byxor så mycket som den gången — och skubba
ned till hamnen. Styrman skulle ligga kvar medan
jag hämtade kläder åt honom ombord och klädde
mig själv naturligtvis. Det gick han in på, och vad
annat kunde han göra?

   Jag kom i brallorna, löpte nedför en massa
trappor och kom ut på gatan, såg på husnumret och
tog reda på gatans namn i hörnet. Sen gnodde jag
barfota och med naken överkropp som en
maratonlöpare. Folk skrek och poliser visslade och jag
inbillade mig ibland att jag hörde revolverskott.
Visserligen kan man få se mycket i New York och folk
förvånar sig inte i första taget. Men en karl med
bara byxor på som springer för livet och inte väjer
för något, det blev för mycket även för yankees.
Jag sprang omkull dem, som inte kommo ur vägen
nog hastigt, jumpande över barnungar och mindre
käringar, kröp under hästar, sprang tvärsigenom
droskor — men kursen höll jag! Det var tur att solen
var uppe. Och tänk att jag hittade nästan rätt. Det
vill säga till den avdelning av hamnen jag skulle.
Jag sprang ombord på första bästa steamboat, och
där träffade jag en hygglig tysk, som klarade upp
skivan åt mig så jag fick låna ett par skor och en
tröja för att kunna gå ombord lugnt i egen skuta.
Där klädde jag mig själv och tog en kappsäck med
styrmans dress i och sen hyrde jag en droska — för
det fanns inte biler då — och körde till vår sista
adress. Men tänk om jag hade glömt adressen! Jag
blir riktigt kall om kroppen än, då jag tänker på det.

   Nå, där låg styrman och väntade och försökte hålla
låda med negerkäringen, men den tusan gjorde sig
dövstum. Vad som hänt kunde ingen av oss påminna
sig. Vi hade väl fått något sattyg i våra drinkar och
sen blivit utplundrade inpå bara kroppen, fast de glömt
styrmans fina byxor. Anmälning? Nej, vi skämdes
som våta katter. Vi var bara glada att vi inte tagit
ut hela hyran.

   Sjömansliv, gosse!

   —     Ja, du har kanske rätt att en fullvuxen, riktig
karl inte blir rädd. Det blir något annat i stället för
ungdomens rädsla. Allvar, kanske, inför dödens
majestät, eller något sådant. Eller hur?

   —     Kanske vi skä kalla det så. Jag minns särskilt
en gång utanför Kap Horn. Jag vet mig aldrig ha
varit så nära döden som då. Jag var fullvuxna
karlen, hade seglat matros i fem, sex år. Det var också
med en engelsman.

   Vi seglade hårt för bramsegel och fick en cyklon
på oss från sydost. Jag låg i kojen, då det ropades:

—   Alle man på däck, men laga att ni kommer fort,
för annars kantrar hon!

   När jag kom ut på däck var bramseglena redan
gigade, och första kommandoordet var: — Focken
gigad, annars kantrar hon!

   Vi var fyra i lä att hålla gårdingarna. Hon lade
sig så lästången stod under vatten, Och då förstår du!

   Men vi fyra voro verkliga sjömän, voro »sams på
tag», som det heter, och kunde <sp>palma</sp>, hand över
hand — man måste vara sjöman för att kunna det.

   Vi stod i vatten till under armarna, och trodde
helt lugnt, att nu lägger hon sig och då är det slut
med oss, bara det och ingenting annat och alla ska
vi dö en gång, det är ju ingenting särskilt
märkvärdigt med det, så många som ha dött före oss.

   Men medan vi arbetade med att få upp buken på
focken, reste hon sig så vackert — och så var vi
klarade.

   Två dagar efteråt såg jag det ståtligaste och
vackraste jag varit med om. Vi kom in i ett stim
jättevalar som parade sig. Det var inte några stycken,
det var tusen och tusen igen och när de reste sig mot
varandra i sjön, såg det ut som en skog från horisont
till horisont.

   Liv, gosse! Och sjömansliv.
</chapter>
<chapter name="Med timmerhuggare">
     <h2><small>MED TIMMERHUGGARE.</small></h2>

   Bland det styvaste jag vet i det här livet och
kanhända i det tillkommande också är en vinterkväll i
en nordsvensk timmerkoja när kölden smäller i
knutarna och gnistorna från härden beblanda sig med
stjärnorna som brinna genom rökfånget. Det är
trolldom och urtid i stämningen. Den tjäriga veden på
den altarliknande spiseln piper och knastrar,
kaffehurrorna stå där som mystiska offerredskap och
karlarna som steka kolbullar av vetemjöl och amerikanskt
fläsk utföra rituella rörelser, när de med vana grepp
och underbara knyckar vända pannkakorna, som ett
ögonblick virvla omkring i luften för att i nästa falla
tillbaka konstnärligt noga inom pannbottnens
cirkellinje.

   Jag ligger i ett hörn av kojan på min granrisbädd
med vargskinnspälsen under mig — klädd alldeles
som jag gick och stod i skogen nyss och lyssnade
till yxhuggens fall och sågarnas snarkning. Då hade
jag skogens friska andedräkt i näsan, skägget var vitt
av rimfrost och jag beundrade vedens och barkens
vackra färg mot snön och barrens grönska,
människornas rörelser under arbetet och den börjande nattens
brottning med den motsträvigt vikande dagen.

   Men nu har jag andra ting att beundra: 
skuggornas och dagrarnas lek härinne, rökens blå böljande
mot det svarta taket och eldens spel på ansikten och
väggar. Karlarnas färg i ansiktet är som gamla fiolers
—   och det är den ju på dagen också — men nu
äro de som nyfernissade med en stor fiolmakares
hemliga blandning. Det är furornas quinta essentia
som glänser i deras drag, torrvedens ande och mening
som talar från deras kinder och i skuggor och veck
ligger sotet från nyingar, stubbeldar och svedjeland.

   Och lukten härinne! En blandning av kåda,
tjärrök, tobak, kaffe, fläsk, svett och Arbetets Ära. Och
som små variationer i luktsymfonien den omtvistade
mångtydiga, underbara doften av läder, plus en och
annan tillfällig högst animal och med skratt och
vänliga svordomar emottagen livsyttring av skiftande valör.

   Vi tala mest om jakt. Ty nästan varje man har
en bössa. Häruppe är det inte så noga och ingen
skvallrar, ty var och en har något på sitt samvete
som inte precis vore lämpligt för länsmans öron.

   I början är man reserverad, ty man kan ju inte så
noga veta vad den främmande bär i skölden. Men
tobaken ur min amerikanska jätteburk gör sitt till
—   låt den gå runt bara!

   —   Jävvlar, det här är annat än Fem Blå Bröder!

   Och medan vi dricka vårt kaffe och jag hjälper
till med några droppar ur den bruna litern, börjar
historiernas mångfald.

   Men jag får ingen fart på grejet, förrän jag själv
dragit några historier om tjäderspel och
<sp>säckfågeljakter</sp>, något färglagda, gunås, men jag är nu en
gång sådan. Och lyckligtvis kommer jag ihåg hur jag
en gång blivit lurad kapitalt av en landsman, en 

smålänning, en figur som gjorde affärer i jakthundar, en
verklig skojare — och när jag till på köpet kommer
ihåg att jag har ett brev från honom i min plånbok,
blir intresset verkligt vaket.

   —  Sicken jävel! Läs opp brevet bara!

   Och sedan jag berättat detaljerna — hur jag
behövde ett koppel stövare och läste en annons i en
Smålandstidning och skrev till annonsören, som sade
sig bara ha en hund, men ett lejon, och hur vi
kommo överens om pris och avsändningsdag — läste
jag upp det gamla brevet:

<tab>     »Herr Reaktör Engström,

 <tab><tab><tab><tab><tab>Stockholm.

   Har ej kundat senda hunden han blev efter på jakt
i torsdasse, ty han slepper aldrin en hare det finnas
endasse 2 alternatif för denna Hund antingen skjuta
eller Harens död så ni kan vara belåten om ni får köpa
honom hoppas ni ursektar mig derför och det kan ni
göra på grund av hundens Duglighet bättre hund
har aldrin trampat Stockholms gater han heter Ställå
lyder vanlig Stäning i skogen om ni får skjuta sent
på dagen Koppla då hunden ty får han 1 nytt slag
så får ni ej med den hunden hem
<table o>
<td c>                    Högaktningsfullt
<td c>        <sp>Per August Andersson</sp>
<td c>             som åvan.»
</table>
   Jag tyckte brevet var bra, skickade pengar och
telegraferade till Per August Andersson att han
ögonblickligen skulle skicka hunden.

   —  Ja, brevet lät ju bra! hördes i korus.

   —     Nå, jag fick telegram att hunden var avsänd.
Men när jag kom till Centralstationen i Stockholm för
att hämta den — ta mej fan var det inte en pudel,
en sån där ullhund som var klippt som en
cirkusjycke med tofs på svansen och muddar omkring bena
och halskrage som ett lejon.

   —     Sicken jävel! Men hur gick det sen? Stämde
inte Engström skojarn?

   —     Jag ville nog och skrev och hotade, men han
påstod att någon bromsare som skötte om hundkupén
hade släppt ufen vid någon station utav misstag
när han skulle vädra honom och sen hade han fångat
in första bästa nya hund vid första bästa nya station.
Jag skrev och bråkade, men så tröttnade jag på
alltsammans. Det kostar pengar att processa.

   —     Ja män perkele, jag skulle ha processat tills jag
dött, sade en. Nej, där var Engström dum, d’ä vad
han var! Men aperpå dumhet, så känner jag en som
inte var dum — har Engström skjutit nån älg?

   —  Åja — ett par stycken —  —  — 

   —  På lovlig tid?

   —  Det tror jag nog —  —  — 

   —     Tror!! Ånej, den dalkarlen går inte i mej —
vem faen får skjuta när d'ä Lovligt? Om en inte har
egna älgmarker — å vem har dä? Har Engström
egna älgmarker? Nä, si dä! Hi hi hi — hör du
Brems Johan — du får lov berätta om dina älgar —
sover du? Nå, då kan du väl berätta! Men du ska
väl vila dej, för jag misstänker att du tar an spåret i
morron, som stod över basvägen — jag såg att du
putsa remingtonarn ett slag i dag, din gamla rackare!

   —     Ljug ihop va faen du vill om mej, men låt
mej sova! lät det ur en fäll vid motsatta väggen,
men pratar du breve mun så var inte säker för en
jesusknäpp när ja träffar dej på mammas gata.

   —     Å — var lugn du, Brems Johan — jag talar
inte om dej — jag talar bara om den värste älgjägarn
som har funnits norr om Dalälven — å va den heter,
dä gör dä samma. Tack, ska dä va så noga, så jag
får en kaffehalva till? Skål, å tack! Dä värmer som
en skinnpäls!

   —  Hör du, Ville! lät det ur Brems Johans fäll.

   —     Ville, va dä ja! Dä ett namn som klingar i
bankerna! Va hostar du om?

   —  Ja säjer bara: håll dej lugn som en isåkare ve
missommar — annars —  —  — 

   —  Jag sover redan, sade Ville.

   — Ja, godnatt allasammans och tack för i dag!
ifyllde jag. Jag väntade gärna på historien om
Norrlands värste älgjägare till morgondagen. Då skulle jag
få den berättad utan avbrott, ty jag skulle bli Villes
kamrat i skogen. Och Ville var smålänning som jag.

   Någon lade gäspande ny ved på altaret. Jag drog
ned skinnmössan över öronen, ty det kylde från
väggen. Det snarkades snart från alla håll. Man vände
på sig, pustade och stånkade i sömnen. En och annan
kvitterade det sista medvetna om tillvaron med ett
dunder — alldeles som Ulla Winblad. Det small ett
skott i knuten. Kölden tog till. Jag tog av mig
lappskorna, ordnade fårskinnsfällen under mig, stack benen
i vargpälsens ärmar och bredde resten som täcke över
mig — ett gott recept! Och jag somnade.

   Dagen därpå i skogen berättade Ville om Brems
Johan. Mer än hundra älgar hade han tjuvskjutit men
gått fri ända tills för två år sen. Han hade blivit för
fräck av medgången. Han hade till och med varit så
fräck att han dagen efter ett ting dit han varit instämd
för olaga älgskytte, men klarat sig av brist på bevis,
skjutit en ny älg och lagt de fyra skankarna på
länsmans förstutrappa.

   Men Nemesius Diana vakade. Han kom på ett spår
en kall vinterdag och följde det, ty han kunde inte
låta bli. Han var född med det blodet. Men det tog
tid, ty älgen gick undan med fart. Sent på aftonen
då det nästan var nermörkt lyckades han skjuta älgen
som var alldeles utpumpad och hade fått benen
förstörda av skaren.

   Men då var han långt från hemmet, kölden blev
allt svårare, inte vågade han tända en nying, ty han
visste inte riktigt var han var. Han var i verklig
klämma.

   Men han fann på råd. Han slaktade älgen, flådde
den och rullade in sig i huden. Där låg han fint
och varmt. Det var styvare till och med än i
sängvärmen hos gumman. Huden slöt sig så tätt och
behagligt efter kroppen. Han kröp ihop och somnade
som det goda barn han var. Och han somnade
ordentligt, ty han var trött efter en dagslång jakt.

   Men när han vaknade och skulle sträcka på sig
i dåsigt välbehag, fann han snart att han begått den
största dumheten i hela sitt liv. Ty det var
smällkallt och älghuden hade frusit till ett järnhårt pansar
omkring hans skogslöparkropp. Den hade dragit åt sig
om hans lemmar, följt muskulaturen troget som en
smekning  —  och nu låg han där absolut hjälplös med
varje led i kroppen ohjälpligt fastlåst.

   Han arbetade en stund, men märkte snart, att han
satt som i ett gipsförband. Då började han
omväxlande svära och gråta, men ingenting hjälpte och
slutligen kom resignationen. Han förbannade
visserligen sin dumhet, men slött och likgiltigt. Ty han visste
att man skulle få tag i honom, om det också dröjde.
Jakten hade nämligen gått över basvägen en gång och
där stodo både älgens blodspår och hans skidlöpa. Det
var ingenting att göra åt det. Och kronjägarn skulle
gå fram där just i dag — det var ju fan så oturligt.
Kom han inte, så kom i alla händelser skogsförvaltarn
på väg till bruksskogen — och han var inte sen att
följa ett sådant spår med eller utan skidor, för han
hade en utväxling som själva faen, ben som en älg!
Jaha, nu var kaffet kokt och hur det skulle gå, det
kunde han på sina femtifem fingrar! Och vad skulle
käringen säga? Och skulle hon kunna vara så full
i fan så hon inte visade länsman direkt på det gamla
älgköttet i tinan? Och skulle pojkarna — — —

   Men nu hördes glid av skidor — jaha, nu voro
de här. Brems Johan låg och morrade för sig själv.
De pratade och skreko och livade upp sig på spåret
—   nu voro de framme. Någon sparkade till honom —
han skrek till.

   —     Å, faen, är det Brems Johan? Var så god och
stig opp!

   Men han kunde inte stiga opp. Han låg ju inrullad
och infrusen, han var som ett kolly.

   Och nu hördes en ny röst — jädrar, var det inte
länsmannens, herregud, vad han började skratta, han
slog sig på knäna och flatskrattade. Ja, det var också
en fin fångst, själva överbasen för tjyvskyttarna i
länet.

   —     Jaså, du kan inte stiga opp, Brems Johan? sade
han. Jaså, du kan inte det, hi hi hi! Ja, inte behöver
du’t häller, för vi tar dej som du är och lägger dej
på kälkarna — nog ska du komma härifrån alltid
fast du inte kan reda dig själv.

   Brems Johan svarade ingenting — det var ju
ingenting att svara på. Men han tänkte så mycket mera i
stället! Mer än hundra älgars bane var han och hade
gått fri tills nu trots oräkneliga stämningar och förhör
och andra trakasserier, och inte en gång bössan hade
de lyckats kapa åt sig förrän nu och nu hade han
själv fått släpa med — retligt var det, det var så en
kunde kräkas opp sin odödliga själ.

   Men nu kom hästen med timmerkälkarna. Några
händer lyfte Brems Johan som man lyfter en
amerikakoffert. Någon surrade fast honom med någonting —
och så hördes länsmans gemytliga stämma genom
huvudöppningen på det ogemytliga fängelset: — Den
här gången erkänner du väl ändå, Brems Johan?

   Brems Johan tänkte över sin ställning två eller tre
sekunder. Och den tiden tycktes vara tillräcklig, ty
han svarade: — Ja, dä ä väl så gott jag erkänner då!
</chapter>
<chapter name="Starka karlar">          <h2><small>STARKA KARLAR.</small></h2>

   Vedskutan <sp>Albrektina av Väddö</sp> skall lägga
upp för vintern, ty när som helst kan det smälla till
och bli kallt. Redan förra veckan var det blåis över
hela fjärden och det är så gott först som sist att
lägga sig still medan man är hemma. Nu sitta vi
i kajutan och ta sista kasken för säsongen. Hembränt
spiraldricka och dunder ha vi gudilov gott om. Med
kaffet är det sämre. Fan vet vad det är för smörja.
Det smakar dö räv av’et, säger skeppar Janson.

   Vi äro jag och Janson och byggmästarn och
tullvaktmästare Sjöblom och gubben Pelle, gamla
skeppstimmerman, som seglat på alla hav och kunnat stämma
blod med sin uppsyn när han fått några pilleknarkare
och blivit i tagen.

  Vi ha kommit så långt att vi börjat tala om styrka
—   och då kan läsaren begripa. Byggmästarn är redan
i farten med att ljuga. Det finns väl ingen i Roslagen
som kan breda på som han, men det är lögner som
ingen tror på. Hans fantasi är för våldsam. Och det
fast han inte super, märkvärdigt nog. Det är stört
omöjligt att få i honom en droppe, inte en gång en
halva »grisöl», som svagdrickat kallas. Men det påstås,
att han varit en jäkel att supa i sina unga dar och det
skryter han av också. Han påstår sig en gång ha
slagit vad att han skulle kunna simma en halv mil
med en liter konjak mellan tänderna och dricka ur
den under tiden. Ibland är det två liter, en i vardera
mungipan. Och han vann naturligtvis vadet, tacka för
det! Men den sådant går i, den är väl dum om någon.
Nu är han emellertid som sagt absolutist.

   —     Nej, säger han, när någon trugar honom. Sprit
duger inte för mej med mina kroppskrafter! Jag blir
vild och galen och gör mig olycklig! Och ni vill väl
inte att jag skall göra av med er allihop, kära
människor! tillägger han.

   —     Åja, stanna i Sveriget, tokstolle, säger gubben
Pelle, så farligt är det väl inte! Den som inte har
varit på sjön vet inte vad slagsmål vill säga. Och
du vet väl knappt vad som är för och akter på en
skuta.

   —     Nej, en som höll att ta i, rätt så gammal han
var, var far min, säger Janson. Jag minns väl en gång
i Degerby på Åland. Fyra tullsnokar — ursäkta,
Sjöblom, men jag säger som det var — fyra
tullvaktmästare skulle ha opp’en i tullkammaren — han hade
väl haft någe exter för sej. Skutan låg för ankar en
bra bit ute i hamnen och han skulle i land med någe,
men just som han lade till vid bryggan kom tullen,
så han tyckte det var onödigt att gå i land just då.
Utan han satt kvar i båten. Åtti år var han fyllda
så visst som ett. Och alla fyra vaxmästarna var nere
i båten och skulle ha opp'en. Men han satt bara kvar,
han. Han slogs inte, tycker nån det — naij, han satt
bara kvar. Och till slut var vaxmästara så trötta så de
gick i land och lade sig och sov i gräset. Och då
passade gubben på och uträtta vad han skulle. Skål i
alla fall — men nog tycker jag att vi kunde ha kokt
ur denatureringen lite bättre — jag tycker kasken
smakar bensin — inte för det gör nånting, för starkt
är det, så skinnet riktigt krullar sej i  käften, så för
den delen — men ändå!

   —  Åja, det är många som har’et sämre   än vi,
säger Pelle. Det här borde du smaka, byggmästare,
så skulle du kunna ljuga dubbelt så bra! Skål,
byggmästare, och hälsa hem till kokräket och pumpen
din, det är dina supebröder!

   —  I kan tacka mej att I inte är i småbitar, karar,
vad det anbelangar! Men   aperpå kor  — har jag
talat om när jag seglade en ko mellan Kalmar  och
Färjestan på Öland? Det var  en segling det som
inte många har varit med   om maken     till. Jo, jag
skulle segla över en ko — det var för rexten en
skepparhustru i Björnhovda som skulle ha na. Jag
hade en stor sköteka med två sprisegel så hon fick
bra plats midskepps. Blåste gjorde det knappt något,
till att börja med, och jag tyckte det gick för lusigt.
Därför satte jag opp det ena spriseglet som topp på
det andra för att få bättre fart. För jag hade platt
akterlig vind. Men när jag kom mittför Grönskärs
fyr började han skrota och blev rätt emot och båten
krängde till så kon kom i sjön. Det var trevligt,
må I tro, men jag hör till det där folkslaget, som
aldrig ger sig. Det var naturligtvis att börja göra
slag. Först försökte jag segla in kon alldeles som
när en seglar in öskaret, men det gick inte och ensam
var jag ju. Så gjorde jag ett nytt slag och gick opp
i vind och fick tag i horna på kofasen, men de gick
av, bägge två. Och sjön växte undan för undan, så
jag blev nästan villrådig, men kon skulle ombord, det
hade jag gett mej faen på. Och nästa slag lagade
jag så jag fick akterändan på kon alldeles utmed lä
sud. Och krafter hade jag, det var det jag litade
på. Och så fick jag tag i svansen på kräket och drog
in henne just som båten krängde över. Det var
bestämt det värsta tag jag gjort i hela mitt liv och
svett var jag så det rann om mej. Var det inte bra
gjort — sant?! Joho, så sant som jag sitter här
ombord på <sp>Albrektina</sp> och är nykter karl ibland
andra fyllehundar!

   —    Det var det värsta jag hört i min tid, sade
Sjöblom. Men en sak begriper jag inte. Hur kunde du
rigga opp det ena spriseglet som topp? Det övergår
mitt förstånd.

   —    Det skall vara en toker till landkrabba, som skall
kunna göra det, för en sjöman kan'et inte, sade gubben
Pelle. Förstår du inte det, Sjöblom, att värre lögn har
aldrig kommit ur hans syndiga trut. Men bra ljuger
du, byggmästare! Du skulle bli den värste
tidningsmurvel i Sveriget, vad det angår — jaja ursäkta mej,
Engström, men jag tar inte tillbaks.

   —    Det är bara de dagliga tidningsredaktörerna som
ljuger, timmerman, sade jag. Veckotidningarna
behöver inte ljuga. Har timmerman sett en enda lögn
av mej i Strix?

   —    Åja, ni kan vara lika goda kålsupare allihop,
vad det angår. Har han inte skrivit verser också,
Engström? Ä inte verser lögn? Vafalles? Kom inte och
tala med mej om verser! Jag har jäklar i mej läst
igenom hela Filikromen och finns det ett enda sant ord
i den, så vill jag vara skapt som en ulk! Ånej, rätt
ska vara rätt. Men aperpå styrka så har jag seglat
med en karl som också höll att ta i. Det var den
värste jag träffat på, byggmästarn må dra ombord
så många kor han vill vid svansen! Men skål för
resten, vi ha inte mycket kvar av det starka och
vi får väl gå i land innan det blir nermörkt! Jo,
vi låg i Gävle en gång med gamla <sp>Rosenklippe</sp>,
ni vet. Och han som jag talar om hade fått låna
båten och rodde i land en söndagskväll med post
och sådant. Men när han klarat sina grejor, gick han
in på en krog och kom i sällskap med en massa
sjöfolk och det blev full speed medsamma förstås. Och
hur det nu kom till så hamnade han på en soffa
i en plantering och där somnade han och vaknade
vid att någon tog honom i kragen och ruskade honom.
Och yrvaken som han var slog han ut med armarna och
reste sig opp och då låg där två poliser och kräla i
smörjan. Inte rådde han för det, för han slog till rakt
i sömnen. Men poliserna blev förstås arga som bin och
sa, att nu följer du med till vaktkontoret, sa de!
Nehej, det är inte åt mitt håll, sa han, jag ska ditåt,
sa han och så pekade han åt hamnen till. Si så, bråka
inte, utan följ med bara, sa de. Nehej, nu går jag åt
mitt håll, sa han och så gick han. De var förstås
framme som Jehu och högg honom i kragen, men
han gick bara lugnt åt sitt håll, fast de ryckte och
slet och svor och skrek som om han varit den värste
bov och bandit. De hängde sej på honom och slog
och rev — han rörde inte en hand utan bara gick
lugnt. Då visslade de i sina pipor och det kom två
poliser till och högg i honom, drog och slog och
skrek och stog i, men han gick bara lugnt. Då visslade
de igen och till slut var det väl ett helt dussin poliser
och så många som fick rum omkring honom ryckte
och jäklades och slet i honom, men han gick bara
lugnt ända till han kom ner till kajen, där hans båt
låg. Alla var de på honom som bin på ett fluster, men
han bara lutade sig ner och löste båten och skakade
på sig ett slag, och så hoppade han ner i båten och
så sa han: — Tack så hjärtligt för sällskapet, sa han.
Och så rodde han ombord. Men på kajen stod alla
poliserna och bara gapade, så en kunde se
kvällsmaten i dom.

  Och vet ni vad den sjömannen hette? Jo, han
hette Pelle och var skeppstimmerman ombord på
<sp>Rosenklippe</sp> och dä han som säjer skål och tack
just nu. Tack, Janson, men dundret ska kokas tre
gånger, innan denatureringen går bort ordentligt,
annars går en och luktar som en utombordsmotor och
varken kaffe eller snus hjälper. Tack och ajöss!
</chapter>
 <chapter name="Snickar Janssons bröllop">  
<h2><small>SNICKAR JANSSONS BRÖLLOP.</small></h2>

  Snickarmästar Jansson var inte gift, men han hade
en hushållerska, och med henne ett par ättlingar,
så han var inte precis okunnig om en del av det
som äktenskapet för med sig. Många gånger hade
pastorn förehållit paret det otillbörliga i ett samliv,
som icke stadfästats enligt religionens föreskrifter, och
mamsell Pettersson hade för sin del ingenting emot
att utbyta sin gammalmodiga och i hennes fall
tvetydiga och falska ursprungsbeteckning med frutiteln,
men i denna punkt var Jansson obeveklig. Han stod
visserligen redan under toffeln, men han hade klart
för sig att giftermålet skulle göra hans leverne etter
värre, varför han svor och dundrade förskräckligt var
gång mamsellen bragte frågan å bane och detta
inträffade ganska ofta.

  Snickarmästarn hade inte spottat i glaset under de
goda tiderna före kriget och inte sedermera heller
när tillfälle gavs, men när motbokssystemet infördes
blevo förhållandena olidliga. Då två usla literna i
kvartalet, i vilka restriktionerna slutligen resulterat,
voro ju som åt en katt och åstadkommo bara att
Jansson för var gång postbudet hade dem med sig
från Norrtälje satte i sig dem ögonblickligen för att
under ett dygn befinna sig i ett tillstånd av den mest
djuriska förnedring. Sedan var han några dagar 
oförmögen till arbete och i ett lynne som krävde änglars
tålamod och sådant var icke karakteristiskt för
mamsell Pettersson.

   Mamsell Pettersson var ett energiskt fruntimmer
med huvud på skaft. Hon rådgjorde med sig själv
och efter någon tid stegade hon vid sitt nästa besök
i stan resolut upp till dem som hade makten och
fick Janssons motbok överflyttad på sig själv —
naturligtvis utan Janssons vetskap.

   Jansson rasade och nedkallade alla i Roslagen
bekanta demoner över de styrande, men mamsellen
påpekade lugnt det förståndiga i deras anordningar.
Motboken var till för folk som kunde hålla måtta och
inte för fyllbultar. Det hade naturligtvis kommit till
vederbörandes kunskap att Jansson var ett sådant
kräk som inte stod för det han tog in och sämre än
ett svin, ty svinen äro nyktra djur och inte sådana
som Jansson etc.

   Men nu hade mamsell Pettersson ett medel i sin
hand att nå det mål som både hon och pastorn så
länge strävat till. Hon började bli vänlig mot snickaren
och ge honom en sup då och då. Jansson fann så
småningom att när han varit hygglig en tid och icke
svurit och stått i som vanligt, gjorde hon i ordning
en ordentlig kaffekask åt honom. Förhållandet dem
emellan blev allt hjärtligare, och till slut insåg mamsell
Pettersson, att det inte räckte med hennes egen
motbok, varför hon mot skälig ersättning lagade så att
hon fick överta tullvaktmästare Sjöbloms, ty han var
religiös och tog bara ut konjak som medicin på sin
och på långt när inte så mycket han hade rättighet
till.

   En vacker dag när hon givit Jansson ett par kaskar
och han fått blodad tand, ville han ha reda på
varifrån hon fick spriten. Men det kunde mamsellen icke
tala om. Ett löfte band hennes tunga och det var bäst
om Jansson aldrig fick reda på i vilken skog den
angenäma källan sprang ur jorden. Och han fann det
också klokast att icke forska.

   Men nu var tiden inne att låta Jansson sukta, ty
nu var jordmånen hos honom förberedd. Under flera
veckor fick han inte en droppe. Han riktigt tacklade
av. Han blev mjuk som vax. Han var mogen.

   En kväll sedan de gått och lagt sig fick hon
Janssons löfte mot två kaffekaskar att gå med till prästen
följande dag och ta ut lysning. Hon steg upp ur
sängen och satte på kaffehurran och löftet beseglades.
På morgonen smordes Jansson lagom igen och paret
gick till prästgården.

   Och så gick tiden och bröllopsdagen kom. Hon
hade förstått sin sak.

   Men efter vigseln, just då den vanliga högtidliga
tystnaden inträtt och prästen stod full av sitt ämbetes
värdighet och de inbjudna väntade på att någon skulle
företa sig något — då insåg Jansson, trots den gunga,
i vilken han befann sig, att han gått i en fälla. Men
efter det i alla fall var hans bröllopsdag och hennes
med för resten, fick han väl lov att säga något vänligt.

   Och han tittade på bruden som stod där röd i
ansiktet och med nedslagna ögon och höll händerna
på magen. Och han sade:

   —  Har du fått'et som du vill ha’et nu, sugga?
</chapter>
<chapter name="Usch!"> 
<h2><small>USCH!</small></h2>

  Det är olust i landet! Himlen gråter över oss och
förstör jorden. Ett dovt knot stiger mot de våta
skyarna och folket tyr sig svärjande tillsammans för att
avsätta de gamla gudarna och skapa andra efter sitt
eget sinne. Främmande och mystiska sjukdomar härja
våra bygder och vi fråga oss: är det för våra synders
skull? Och utanför våra gränser slåss man på liv
och död — varför? Borde inte folken själva snart
säga till: nu vill vi inte längre — nu vill vi ha fred
och odla vår jord i frid och sitta på våra förstukvistar
om kvällarna och röka våra pipor i lugn. När skall
<sp>Angelus</sp> åter klinga över våra marker och mana
till vila?

  Jag seglade häromdagen i storm och regn till en
skärgårdsbrygga, där jag skulle gå ombord på en
liten ångbåt som skulle föra mig närmare mitt hem.
Regnet strömmade från den tröstlösa och hatfulla
himlen. Våta, snusspottande bönder svuro på bryggan
över snuset, som är bara sopor, och över regnet, som
dock var riktigt regn. Men bönderna voro ganska feta
och när ångbåten kom, döko de genast ned i den
illaluktande matsalongen och åto biffstekar och drucko
dåligt vin till priser som för fyra år sedan skulle
ha kallats otroliga. Och efter maten drucko de dåligt

vin igen och rökte cigarrer med krollsplint och tagel
och kängremmar i och betalade som man förr i
världen betalade för en riktig Havanna på Hasselbacken.
Ty bönderna ha blivit ockrare och hedern håller på
att försvinna från landsbygden.

  Mitt i natten kommo vi till den fjärran brygga,
där jag skulle söka förbindelse med hemmet. Under
de svarta drypande molnen gick jag fram och tillbaka
på de hala smutsiga stockarna och väntade på
dagningen. Den kom äntligen och jag började göra mig
hemmastadd i omgivningen. Ännu skulle det dröja
länge innan nästa ångbåt kom, som kunde föra mig
någon mil längre norrut. Genom en hasselskog —
ty hasselskogarna äro icke ännu skövlade — gick jag
inåt land mellan oändliga rader av vedstaplar, dem
bränslekommissionen låter ligga och förstöras i regnet.
Jag kom ut i en hage — en f. d. björkhage, som
hasseln håller på att usurpera. Det blänkte något i
en buske och jag gick närmare för att studera
fenomenet. Det var en vacker samling tömda lazarolfläskor
och ett lager blanksmörjeburkar, som låg där — spår
efter en lantlig orgie, typisk för tiden och för de
idiotiska hjärnor som tro sig kunna reglera den på
det sätt som nu sker. Ty de som satts vid styret
då det gäller vår sprit, äro människor som sakna
varje spår av kännedom om de enklaste
psykologiska lagarna. Människor som tjusas av sin
maktställning och maktkänsla och äro inne på en oriktig,
ja, brottslig stig.

  Inte skulle t. ex. jag själv ha hittat på ett
förstklassigt sätt att bränna brännvin och därigenom
överträda lagen, om icke de ledande tvungit mig in på
den bogen. Bratt vill förneka att man bränner i större
utsträckning i landet. Men de brännande komma inte
till honom som till en själasörjare. Här brännes —
och med rätt — så kopiöst att den gamla
husbehovsbränningens dagar representerade ett oskyldighetens
tillstånd emot det nuvarande.

  Jag stannade alltså och såg på spåren efter den
lantliga kristidsorgien. Jag blev inte glad. Jag tänkte:
arma land!! Det är inte bara på spritstigen man
håller på att bli laglös! Det är på alla mänskliga
områden. Det gäller att kringgå alla förordningar, att
bedraga, att kosta vad det vill skaffa sig frihet! Ty
friheten är så viktig för människans liv, att den är
värd alla offer, alla ansträngningar, alla brott mot
det missriktade och restringerande samhället. Men det
ledsamma är att bönderna bli gulascher, ockrare,
skurkar och fega småsjälar med den      här regien.

  Hela tiden strömmade regnet       ur   de lågt släpande
molnen. Det gråa landskapet med inslag av höstfärger,
bränslekommissionsvedens oändliga perspektiv,
gyttjan, som låg klibbig på vägarna, mitt hjärta som ryste,
lögnen som låg över alltsammans och min dyra
piptobak som luktade våt hund —  allt tog sig uttryck i
detta hjärtliga: <sp>fy fan!</sp>
</chapter>
<chapter name="Från en resa">
<h2><small>FRÅN EN RESA.</small></h2>

  För några dagar sedan var jag i Norrköping, min
ungdomsstad. Det ger en underlig stämning att som
gammal man ensam ströva på gator där man som
pojke sprang med andan i halsen för att inte komma
för sent till skolan om morgnarna, där faror lurade
i vart hörn i form av illasinnade, blydaggförsedda
folkskoleelever, där ens flamma, den åtrådda och
gudomliga nippertippan, svävade med fläta på ryggen och
musikportfölj i omanikurerade händer.

  Jag genomlevde alltsammans i tankarna och
vallfärdade till skolan, till Svartsens valv, till Saltängen,
till Trångsundsgatan, där jag inne på en gård sysslat
med tillverkning av nitroglycerin med påföljd att ett
avträde sprang i luften. Jag var uppe i det rum, där
jag bott som femtonåring och det blev underligt tjockt
i halsen — — — ja, jag kan inte hjälpa att 
sentimentaliteten ligger kvar på botten av min själ och vill
aldrig värka bort.

  Jag var uppe i stadens nya museum, det vackraste
och hemtrevligaste i sitt slag jag någonsin sett. Det
kan Norrköping var stolt över. Det är ordnat med
hög kultur, förnäm smak, kunskap och kärlek.

  Jag var överlämnad åt mig själv några timmar och
gick utan mål gata upp och gata ned. Det började
skymma, lyktorna tändes och jag fick fram ett slags
sagostämning över gatornas prosa. Plötsligt kom jag
att tänka på Bellmans Ulla Winblad, som bär tillbragte
åtskilliga år av sitt liv som hustru åt extra
sjötullsbesökaren Norström. Vad var naturligare än att jag
gick till hennes forna hem Norra Kyrkogatan 4—6.
I portgången stod en kvinna och jag bad henne visa
mig var Ulla Winblad bott. Jo — det var just i
hennes bostad. Huset och gården voro precis som
på hennes tid. Jag kom in i en hygglig arbetarfamilj
som bebodde de två rummen och köket som en gång
omslutit Maria Christina Norströms tämligen
tvivelaktiga idyll tillsammans med tullvaktmästaren. »Och
i det här rummet dog Ulla Winblad», sade hustrun.
Nå, jag visste ju att hon inte dött där, men jag ville
inte störa traditionen om den också var oriktig. Huset,
rummen, gården gåvo i alla händelser äkta
1700-tals-illusion och jag var nöjd. Jag stod en lång stund på
gården och frambesvor andar. Jag tänkte mig Ulla
något passerad men med spår av sin forna skönhet
stå i dörren och vänta på sin svartsjuke fyllbult och
slagskämpe till karl och jag befolkade gården med
skvallrande käringar och gubbar i knäbyxor och
piskperuker.

   Jag hade ännu en god stund på mig innan jag
skulle bort på supé hos en gammal barndomsvän och
skolkamrat. Jag vandrade alltså till Standard och satte
mig i kafét vid ett glas vermouth. Vid bordet
bredvid politiserade två krigströtta och skeptiska herrar.
De talade om Finland.

   —  Det skulle inte fan vilja bli kung där, sade en.

   —  Varför inte? sade den andre.

   —     Livförsäkringsbolagen försäkrar inga kungar
nuförtiden!

   Jaja!
</chapter>
<chapter name="Skärgårdsliv">
        <h2> <small>SKÄRGÅRDSLIV.</small></h2>

  Åter har jag varit ute i skärgården och upplevat
saker och ting. Pelarorden hade sin lyckade fest på
Svansarna och vår Herre hade ordnat det bra för oss.
Han placerade festdagen mellan två ovädersvågor som
han lät övergå våra vatten och öar.

  På Svansarnas vackra ö finnes en däld omgärdad
av askar, ekar och enar och där stodo våra bord
uppställda under höstsolen. Dit hade vi samlats, vi de
sista på skansen som ännu sätta värde på livet bland
kobbar och skär. Från skilda håll hade vi kommit
i nötta skärgårdsekor under gråa stormrivna segel och
hade med oss all den matsäck vi lyckats undanhålla
vansinniga kommissioner. Och i svagdricksbuteljer och
svaga restriktionsnubbflaskor ingöto vi våra själars
styrka och gjorde så mycket vi kunde av en förvildad
och ogynnsam tid. Där höll Hövdingen värmande tal
och där fick jag trycka handen på min gamle vän
Johan Söderman, 88-åringen med ynglingasinnet. Vi
åto en kärleksmåltid och lekte våra mystiska lekar
bland hundraåriga träd och i ett landskap värdigt
åldriga druider. Än finns det svenskar kvar och än
finnas undangömda skär dit inga farleder föra och där
farliga grund hota den intet har att göra där. Akten
er, filistéer, när vi börja flytta prickar och släcka fyrar
därute!

   Men på natten kom stormen med brak och dån
och skyfall! Två dygn varade den. Havet rök och
bullrade och runtomkring lågo skutor för ankar och
väntade bättre tider.

   En gång försökte vi komma därifrån, ty jag hade
lovat en artikel åt en tidskrift. En märkesman i vår
kultur fyllde 50 år och jag hade skrivit om honom
och ville ha min uppsats till bestämmelseorten. Men
det var omöjligt. Om ett par minuter märkte vi att
det inte hjälpte med rev i seglen. Drypande våta
vände vi och återgingo till vår behagliga inventering,
där orgier i smör, nybakat bröd, inkokt och rökt ål
och kaffe väntade oss. Strömming och potatis och
kallt fläsk — vad sägen I, hungrande bröder, om
sådant? Och aningen om en kaffekask i den höstliga
kylan — den missklär inte heller — eller hur?

   Men efter två dagar lättade det något och under
drypande skurar seglade vi ut för att inhämta
skärgårdsbåten. Det lyckades. Bland bönder och höns och
kalvar och flyttsaker forslades Kalle Andersson och
jag till en brygga, där vi måste gå i regnet och
invänta nästa möjlighet som kunde föra oss närmare
hemtrakten. Och efter många timmars misslyckade
försök sutto vi äntligen på en kärra med kurs norrut
till Grisslehamn. Nu är jag hemma igen rik på minnen.
Jag sitter åter i ateljén och skriver. 23 skutor räknar
jag borta vid horisonten, 23 kölar som legat
fastlåsta av stormen tills i dag.

   Ombord på en skärgårdsbåt träffade jag en man
som varit med om kriget i Finland. Han såg illa
tilltygad ut, blåslagen i ansiktet och svårmobiliserad.
Han kunde strängt taget inte röra på mera än ena ögat.
Och det satt han och blinkade med oupphörligt. Jag
frågade honom i vilket slag han blivit så malträterad.
Han försökte se på mig och rosslade svagt: — Nej,
i Finland gick jag fri. Jag har fått smockan på
Djurgården. De tyckte inte om uniformen därute.

   Jag beklagade.
</chapter>
      <h2><small>SEPTEMBERFRÖJDER.</small></h2>

   —    I dag blir det väder för minst ett rev, sade
gastarna.

   Solen värmde skönt i lä men molnen gingo
västvart för fulla boliner och tornade upp sig i
skickelsedigra alplandskap med hotande lavinmöjligheter och
havet gick vitt utanför sydspetsen av ön där vi jagat
hare ett par dar och känt oss behagligt fjärran från
det ogemytliga samhället med förbud och restriktioner.

   Vädret hade varit som beställt och makterna hade
gynnat oss. Efter utresans storm och skyfall och första
kvällens föga lovande regnsmatter på fönsterrutorna
vaknade vi till en dag fylld av solsken och all
härlighet. Bergåsarna lågo rentvättade och skogen lyste
av höstens första guldstänk.

   Snart klang drevet med växlande styrka i dalgångar
och på bergåsar och första skottet small när solen
nyss stigit upp bland underbara skyar.

   Här var allt digert av minnen, glada och vemodiga.
Hädangångna vänners andar svävade över det hela
och vi levande kände deras närvaro starkt och
värmande. Icke som vi hade fruktat.

   De gingo igen i de små stugorna och i salen
framför brasan och vid långbordet, där vi firat högtider i
många år.

   Men nu skulle vi segla hem, ty båten skulle läggas
upp för året. Vi togo in vårt rev, hissade, lättade ankar
och stucko ut. Luften hade mörknat alltmer och de
första regnstänken började falla. Det blev en
segling av värde att minnas. Den vackra, styva kuttern,
förd av mästarhänder, skar igenom vattnet med
behagligt mjuka rörelser, darrande lätt med denna fina
vibration som gör att man tycker sig höra dess gillande
omdöme om rorsmannens tag om rorkulten. Det sjöng
i barduner och stag och när solen någon gång bröt
igenom de jagande stormmolnen, seglade vi i skyar
av rosenfärgat skum som tog däcket med detta korta
raffinerat friska smatter som är seglarens förtjusning.

   Men seglingar äro beskrivna till leda och jag slutar.

   Tack, kamrater, för jakt och segling! Nu sitter
jag åter vid skrivbordet. Jag kan inbilla mig, när
jag ser ut genom ateljéfönstret, att jag är på väg
tillbaka till ert lag. Ty Ålandshav brusar friskt i dag
och blåsten dånar mot fönstren. Vågorna slå upp
mot klippan där min verkstad är byggd och det låter
ibland som om de skulle slå mot en fartygsbog, ty
det skakar i väggarnas timmer.

   Jag seglade en gång över Nämndefjärden i storm
med min gamla Hellas. Det var ett Herrans väder
och vi voro de enda på fjärden, såvitt jag kunde
se. Men tvärsöver hela fjärden stod ett band av måsar
som slogo ned i vattnet och höjde sig och förde liv.
Jag förvånade mig över deras därvaro och undrade
vad det kunde vara som intresserade dem.

   Gasten svarade: — Det kan inte vara någon annan
än grosshandlar Svensson, den där stora, feta,
redaktörn vet, som har seglat fram här med sin kutter,
Lukullus heter han. Se grosshandlarn är alltid så
förfärligt sjösjuk!
<chapter name="Kapten Söderbom">
       <h2><small>KAPTEN SÖDERBOM.</small></h2>

   —     Stig in, herrarna, och se, hur en gammal
beckbyxa har det! Synd bara att jag inte skall ha en
droppe att bjuda på, men i dessa förbannade tider
är det ursäktligt. Stig in bara! Luften är ren.
Hushållerskan är naturligtvis ute och ränner i bygden och
lapar maskroskaffe.

   Kapten Söderboms hem var fint som ett dockskåp,
fejat och rent och prydligt. På spiselkransen stodo
båtmodeller av alla slag från fullriggaren ned till
skonaren. Snäckor och musselskal från främmande hav
prydde hyllor och skåp och i taket hängde en
uppstoppad liten haj med det fruktansvärda gapet
uppspärrat och i färd med att sluka en docka med
blankskinnshatt och blåtröja.

   —     Herrarna tittar på mina båtar, ser jag. Det är
modeller av alla skutor jag seglat med. Jag har gjort
dem själv på lediga stunder ombord. Det är ett
knåpgöra med såna här klor.

   Kapten Söderbom sträckte fram sina rödhåriga nävar
och skrattade. Hans skratt lät som en hes åska.

   —     Jojo, de här nävarna ha hållit att ta i och ta
i med, mullrade han. Nåja, de håller än, vad det
anbelangar. Fan att inte käringen kan hålla sig hemma,
så man kunde bjuda på en kopp te, för sådant har
jag för mina gäster, riktigt gammalt fint kinesiskt te,
sånt som nuförtiden inte kan uppbringas för pengar.
Men det satans åkerspöket är som sagt ute och smäller
med käkarna i sällskap med andra höns.

   —  Att inte kapten har gift sig! framkastade någon.

   —     Jag?! Skulle jag ha gift mej?!! Nehej, så galen
har jag lyckligtvis aldrig blivit, fast jag har tosats
med flickor av alla kulörer. Ånej! Fall av där! Gifta
sig med en människa som till slut skulle ta befälet
och topprida mig och göra mig löjlig för gud och
allt folket! Nehej, frihet vill jag lova som den högsta
gåva. Nu är det jag som befaller. När jag sjunger ut
ska de stinka omkring mig som ostmaskar. Sjunger
jag ut om en toddy, skall människan i köket servera
den på eviga momangen stor som en vattentank och
söt som kandy och stark som fan och sjudande som
hans svavelpöl! Ro hit med en sup, men rör på
hasorna, annars ska jag sätta en torped i aktern på
henne, befaller jag. Sup var det ja, kapten! skall hon
svara och supen skall stå på bordet fortare än en
gris hinner blinka. Det är mina tag, det! Och nu har
jag det, som jag vill och befaller. Inga resonemanger!
För fan själv kan inte resonera med fruntimmer. De
ä inte kloka i toppen — eller också är de klokare
ärr vi karlar och då vore ju ett äktenskap ändå tokigare.
Kanske är de säkrare än vi vad förståndsgåvor och
sådant anbelangar — ibland är man tvungen att tro
det. Men jag vill helst beundra sådant på avstånd. Till
exempel att höra två eller tre fruntimmer prata med
varandra! De pratar båda eller alla på en gång och
förstår varandra så väl ändå. Det är ett konststycke
som ingen av oss gör efter. Där är vi underlägsna.
Och inte bara i fråga om sådant.    Kan någon      av
herrarna gå med ett par skor som är tre nummer
mindre än foten? Jag kan det inte. Men människan
här kan det. Och skulle någon av oss ha mage till att
gå med såna hattar som fruntimmer använder?
Ingalunda, sade Pilatus! Skulle herrarna ha mod att gå
med en hattskrålla med en hel hönsgård på och ett
trädgårdsland och en hel lumphandel med trasor?
Nehej —  alltså är de modigare än  vi karlar. Jo,
de är fina när de kommer med hela krigsattiraljen,
löständer och löshår och lösbröst och emaljögon! Men
hattarna är värst! Var inte människan här åt
Östhammar häromdan och skaffade sig en hattskrålla som
kan skrämma tjurar och stämma blod — vänta litet,
så skall jag visa'n — och ändå är hon femtifem år
gammal och — — —

   I detta ögonblick rycktes köksdörren upp och en
äldre kvinna visade sig på tröskeln. Hon såg bestämd
ut och hade en      stor skäggvårta på    hakan. Kapten
Söderbom blev röd i det väderbitna ansiktet.

   —    Nu kan det vara nog, Söderbom! Jag har hört
alltihop. Jag har inte alls varit ute och lapat
maskroskaffe utan stått i köket hela tiden och tvättat dina
lortiga kalsonger. Tänk om jag skulle visa främmandet
hur vattnet sir ut! Och att herrarna kan ge sig tid
att höra på allt vad det där kräket häver ur sig! Nu
ska jag duka till middan. Dörren har lås på utsidan
också. Adjö! Nehej, du stannar inne, Söderbom!

   Kapten Söderbom stannade inne.

   Tankfulla lämnade vi gården. Den uppstoppade
hajen med matrosen i den fruktansvärda käften var
inte bara ett minne — den var en symbol.
</chapter>
<chapter name="En förgörelse">         <h2><small>EN FÖRGÖRELSE.</small></h2>

   Det har kommit en cirkus till Grisslehamn och
det är en stor händelse, väl värd att antecknas i
fisklägets historia. Det är en sån där gammaldags, som
de voro i vår ungdom med ett positiv som spelar
Donauwellen med basar som morra som ilskna hundar.

   De uppträdande äro naturligtvis de förnämsta i sin
genre och ha med fördel och erkännande uppträtt
inför Europas förnämsta potentater. Direktören är en
mångsidig man. Han är under aftonens lopp
svärdslukare, stark man, tandatlet och vaktmästare. Han
är bäst som svärdslukare. Det förefaller som om
bajonetter, knivar och tveeggade svärd vore hans
huvudsakliga förtäring. Akrobaten är även clown och
primadonnan är en tolvåring, som är hittills oöverträffad
i sin prestation på slak lina. En klok häst apporterar
en näsduk och böjer knä för publiken och två hundar
hoppa över stolar. Vad kan man begära mera? Allt
är oklanderligt, man får hisna och skratta. Och både
cirkus och publiken är välkommen.

   Frid, fröjd och samförstånd!

   Så långt är allt gott och väl. Men dagen efter
den första föreställningen dök en tatterska upp i
samhället. Hon var svart och präktig och bar en unge
på ena armen, medan två hängde vid kjolen. I den
lediga handen bar hon en korg med porslin — prima
utskott, som hon ville sälja å en krona pjäsen. Hon
uppträdde i köken med växlande lycka, ty hon ville
ha mat och kläder och det är gunås ont om bådadera
i dessa tider. Pengar finns nog, ty vi ha alla
förtjänat stora förmögenheter på kriget, men vi
småsvälta och ha bra litet att skyla vår nakenhet med,
trots kommissionernas berömliga och visa arbete för
oss.

   Nåväl — tatterskan kom på sitt härjningståg in
till pråmskeppare Vesterlunds. I köket satt pigan och
skalade potatis.

   —  Ge mej den där potatisen, sade tatterskan.

   —  Nähäj, sade pigan.

   —    Jaså, nå då ska jag laga så eran gris aldrig
ska gapa mer!

   Varpå hon gick och lämnade pigan undrande och
spörjande och fylld av oro. Det är ju bekant att
alla tattare kunna trolla och inte bara tattare. Vi ha
haft flera stycken gubbar och gummor i trakten som
varit alldeles vådligt skickliga i den affärden. Gubben
Koppar, båtsmannen, för exempel, var särskilt styv
att sälta diarré på tjuvar, så det var klokast att hålla
fingrarna i styr så länge han levde. Vi vågade knappt
se åt varandras nät och ryssjor sedan Johan Agust
Södergren varit framme och tjuvvittjat Mattssons
laxnät. Fick han inte springa som en tosing i fjorton
dar? Till slut blev han så klen så han gick med käpp
och blev allt eländigare ända tills han bekände sin
synd och lovade bättring. För doktorn kunde inte göra
något åt honom. Ånej, de där gamla, de kunde sina
saker, de!

   Jaha, dagen efter kunde Vesterlunds gris inte öppna
käften. Det var stört omöjligt. De satte fram för
honom det bästa som fanns i skåpet, men han bara
ruskade på skallen och gnällde och gnisslade sä det
skar en i själen. Och på kvällen blev han så sjuk
så de måste slakta honom. Det var ett elände!

   Sent på aftonen, då ljuset från cirkusens fyra
strålande karbidlampor redan blixtrade genom tältets
springor, frågade jag min pojke om han inte ville gå
på cirkus.

   Han sade tvärt nej och jag förvånades. När jag
var vid hans ålder var cirkus mitt naturliga element.

   —  Nå, varför vill du inte gå?

   —  För dom förtrollar folk!

   Och så fick jag reda på ovan relaterade fakta om
Vesterlunds gris. Han kunde visserligen trots sina
utmärkta egenskaper icke räknas till oss människor,
men gummorna i byn hade fått historien om hand
och gjort den till en hemsk sådan. Naturligtvis hörde
tatterskan till cirkussällskapet och av hämnd för att
porslinskommersen gått dåligt och mat och kläder
voro svåra att komma åt i våra kök och kistor hade
hon redan satt i gång ett trolleri, vars följder vi sent
skulle glömma. Alla barn skulle därför hållas ifrån
cirkus, ty för dem var faran störst.

   Och nu stodo byns ungar förskräckta runt cirkusen,
som lockade som intet annat. Men när jag övertygat
min pojke om att både hans och alla andra pojkars
moraliska skyldighet var att genast gå in på cirkusen
och njuta och fröjdas, spred sig som en löpeld min
övertygelse att faran var så gott som ingen. Och
cirkus blev fullsatt.


   Jag har nu all möda i världen att hindra min pojke
att sluka min Karl XII:s-värja, ett synnerligen fint
exemplar. Han försäkrar att det måste gå —
åtminstone ett stycke. Och runtomkring i stugorna slukas
bordsknivar och andra tillhyggen så att det är en glädje
att skåda.

   Men tatterskan var försvunnen. Hon tillhörde icke
cirkussällskapet.

   Grisen håller livsmedelskommissionen på att äta
upp.

   Men förklara nu — ni som äro kunnigare än vi
bönder — hur i Herrans namn tatterskan kunde
förgöra grisen så att han inte fick opp käften!

   Där tror jag ni blev bet, både präster och
professorer och folkskollärare! Vart kommer ni med all
er lärdom, som kostat så mycket pengar?

   Gubben Vesterlund sörjer sin gris förstås och svär
i ett slag. Jag bjöd honom i jåns på färskt snus som
jag köpt i Uppsala. Han lade in fyra mullbänkar,
spottade och sade: — Ja nog hä dä tråkit mä grisen,
hå käringen lever fasen därhemma. Den där jäkla
skojarekonan kunde håtminstone ’a satt samma
munläsa på henne mä.
</chapter>
<chapter name="Ett kåseri">
<h2><small>ETT KÅSERI.</small></h2>

   Jag är inte långsint. Jag tror inte att långsinthet
är mitt karakteristiska fel. Men det finns gränser även
för mitt tålamod.

   Jag har fått öva mig i tålamod under kriget. Har
suttit på en stol och väntat att de krigförande skulle
inse till slut att det är dumt att slåss. Det blir ett
tråkigt resultat: änkor och faderlösa och en
freds-trötthet som är farligare än all denna krigströtthet
som är rådande på alla fronter.

   Men i går gick det för långt. Det började tidigt.
Jag satt uppe en stund kvällen före och gjorde
teckningarna till ett Strixnummer. Slött och ointresserat.
De blevo därefter, som läsaren, den intelligente, kan
konstatera. Jag hade bara några uråldriga historier,
gamla avlagda vitsar från någon av Göteborgs
förstäder till min disposition och dessa måste jag servera
mina prenumeranter omstuvade till oigenkännlighet.
Tro inte att mitt liv är en vandring på rosor. Makadam
är vägen, hemsk och ruggig.

   Det började så här: Jag hade naturligtvis varit
ute och festat tillsammans med några vänner. Vi hade
tillsammans förtärt en kvarting punsch. Vi tål ju
ingenting nuförtiden och bara lukten av en kork från äldre
lyckligare tider kan göra oss till samhällsvådliga
medborgare.

   Nå — jag vill inte ge mig in på detaljer om mitt
tillstånd morgonen efter detta kooperativa förtärande
av kvartingen. Jag hittade för det första inte min
kragknapp. Jag blev förbannad och täljde en ny av en
av vedkommissionens träbitar. Det tog tid och jag
blev ännu mera förbannad då jag konstaterade min
oförmåga som skulptör. Knappen blev opraktisk och
således oskön. Det störde mig.

   Nåväl! Jag ämnade mig ut i världsvimlet skönt
skrudad i min nyvända kostym. Jag halkade i trappan
på en plommonkärna och satte en rova så det sjöng
i hela Valhallavägen. Jag blev inte vid bättre humör
av det.

   Jag ordnade mina vända kläder och gick vidare.
Jag ämnade besöka en stackars mecenat, en
gulaschgreve som i ett anfall av vansinne beställt en tavla
av mig.

   Han bor — ja, adressen är min ljuva hemlighet.

   Alltnog! Jag steg in i hissen som borde föra mig
till hans våning. Hissen stannade mellan tredje och
fjärde våningarna. Det var fel på elektriciteten. Jag
tryckte på knappar, jag läste förordningar på väggarna
i mitt fängelse. Jag skrek.

   Men huset var obebott. Hyresgästerna — utom
min gulaschgreve — voro på landet på sina
sommarnöjen.

   Jag ropade och bultade i väggarna.

   Plötsligt kom en sotare. Jag skrek på honom. Han
stannade och sade: — Behöver herrn sotning?

   Jag gav honom en vilt vänlig blick och kved:

—   Hjälp mig ut härifrån! Ser ni inte att jag är
instängd?

   Han sade: — Jo, jag ser det. Har herrn en
cigarrett?

   Och så gick han.

   Halvannan timme fick jag sitta i mitt fängelse. Just
nu skulle jag vilja träffa elektricitetens uppfinnare.
Vi ha en del saker ouppklarade. Uppfinningen är
inte riktigt färdig. Jag skulle vilja vara tillsammans
med elektricitetens uppfinnare och hisskonstruktören
bara några minuter. Jag tror att jag skulle kunna
övertyga dem om att deras uppfinningar ännu inte
äro riktigt färdiga. Och jag är övertygad om att deras
ansikten om någon liten stund skulle vara förändrade
till oigenkännlighet.

   Om detta s. k. kåseri inte är bra, är det dessa båda
herrars fel. Men deras förtjänst är det att det blivit
skrivet. De ha hjälpt mig att fylla en tung plikt —
lättare nu då kåseriet är färdigt. Adjö!
</chapter>
<chapter name="Ett uppvaknande">
<h2><small>ETT UPPVAKNANDE.</small></h2>

   Jag hade varit i Lappland en hel månad och njutit
helt av alla dess härligheter. Jag hade sett gröna
sprakande norrskensband bölja tvärsöver zenit från horisont
till horisont. Jag hade låtit de arktiska nätternas
majestät fylla min själ och dagarnas oändliga vithet var
icke heller främmande för min psyke. Jag hade varit
i Jukkasjärvi på lappmöte och frossat på renben och
renbuljong. Jag var lycklig och nästan däst av nya och
starka intryck. Och nu var det min sista dag i Kiruna,
där jag haft mitt kvarter.

   Vi voro tre som tillbragte denna sista dag
tillsammans — min Kirunavärd, min blivande Luleåvärd
och jag. Ty vi ämnade oss alla till Luleå.

   Tåget till Luleå skulle gå klockan 7 följande
morgon och vi föresatte oss att gå tidigt till sängs för
att med friska krafter kunna uthärda alla de mödor
och umbäranden, med vilka en resa i polartrakterna
är oskiljaktigt förenad. Men det är egendomligt: ju
längre det lider på kvällen, desto mera får man att
tala om. Man påminner sig alltflera saker, som måste
berättas, fantasien spelar och ens projekt bli djärvare.
Av sig själva födas nya och snillrika idéer och
slutligen löper hela världsordningen fara att ett tu tre bli
omändrad.

   »Giv mig en fast punkt och jag skall rubba jorden
ur dess läge!»

   Man tror stundom att man har den punkten inom
räckhåll. Oftast misstar man sig — kanske till och
med alltid, men bra nära ögat har man varit och
tillfredsställelsen är så stor att man med förnyade krafter
börjar på ny kula — och så går tiden.

   Plötsligt befanns klockan vara 4. Det var tid att
gå till sängs.

   Jag hade tidigare på kvällen anförtrott den
kvinnliga tjänsteande som hade hand om mitt rum, att jag
var ovanligt svår att väcka. Jag simulerade nämligen
vakenhet, under det att min sömn i själva verket var
djupare än en kofferts. Man kunde tala med mig och
få svar, men det var icke nog för den som kände mig.
Han måste handgripligen övertyga både sig själv och
mig om att jag realiter var vaken. Uppdraget var
svårt och delikat men intressant. Jag försäkrar det.
Här har psykologen ett fall att utreda, där det
medvetna och undermedvetna och omedvetna mötas precis
i en punkt.

   Jag hade alltså förklarat för den kvinnliga
tjänsteanden att det icke var nog med att jag svarade att
jag var vaken, ty jag svarade på vilka frågor som helst
och oftast oriktigt. Med ja menade jag nej etc. Hon
sade sig fatta vikten av sin uppgift och försäkrade att
jag kunde vara lugn.

   Jag somnade som skjuten med fullträff.

   Jag hade packat mina kappsäckar och kan kläda
mig på 5 minuter. Alltså hade jag sagt till om
väckning klockan 6.

   På slaget 6 inträdde den oförvitligt punktliga
tjänarinnan. Mitt undermedvetna jag vaknade 
ögonblickligen. Jag riktade ett par vidöppna sovande ögon på
henne och fixerade henne undermedvetet skarpt.

   Hon stod borta vid dörren och neg och sade:

 —  Klockan är 6. Redaktörn skall stiga upp. Är
redaktörn vaken?

   —    Tack så mycket! Jo, jag är vaken — det hör
 ju fröken!

   Och jag satte mig upp i sängen för att övertyga
 henne om sanningen av mina ord.

   —    Och nu ser ju fröken också att jag är vaken?
 Inte sant?

   Detta sade mitt undermedvetna listiga jag av längtan
 att dupera henne för att få sova några minuter längre.

   —    Ja, jag ser det, sade fröken och neg som för
 att bekräfta sin innerliga övertygelse om min vakenhet,
 samt försvann. Jag kastade ögonblickligen omkull mig
 och sjönk djupt in i det omedvetnas avgrunder. Nu
 sov jag djupare än före väckningen.

   Tiden är ju ett relativt begrepp. Jag sov några
 miljarder eoner obekymrad om att runtomkring mig
 i oändligheten nya nebulosor födde nya solsystem och
 dogo och föddes på nytt eller som kosmiskt stoft
fortsatte sin  — — — 

   —  Hör du, vakna! Vakna, säger jag!

   Någon ruskade mig omilt. Det var min Kirunavärd.
 Han höll på att raka sig. Han gick i tofflor, hängslena
 dinglade om hans ben och i handen höll han en
förfärande rakkniv.

   —    Du var mig en ohängd en att sova. Opp med
 dig nu! Du har bara några minuter på dig!

   Jag fick en obestämd sensation av fasa, satte mig
 upp i sängen och fixerade rakkniven.

   —    Jaså, jag somnade om! sade jag. Tack för att
du väckte mig — fröken måtte inte ha gjort det
ordentligt. Men nu är jag vaken, sade mitt undermedvetna
jag och såg trohjärtat på den störande brodern.

   —    Jag är inte säker att du är vaken. Sätt
åtminstone båda fotterna på mattan, så att jag blir
övertygad!

   Automatiskt slängde mitt undermedvetna jag ned
båda benen på golvet, hycklade en kraftig gäspning
med tillhörande armsträckningar och sade: — Jaha,
godmorgon på dig! Jag är färdig om 5 minuter.

   —  Ja, kila på bara!

   Gud, vad min själ längtade att få sova — icke
nirvanasömnen, där själen befriad från materien och
karman lever vidare i sin intellektualitet — utan i den
där absoluta obefintlighetens tillstånd.

   Min plågoande vände sig i dörren och sade: — Vi
träffas vid kaffet om 5 minuter.

   Han nickade vänligt och försvann.

   Ögonblickligen stack jag benen under täcket, drog
det över huvudet, vände mig mot väggen och somnade
djupare än någon före mig somnat. Det var som om
jag med ett blixtsnabbt giljotinhugg avlägsnats ur
tillvaron. Åter rullade miljarder eoner förbi min
obefintliga tillvaro, världar föddes och dogo, och på små usla,
icke ens självlysande klot älskade, hatade och sovo
som jag ändlösa serier av generationer.

   Men jag måtte icke ha nått min längtans mål, ty
det jag trodde ha varit obefintligheten blev Kaos
och Kaos födde Erebos och Nyx och av dem avlades
Aither och Hemera. Och i drömmen hörde jag en
röst som sade:

  <sp> —    Om du håller ljuset skall jag drypa
lack inaveln på honom!</sp>

   Snabbare än tanken var jag klarvaken.

   Vid sängen stodo min Kirunavärd med ett brinnande
ljus i handen och vid hans sida stod min jättelike
Luleåvärd med en lackstång och hans dimensioner
tycktes växa till det oändliga genom det hot han
lyckades lägga i sina eljest välvilliga drag.

   Jag var verkligen vaken.

   Ty den ögonblickliga smärta jag kände i naveln
vid blotta tanken på det fruktansvärda perspektivet
var så intensiv, att jag var absolut övertygad om att
jag blivit stigmatiserad.

   August Strindberg visade mig en gång ett sår i
handen, orsakat av en man som ville hans ofärd,
och den mannen befann sig med sina onda tankar
på en dagsresas avstånd från honom. Strindberg var
övertygad om att det var ett verkligt stigma.

   Emellertid har jag aldrig förr eller senare blivit
så fort klarvaken som då. Jag tittade på naveln i
spegeln. Nej, där fanns intet stigma!

   Om 5 minuter var jag klädd och 5 minuter över
7 voro vi på väg till Luleå. På tåget kom jag att
tänka på att det bara är katolska präster och munkar
som bli stigmatiserade och att stigmatiseringen
inträffar i synnerhet efter späkningen under fastan. Jag
är varken katolik eller helgon eller munk — och i
Kiruna hade det varken varit fasta eller späkning.

   Alltså var faran för stigmatisering ganska minimal,
vad mig beträffar. Detta hände för omkring 15 år
sedan. Men sedan dess vaknar jag vid minsta knyst —
till och med om en ängel går genom rummet.
</chapter>
<chapter name="Krigsminnen">          <h2><small>KRIGSMINNEN.</small></h2>

   Nu när det äntligen blivit frid på jorden och
människorna fått en god vilja, luttrade som de äro av
krigets prövningar, kan man knappast fatta det man
gått igenom. Det står för en som en fasansfull dröm
och man förvånar sig bara över att man haft krafter
att uthärda allt.

   Men vi Grisslehamnsbor äro ett segt släkte.

   Som till exempel när landstormen gjorde sitt intåg
hos oss vid krigsutbrottet. Att den inte söp ihjäl både
sig själv och ortsbefolkningen är ännu en gåta.

   Men vi tåla som sagt förfärligt mycket.

   Stiligt folk var det emellertid. Äldsta åldersklassen
kom först. Gifta solida karlar med stora matsäckskorgar
och nattsäckar fulla med nubben. Och deras befäl var
som sig bör stiligast. Det stod för litern, vill jag lova.
Och vackra sågo de ut där de kantade stränderna
och blickade bistert ut över Ålandshav mot arvfienden
i öster. Jag gratulerar ryssarna som inte kom. Men
de hade väl sina spioner ute som rapporterade in
vilka sjuhälsinges karlar som garnerade Roslagen. Och
vaksamma voro de. Inte en enda ryss skulle kunna
ha simmat i land och hota vår frihet. Ännu mindre
några lodjor med baschibozouker eller kosacker
ombord. Ty både båtar och folk hade blivit som såll på
några sekunder.

  Landstormsbefälet försummade inte en enda
möjlig åtgärd att förvandla kusten till en ointaglig
fästning. En dag kom befälhavaren, jag tror han var
maskinist eller dylikt, och sade till att han behövde
gräva en skyttegrav i min badvik. Jag sade att
badviken låg olämpligt till i skymundan och alldeles
vansinnigt tokstolligt ostrategiskt — men han förklarade
med gravlikt allvar, att just där skulle den ligga, ty
på bergen kunde man inte gräva skyttegravar. Det var
det enda lämpliga ställe på flera mils strand, för det
var en av de få vikar där det fanns sand. Jag sade
att bergen voro de bästa att försvara sig ifrån —
han kunde ju fråga en militär om saken och han skulle
få höra att jag hade rätt. Han log överlägset och sade
att nu blir skyttegraven just där — han hade bara
velat säga till om saken. Och jag förklarade att om
fosterlandet krävde detta offer av mig så var jag
beredd till det och mera till.

  Den grävdes och är ännu en sevärdhet i trakten.

  Om kvällarna dansades det i kasernen —
visserligen på en vulkan, ty när som helst kunde fienden
vara över oss — men man bedövade sig med
innehållet i lådorna som tätt duggade från Norrtälje och
Stockholm, och med kärleken som rasade i de tappra
brösten oberoende av fruarna som sutto i respektive
hem och bådo för sina hjältar.

  Ja, det var ett liv! Grisslehamn var ett belägrat
samhälle. Till slut måste jag utlova stryk åt varje
landstormsman som satte sin fot på mitt vitesförbjudna
område. Det hjälpte när jag piskat upp en efter alla
konstens regler. Det var en svartskäggig 
trädgårdsmästare från Stockholmstrakten. Han fick en liten
hjärnskakning och avhämtades av befälet.

   Slutligen insågs nödvändigheten av verkliga
officerare som befäl på den viktiga punkten.
Landstormsbondbefälet avskaffades och reservlöjtnanterna kommo.
Nu blev det ordning och bestraffningar och frid i
samhället. Grisslehamn blev »eine kleine Garnison»
men utan en sådans kabaler och elände. Min
skyttegrav lämnades åt sitt värde, vilket ju var ganska
minimalt, och man koncentrerade sig på bevakningen
av telegrafkablarna som löpa ut i havet strax norr.
om byn.

   Sommaren 1915 kom. På mina strövtåg kom jag
ofta till det ensliga kabelhuset. I dess omedelbara
närhet dold av en skogsdunge låg en av manskapet
timrad kåta, där det vilade sig efter vakthållningens
strapatser. Två i sänder med ett par hundra meters
mellanrum bevakade den viktiga kabeln. En dag såg jag
igenom kikaren att en av vakterna låg skönt utslagen
på berget och sov i stället för att vaksamt stirra
ut över det blå havet. Men det var ju högsommar
och varmt och även en vaktpost är ju inte mer än
människa.

   Jag uttryckte för löjtnanten mina tvivel om
vakthållningens effektivitet. Men han försäkrade att den
var absolut tillfredsställande. Han inspekterade ju ofta
och på de mest oanade tider. Straffet för slarv i en
sådan tjänst var så allvarligt att ingen skulle våga
vara försumlig.

   En dag åt löjtnanten middag hos mig. Vi sutto
naturligtvis uppe länge och pratade, ty kvällen var
varm och vacker. Han skulle för resten inte gå till
sängs förrän långt efter midnatt, ty det var hans avsikt
att inspektera vakterna. Som jag hade en båt i
närheten av kabelhuset erbjöd jag mig att följa honom
på inspektionen. Sedan kunde vi ju ro hem i
soluppgången, ty havet var lugnt.

   Vi gåvo oss alltså i väg norrut genom skogen.
Plötsligt fick jag en idé.

   —     Jag slår vad att jag skall kunna smyga mig
på närmaste vakt och taga geväret ifrån honom. Går
löjtnanten med på vadet?

   Han skrattade.

   —     Ja, gärna, men redaktörn får skylla sig själv,
ty vakten har order att skjuta i sådana där fall, om
inte redaktörn stannar vid tillrop eller på annat sätt
bär sig misstänkt åt. Men jag ansvarar för mitt folk.
Vanligtvis ha vakterna upptäckt mig innan jag fått
syn på dem. Så det går inte så lätt som redaktörn
tror.

   —  När inspekterade löjtnanten sist?

   —  I dag.

   —     Nå, då är det fråga om de vänta löjtnanten så
snart igen. Går löjtnanten in på vadet?

   —     Ja vars! Men som sagt, sånt där är inte att
leka med. Skyll sig själv, redaktörn!

   När vi närmade oss kabelhuset, bad jag löjtnanten
vänta i skogsbrynet. Lyckades jag i mitt onda
uppsåt, skulle ett ljudligt hallå vara tecknet. Från den
plats där löjtnanten befann sig kunde han ej se den
låga bergstrand, där närmaste vakt borde gå av och
an. Stranden är ända fram till berget beväxt med
ståtliga enar.

   Jag började smyga bland enarna och snart låg havet
fritt framför mig. Men var var vakten? Jag spanade
energiskt i den klarnande gryningen. Jo, där satt
gynnaren lutad mot en sten och sysslade med något, jag
kunde inte se vad. Och väl 5 meter från honom låg
hans gevär.

   Jag lade mig ner och började åla mig fram med
betäckning av ojämnheter i berget. Han satt fortfarande
och dillade omedveten om faran från land och givande
fan i den eventuella från havet.

   När jag befann mig på cirka 10 stegs avstånd från
honom kom jag in på alltför besvärlig terräng, varför
jag så ljudlöst som möjligt reste mig upp och smög
mig närmare på tåspetsarna, tog ett par jättesprång,
högg geväret och viskade hest men hörbart för den
pliktförgätne: — <sp>Om du rör dig, är du dödens,
jäkla bondbasse!</sp>

   Och med detsamma tog jag ut patronerna.

   Jag har sällan sett en så förvånad människa. Och
sällan har jag sett så långt ned i ett bondgap. Han
ville resa sig upp, men jag upprepade: — <sp>Sitt
stilla, annars är du dödens!</sp>

   Han lydde stirrande på mig som på en uppenbarelse.

   Så ropade jag hallå så mycket jag orkade.

   Löjtnanten kom. Den andra vakten kom. Manskapet
i kåtan kom, yrvaket och icke fattande galoppen.

   Det blev ett uppträde, som jag drar en slöja över.
Den unge officeren kunde verkligen läsa lagen för sitt
folk och det behövdes.

   Flera gånger under sommarens lopp försökte jag
upprepa överrumplingen, men måste till både befälets
och manskapets heder säga att jag misslyckades.

   Men antag, gode läsare, att jag inte givit mig
ut på den där nattliga expeditionen och visat att jag
kunde avväpna en karl — hur kunde det då ha
gått?

  Jag ryser, när jag tänker på det. Kanske är det
när allt kommer omkring jag som räddat landet och
kabeln och alltsammans. Ty jag lärde bassarna
vaksamhet.
</chapter>
<chapter name="Sälen">
                   <h2><small>SÄLEN.</small></h2>

   Vi skulle söka oss ut till Österskäret med en
bogserbåt och ansluta oss till jaktsällskapet. Vi hade blivit
litet försenade genom privatarbete. Men när vi kommo
ombord, sade skepparn att han inte hittade dit. Nå,
då så! Men kapten är väl sjöman, för höge faen? Joo.
Hittar alltså i farleder! Alltså gå vi ångbåtsleden till
Norrhammarns fyr och där ta vi lots! Begrips?

   Vi kommo i mörkningen till Norrhammarns
fyrstation. Där såg inte vidare bra ut, för tjockan stod
som en vägg och hotade och sade stopp. Det blev
diskussion och det beslöts, att Västerman, slaktarn,
skulle tillkallas, ty  han hittade  bättre än lotsarna och
i alla väder. Västerman kom, ung och glad, 
väderbiten och trevlig. Jo då, nog kunde han ta oss ut
till Österskär! Det var bara att gå, det!

   —    Men kan Västerman ansvara för bogsen? Det blir
en dyr historia om man hakar sig opp på något
grund i natt. Och livbåt finns inte. Blir det sjö, går
vi till botten om  vi rör den. Västerman skrattade:
—   Jag går dit i alla väder och hittar bättre än
lotsarna. Dä bara att gå.

   Vi gingo. Natten var kolsvart med regntjocka och
växande sjö. Jag ställde mig i styrhytten hos
Västerman och frågade honom, medan vi stampade framåt i
mörkret:

  —   Kan Västerman verkligen se här?

  —     Visst fan kan jag se! Men se tjocka är någe
för jävligt. Jag tappar landkänningen. Men det vore
väl faen om jag inte skulle kunna ta mig fram här,
där jag gått i alla väder.

  —     Nå, alltså hittar Västerman inte! Vänd då
ögonblickligen.

  —   Vända?! Nej, vi ska ju till Österskäret.

  —   Vänd!! Och ögonblickligen!

  Västerman vände och inom kort lågo vi vid den av
Norrhammarns bryggor, där vi nyss legat.

  Vi hade med oss ett par officerare, som i förlitande
på bogserbåtskepparens kapacitet följt oss i
medvetandet om att kunna vara i Stockholm tidigt följande
morgon. Vi överlämnade således båten åt officerarna
och följde med Västerman, som erbjöd oss nattlogi.
Vi kommo in i ett trevligt skärgårdshem. Där var
rent och snyggt, till och med elegant. Vi satte oss
och diskuterade med Västerman möjligheterna att
tidigt följande morgon komma ut till Österskäret. Jo då!
Västerman hade motorbåt och den gick lagom djupt
för den träden. Med den kunde han ta oss dit i alla
väder, även det jävligaste. Och det vore vi böjda
för att tro, ty närmaste vägen dit var inomskärs och
sjön skulle aldrig kunna bli så svår att vi inte skulle
kunna klara den, särskilt som han hade kapell på
båten och motorn aldrig hade klickat, för den var fin
som fläsk och kunde gå med vad fan som helst. Nu
gick den med fotogen.

  Vi sutto där och pratade. Snart skulle vi gå och
lägga oss. Jag observerade ett par sälskinn i rummet,
ett gulvitt av en unge och ett mörkt och stort, som

låg på golvet. — Det är vackra skinn, sade jag. — Ja,
sade Västerman. — När sköt Västerman de sälarna?
frågade jag.

   Och Västerman började berätta. Hans ögon
spelade — och det kom något i dem som jag inte sett
förut. Det var en vildhet och en hårdhet som helt
enkelt blev monumental och samtidigt kom där något
av naivitet, en rörande tacksamhet mot makterna. Men
där fanns vid gud ingenting av barmhärtighet i dem.
Han var slaktare och van att skära i levande kött.
Och han skar:

   —    Jag opp på berget vid Hemsöfyren — det
var förra våren — och tittade genom kikarn ut över
packisen. Då fick jag se långt ute något svart, som
rörde sig. Det är en säl, tänkte jag. Och så fick
jag se något litet gulvitt, som också rörde sig. Ajaj,
det är en sälhona med unge! Dom har jag som i
en liten ask. Jag sprang och hämtade Janson och
vi tog isbåten och gav oss ut. Packisen var svår.
Det var som höga berg och djupa dalar, men vi
kom rätt nära sälarna ändå. Min kamrat hade bössa
med sig. Jag hade bara en pikstav. Men rätt som
det var gick sälhonan ner — hon fick väder av oss
för vind låg från land — och då var det bara att lämna
båten och springa. Vi hoppade och sprang och åkte
på ändan och kröp. Vi visste ju att vi åtminstone
skulle få sälkuten, för han var så ung, så han inte
kunde simma. Jag hade pikstaven och Janson hade
bössan. Jaha, vi kom fram till biåshålet och jag slog
kuten över nosen, så han dog med detsamma. Men
vi förstod att honan skulle vilja opp och se efter sin
unge och därför ställde jag mig vid hålet med pikstaven
i högsta hugg och väntade. Det dröjde länge, men
rätt som det var dök hon opp och jag drämde till
henne i huve så pikstaven gick av. Hon fick sej en
jävel då, aset, det lovar och svär jag. Hon dök
förstås med detsamma, men hon måste ju opp igen och
det som var kvar av pikstaven var inte sämre än
det dugde att slå med, bara man slog till ordentligt.
Hon hade kanske flera blåshål, men alltid visste vi
att hon skulle komma opp i det, där ungen låg
bredvid. Och hon kom och jag slog till igen det värsta
jag orkade. Hon dök. Och kom opp igen snart för hon
behövde ju luft. Och det blev allt kortare tid
mellan var gång hon kom opp och för var gång fick
hon sig ett dråpslag. Och för var gång reste hon sig
allt högre opp i hålet och fnyste som en gammal
skeppare. Till slut dröjde det väl inte mer än ett par
sekunder mellan varje gång hon kom opp och jag slog
ordentligt, det förstår herrarna. Då sa jag åt Janson:
—   När hon kommer nästa gång, så skjut! sa jag. Och
Janson sköt och jag rusade fram och höll henne oppe.
Det var ett svårt göra, för di ä hala, di jävlarna. Men
vi fick opp henne och det hade vi ärligt förtjänat efter
allt arbete och möda vi hade haft med henne. 75 kilo
späck hade hon och det blev pengar nu i kristiden.
Men det vill jag säga herrarna att så glad har jag
aldrig varit förut i mitt liv. En morron har jag skjutit
43 ejdrar och då var jag glad förstås, men så glad
som jag nu var hade jag aldrig varit, det förstår
herrarna som är jägare själva. Många ha velat köpa
skinnena av mig, men dom säljer jag inte. För jag
vill ha dem till minne av den jakten. Ä di inte vackra?
Känn på kutskinnet, det är rent som silke. Det finns
inte vackrare skinn än kutskinn. Och honans skinn är
vackert med, fast det har krympt. Jo, en så rolig jakt
har kanske inte herrarna varit med om?

   Västerman såg på oss med sina trohjärtade, hårda
ögon, som frågade, om vi inte voro med och förstodo.
Hans fylliga läppar slöto sig om cigarretten och han
släppte ut ett fett bloss. Han strålade av hälsa och
livskraft — prima liv i en försäkringsanstalt.

   Jag tänkte: Tänk om jag varit den där sälhonan
och Lars-Bruno, min pojke, den där kulen. Och jag
sökte svar på denna halva fråga i Västermans ögon.

   Men båda ögonen mötte mina, glada och goda,
mättade med lust att leva och att slå ihjäl många
fler sälar och slakta många fler grisar och kalvar
och förtjäna ännu mycket pengar i skärgården. Och
segla som fan i alla väder med motorbåten.

   Jag sitter just nu och funderar på, om jag skall
avundas honom, eller inte.

   P. S. Morgonen efter förde han oss i sin
motorbåt till Österskäret. Där öppnade sig sonn en sol för
mig av vänskap, ty alla hade väntat på mig och
Kaba. Sådant gör själen gott.
</chapter>
<chapter name="Efter vårjakten">        <h2><small>EFTER VÅRJAKTEN.</small></h2>

   »A—O, ADELI, QAQ — QAQ — QAQ, — A—A- 
ADELI, A—O,

 ADELI, QAQ, A—O, A—O, A—A—ADELI, QAQ
   —  QAQ!

Alors orgelmusik och ejdrars trånande lockrop, sol
över iskallgördlade skär och havsviddens blåa vattrade
sidenduk.»

   Så långt hade jag kommit, då jag plötsligt fann att
jag icke är skald tillräckligt för att uttrycka det jag
kände, liksom jag icke är målare tillräckligt för att
uttrycka det. Och för resten kom lunchen in i
bogserbåtens trevliga salong och jag vill se den skald som
inte för sådant <sp>obstacle</sp> slänger pennan, särskilt
när det åtföljes av Tomelillaakvavit.

   Ty vi voro på hemväg från vårjaktens härligneter.
Men om sådana jakter har jag skrivit så mycket och
ofta, att jag är rädd att upprepa mig själv och det
är början till seniliteten. Därför tiger jag och gömmer
de goda och glada minnena i mitt hjärta, samlar dem
som dun till en mjuk kudde att vila på när jag inte
orkar vara med längre själv. Men det dröjer nog,
ty jag är mycket seg.

*


   Fågeln minskar i skärgården av många orsaker:
bättre gevär, hänsynslösare mördande, motorbåtar och
mera sådant. Man har berättat mig från Västerviks
skärgård, att när de unga fiskarpojkarna förr i världen
skulle ut och pröva sina krafter på sjöfågeljakt, fingo
de krut och hagel för ett visst antal skott tillmätta
åt sig. Hade de då inte minst lika många fåglar som
skott med sig hem, vankades det stryk. Därför sköto
de inte lättsinnigt mitt i flockarna utan togo stöd
och smällde inte på förrän de voro säkra på sin
fågel. Helst väntade de tåligt, tills de fingo möjlighet
att få två eller tre i skottet.

*

  Skulle jag översätta till svenska de två första
raderna av detta kåseriembryo, skulle denna bok
ögonblickligen konfiskeras. Ty så talar man inte i en salong,
fast det ofta tänkes på det sättet.
</chapter>
<chapter name="Olycksfall">
<h2><small>OLYCKSFALL.</small></h2>

   När sirapen blev fri, tog handlingsmannen på Harö
hem ett fat och det gick åt som smör fast han
försökte ransonera. Haröklockaren, Gustafsson, som är
ett guds barn kom också med en tvålitersflaska och
fick det sista.

   —    Ska dä inte vara ett halvt kilo jäst också?
frågade handlingsmannen och blinkade åt gubbarna som
hängde över disken.

   —  Varför ska jag ha jäst? frågade klockaren.

   —  Dä vet väl kantorn, att annars blir dä ingenting.

   —    Jag förstår ingenting, jag! genmälde klockaren
och såg ut som guds rena lamm oskyldig.

   —    Dä va faen så lite, sade pråmskeppar Nordqvist.
Å han som gått i så hög skole! Men de va väl
dålia lärare, kan ja tro. Men d’ä ett som ä visst å
sant, att dä bästa brännvinet får en utå sirap. Inte för
<sp>ja</sp> har försökt, tycker nån dä, men kusin min, som
ä poliskonstapel i Östhammar, han bränner jävlar i
min själ mycke bättre än självaste Bratten.

   —    Bränner en poliskonstapel?! sade klockaren. D’ä
ju förskräckligt! D’ä stort straff på dä!

   —    Han ä väl inte så förbannat dum så han bränner
på torget. Å inte kan han väl häkta sig själv heller!
Ånej, ingen utå vår släkt ä född mä åsneöron. Men
koka sej en liter, klockare, d'ä mitt råd. Dä klarar
strupen, innan han ska dra te mä ingångspsalmen.

   Klockaren stirrade på hädaren och gick dädan.

   Men nu ligger klockaren svårt sjuk och ingen får
träffa honom, utom frun förstås. Inte en gång pigan
får gå in till hans plågoläger. Men doktorn har varit
där och ordinerat en hel hoper Och en tapetserare
från Öregrund har kommit i huset och har fullt schå
med både tak och väggar och möbler i det bästa
rummet med paneldivanen.

   Ty det har hänt en olycka. Tapetseraren har varit
med om många dylika fall. Han berättar i
handelsboden.

   —    Nej, en får vara försiktig så att det inte kokar
över, säger han, och skakar på huvudet.
Destilleringen skall ske vid sakta eld. Klockarfaen har
naturligtvis satt apparaten på fotogenköket och skruvat opp
lågan för högt och så har det blivit eksplosischon.
Å fy faen så det såg ut i rummet! Väggar och tak
var   fullstänkta med sirapsvatten och det fanns inte
ett överdrag på en stol som inte var fullprickat. Och
guds barn ska ju alltid ha så ömtåligt och fint
möbeltyg, det vet jag som har tapetserat åt hundratals såna
där   böngökar. Men jag skulle vilja betala 50  öre
för att få se klockarn i snoken. Han är förstås skållad
som ett svin. Ingen mer än frun får komma in i
sängkammaren. D'ä bara kolportören som får ta sej
en titt på honom då och då. De ber väl tillsammans,
kan   jag tro.           Nehej, en måste   vara försiktig, som
jag   sa. Och   brännvinet blir mycke   bättre då  för
resten. Det är som en regel, ska jag säga, ju saktare
eld, dess bättre brännvin. Försiktighet i allt, det är
mitt reseft! Som för exempel, när en häller det jästa
i apparaten, det måste göras som när en bär en
sjuk, så att det som har sjunkit till botten inte
kommer med. Nej, klockarfaen var för ivrig förstås och
det duger inte.

  —     Men hur förklarade frun olyckan? frågade
handlingsmannen.

  —     Klockaren skulle koka smörjelse till oljeverket i
kapellet, sa hon. — Men behövs det sirap till det?
frågade jag. — Inte vet jag, vad för saker som används,
svarade hon. Men ett är säkert att det har hänt en
olycka som kunde ha blivit värre om inte gud i sin
nåd hållit sin hand över Gustafsson, sa hon. — Tror
frun att det var gud, sa jag. — Ja, det tror jag, sa
hon. — Ja, då har han mycket sånt att syssla med
nuförtiden, sa jag. Men säg åt kantorn att all
smörjelse skall kokas vid sakta eld, sa jag. — Det skall jag
göra, sa hon.

  —   Sicken rävhona, sade handlingsmannen.
</chapter>
<chapter name="Funderingar om Martin Luther">
<h2><small>FUNDERINGAR OM MARTIN LUTHER.</small></h2>

   Nathan Söderbloms Lutherstudie <sp>Humor och
Melankoli</sp> är utmärkt. Men det förefaller mig som
om han förutsatt mera kunskap om Luther än de
flesta ha. Jag skulle vilja föreslå att läsaren av denna
bok först tar reda på, vem Luther var och vill då
rekommendera Holmquists populärt hållna, förra året
utgivna <sp>Martin Luther</sp>. Och ändå behövs det
mycken kultur och gedigen kunskap för att fatta denna
brutala, veka och delvis patologiska figur, denna
modiga, sanna, humoristiska och omutliga människa med
alla svagheterna och det stort anlagda kynnet. Det
kräves att vara människokännare och icke bara
betrakta ytan. För mig står han — med de begränsningar
hans tidevarv påtvingade honom — som den störste
germanen.

*

   Detta var en idéassociation. Ty jag kom
häromdagen in på en krog med min familj. Vi skulle äta,
ty man kan inte leva bara på konst och litteratur.
Vi åto, räkningen kom och jag baxnade. Det var
ocker, rena rama ockret. Martin Luther har skrivit
om ocker i en flammande protest, allvarlig, praktisk
och djup, och fördömt det som ett av de svåraste
brott någon kan begå. Ocker förekom även på hans
tid, som var närapå lika upprörd som vår och
liksom hos oss funnos skurkar som begagnade sig av
konjunkturerna och vordo feta och rika på bekostnad
av andras hjälplöshet.

*

   Jag skulle önska att Luther översattes till svenska
helt och hållet och lika hänsynslöst naivt som han
själv har nedskrivit sina <sp>Tischreden</sp>. Det skulle
göra gott, ty tiden är mogen för sådant. Nu skrivs
här pornografi ostraffat. Unga författare ta krävan full
av insinuationer och ljuga ihop noveller och dikter om
sina gatförbindelser,  placera  händelserna i   en societet
som de icke    känna   till och — — — och   äckla mig.
Var är sanningen? Jag tror att Johannes Bengtzén
i början skulle uppfatta Luther som pornograf. Men
med sin lätthet att foga sig efter förhållandena skulle
till och med han möjligen kunna lära sig att tala
sanning. Eller kanske inte. Jag undrar, hur många
evangeliskt-luterska präster verkligen ha läst Luther.
Jag har 10 fingrar och 10   tår. Och jag    räknar på
dem som en     eskimå. Kanske   räcker antalet. Eller finns
det kanhända ännu i avlägsna landsbygder några
gamla eller unga präster som i likhet med Luther
insett att man först och främst måste vara människa,
glad och livad, uppriktig och ödmjuk — och flammande
av indignation, då det gäller?

   Det finns en tysk bok av en pseudonym
<sp>Lynkevs</sp> som bland annat behandlar ett sammanträffande
mellan Luther och en rabbin, som var styvare i
hebreiska än Luther. Den lilla berättelsen om deras
möte är ibland det roligaste jag läst <sp>om</sp> Luther.
Han blev ställd. Han skickade ut sin Käthe och
fortsatte utan hennes något pratsjuka inblandning i
samtalet att diskutera begreppet treenigheten. Rabbinen
kunde inte förstå att då man trodde på en treenig
gud, man inte likaväl kunde tro på en treenig djävul,
alldenstund djävulen och häxor och spöken fortfarande
ingingo i Luthers religiösa kappsäck. Luther blev arg,
men ställd, inför judens på äldre kultur grundade
och genom skepsis och Talmud renodlade dialektik.
Men Luther behövde juden, ty det saknades något i
hans hebreiska bildning. Det är lustigt att läsa om
deras gräl. Melanchton var med om det, medan Käthe
satt utkörd i sängkammaren. Om någon intresserad
vill skaffa sig den boken, så heter den <sp>Phantasien
eines Realisten</sp>. Den är inte för barn, ty den
tangerar en massa underjordiska problem. Den
förefaller mig vara skriven av en mycket intelligent jude.
Och det är vid Jahve inte det sämsta. Jag vill ännu
en gång påpeka att Lynkevs bok inte är för barn. Men
den som har skrivit den, är en mycket intelligent och
begåvad man. Jag fick en gång i uppdrag att översätta
den till svenska. Men jag måste efter några veckors
arbete meddela förläggaren att den tog för mycket
av min egen tid. Akten er för att översätta, unga
författare. Det är svårare än ni tror, om ni vill vara
samvetsgranna. Det ser man på yrkesöversättarna, som
slarva och hoppa över svårigheterna.

*

   Just nu ha vi väldigt mycket mygg här i
Grisslehamn. Jag slåss med dem medan jag skriver. En
och annan fet fluga slår sig ner på papperet och är
nog fräck att gå och lukta på min penna. Jag håller
den stilla och låter den klättra upp på mitt pekfinger
—  just nu, när jag skriver. Jag har litet svårt att sätta
mig in i hennes tankegång. Ty nog är det ganska
djärvt att våga sig på en figur som har många
miljoner gånger större volym än hon.

*

  Ungefär så var Luther. Han vågade, han! Och han
lyckades. Därför att han var inkarnationen av sin
egen tids längtan efter sanning plus inkarnation av
den germanska rasens fordran på frihet. Det är ju fan,
vad vi längta efter frihet! Just nu då friheten ligger
framför oss och vi kunna förskaffa oss den genom
ett lugnt samarbete — absolut lugnt och fridfullt —
just nu då de andra äro trötta av jubelskrän — just
nu är det vår plikt att valsa in med nya maskiner,
med förädlad matematik, med organisationsförmåga,
med utnyttjande av alla våra resurser. Nu är vår
tid.

*

  Men först måste vi avlägsna ockrarna, de feta
parasiterna som stjäla och ljuga. Även om vi icke kunna
befria oss från dem, böra vi göra livet surt för dem
genom att själva vara så sanna och arbetsamma som
möjligt. Ty jag tror bara på en sak: den att vara
ärlig. Därmed följer också straffet för den som är
oärlig:    Hans  pengar åker åt helsike på grund
av naturens oföränderliga lag, han åker in på
fattighuset, han dör ensam, utan vänner, utan en ljuv kvinna
som sluter hans ögon.

*


   Luther begrep det där. Han fattade begreppet
äktenskap. Han gjorde det bästa av det och skämtade bort
svårigheterna. Han behärskade sin samtid genom sin
naiva uppriktighet. Hans politik var icke diplomati.
Han felade stundom i detta fall, men hans storhet
ligger i hans germanska mod och — om du vill,
min läsare, i hans konstnärskap.

</chapter>
<chapter name="Ett marknadsminne">
<h2><small>ETT MARKNADSMINNE.</small></h2>

   Jag hade ännu icke börjat gå i elementarskolan
utan levde det fria liv, som var betecknande för den
tidens pojkar i det mörkaste Småland. Vi strövade
omkring i skogarna, metade i sjöarna, sköto med
vådliga och förbjudna bössor, slogo trilla med väldiga
påkar och slogos med varandra för resten.

   Socknen bredvid min egen hette Ingatorp och var
berömd för sitt vackra kyrktorn och sina marknader.
Och där bodde Rulle. Rulle var tre, fyra år äldre
än jag och föremål för min och mina kamraters
uppriktiga och odelade beundran, ty han var sjöman, hade
varit ute ett år och hade tillägnat sig alla en äldre
matros' yttre anständigheter, den rullande gången,
tobaksspottningen, de vitt fladdrande pantalongerna,
och det ogenerade uppträdandet. Det var inte värt
för någon landkrabba att börja munhuggas med
honom. Hans repliker voro blixtrande och dräpande samt
dessutom späckade med många till och med för oss
nya kraftuttryck på svenska, uppblandade med
åtskilliga dylika på engelska, vilkas betydelse när vi
blivit delaktiga av densamma fyllde oss med en stilla
inre glädje. Vi måste erkänna att i det fallet lågo
svenskarna under engelsmännen.

   Jag var förbjuden att umgås med Rulle.

   Men denna i sig själv sorgliga omständighet 
åstadkom endast att jag oftare umgicks med Rulle än jag
annars skulle ha gjort. Mina vallfärder till Ingatorp
upprepades flitigt med allt större andligt utbyte för
var gång. Och jag ångrar inte på det, ty Rulle var
i själ och hjärta en hederspojke, fast han måhända
var olämplig som föresyn i flit och stillsamt
uppförande.

   Dagen för den stora sommarmarknaden i Ingatorp
närmade sig, motsedd med våldsam glädje av Rulle,
mig och de andra kamraterna. Genom iakttagande
av en sparsamhet som starkt närmade sig girighet
hade jag samlat en avsevärd förmögenhet, vilken
visserligen ej översteg 5 kronor, men dock i rikt mått
skulle fylla mina marknadsbehov. Jag skar nämligen
på den tiden hasselkäppar, vilkas handtag utgjordes
av rotknölar, skulpterade med mycken omsorg till
gubbhuvuden, vilkas drag jag sökte göra så vidriga
som möjligt genom bemålande med oljefärg. Dessa
käppar hade så småningom blivit föremål för intresse
hos de många provryttare som hos lanthandlarna gjorde
affärer med papperskragar och Brama Taffelbitter, en
alkoholstark besk som då ansågs hjälpa mot alla
åkommor från lungsot till liktornar. Oftast fick jag bara
12 skilling för en käpp, men en gång hade en
handelsingenjör med lysande affärer självmant betalt 2 kronor
50 öre.

   Och Rulle försäkrade att han hade mycket kvar av
sin hyra — — —

   I soluppgången på den betydelsefulla
marknadsdagen mobiliserade vi för att i god tid hinna fram. Vi
hade ungefär två mil att gå. Våra fötter voro
bevingade likt Merkurii.

  När vi marscherade in på marknadsgatan, var vimlet
redan i gång och solen sken på både onda och goda.
Stånden med sitt lysande innehåll voro just öppnade
och vid kaffeståndet var trängseln värst. Dit styrde
vi våra steg och där stod Rulle iklädd sin bästa stass,
en skotsk mössa med minimal skärm, blå sjömanskläder
med ofantligt vida byxor och mångfärgad sidenhalsduk
samt en 6-öres Norna i munnen. Han välkomnade oss
med högljudda och innehållsrika tillrop, icke
förglömmande en massa engelska kraftord, vilka med beundran
åhördes av bondflickorna och med avund av
bondpojkarna. Vi drucko kaffe med sockerkransar och
Vimmerbykringlor som tilltugg och vi åto som endast
pojkar som gått två mil på morgonen kunna äta. Så
beväpnade vi oss med var sin strut polkagrisar för
att traktera de flickor vi älskade. Sedan blandade vi
oss i marknadsvimlet.

  Solen sken från molnfri himmel och värmen steg.
Bullret tilltog. Hästbytare grälade, ox- och kohandlare
gingo pampiga omkring i korta och tjocka kavajer,
klockjudar inledde affärer och en massa drängar som
redan tagit sig väl mycket till bästa gjorde snedsteg
och kalvhopp och slogo utmanande ihop händerna över
huvudet eller singlade nyköpta mössor i luften.

  Misstänkta individer smusslade med bleckkuttingar
bakom stånden och från gästgivargården kommo
pojkar med piccardonflaskor à 50 öre i rockfickorna och
armen om halsen på flickan. Och själva landsfiskalen,
liten, tjock och arg med olycksbådande ögon bakom
brillorna, var där och kommenderade sina
fjärdingsman med känd och erkänd vederhäftighet.

  Men längst borta vid marknadsgatans andra ända

fanns det styvaste av allt, menageriet i förening med
en splitter ny och skönt strålande karusell, på vilken
hisnande flickor och hojande pojkar svängde runt.

   Ett sådant menageri hade väl aldrig förr förevisats
i Ingatorp!

   <sp>Schulzes Elit- och Werlds-menagerie</sp>
stod det överst på tältduken, som runtom var prydd
med ett exotiskt landskap, i vilket lika exotiska djur
gingo omkring och röto av blodtörst. Framför
draperiet som täckte ingången, stod herr Schulze själv, en
svartmuskig och koppärrig tysk med en ringklocka
i handen och äskade just tystnad på en underlig
blandning av språk, då vi kommo. Och bredvid honom
satt en ädel dam, förmodligen fru Schulze, och sålde
biljetter vid ett bord. Från tältets hemlighetsfulla inre
ljödo tonerna av ett positiv. Bredvid ingången var den
stora och belysande affischen målad med bakvända
S och D:n. Herr Schulze uppläste just dess
innehåll till ledning för dem av publiken vilka försummat
sin småskolebildning.

   Han läste med många och långa utläggningar och
speciella utredningar:

   Ett lejon från Sahara, levande att se.

   En elefant från Afrika, levande att se.

   En människoätande krokodil från Nilfloden, levande
att se.

   En Boa constrictor kallad jätteorm, från Asien,
levande att se.

   En sköldpadda från Australien, levande att se.

   Två Menniskoapor, kallade babianer från
Syd-Amerika, levande att se.

   Samt våra två Werlds-Specialiteter: en 
människoätande Cannibal-Neger från Africanska Guld-Kusten
och

   Jette-Kvinnan Minna, vigt 500 Pund, båda levande
att se.

   Alla äro välkomna att betrakta dessa Natur-Under,
som med Acclamation förevisats för de flesta
Europeiska Statsöverhuvuden samt Deras Kejserliga och
Kongliga Hof-Stater.
<table o>
<td c>                   <poem>50 öres Entré-Biljetter!
                    Gå ej för nära burarne!

        Första Föreställningen börjar kl. 9 f. m.</poem>
</table>
   Jag har affischen som utdelades särskilt kvar i mina
gömmor.

   Naturligtvis skulle vi in och beundra. Jag hade
verkligen sett ett menageri i Vimmerby, men sådana
under som en människoätande Cannibal-Neger och
en jättekvinna voro okända storheter för mig. En
neger hade jag visserligen sett men den var mycket
tam. Det var nämligen prins Umquelantaba, son till
Zulukonungen Cetevayo, omvänd av den dåförtiden
mycket omtalade svenske missionären pastor Witt,
vilken reste omkring med den unge fursten och
använde honom som åskådningsmaterial vid sina religiösa
föredrag. Prinsen imponerade inte mycket, ty han var
klädd i kavaj och stärksaker och slet varken sönder
människor eller djur för att tillfredsställa magens krav.
Han tycktes uppfödd vid mjölk och tevatten.

   Alltså offrade vi våra 50-öringar och klevo in, Rulle
främst med sin stinkande Norna. Och efter oss så
många av marknadsfolket som tältet kunde rymma.

   Själva menageriet blev en desillusion både för mig
och Rulle, vilken senare sett väldiga sådana både i
London och Hamburg, efter vad han påstod. Lejonet
var en sömnig, maläten individ, som varken vrålade
eller piskade med svansen och de övriga djuren gingo
i samma stil.

   Men var fanns kannibalen och var jättekvinnan
Minna?

   Rulle, världsvan och ogenerad, framkastade
tämligen otåligt denna fråga å egna och mina vägnar.

   —     Lugn, mine erede Herrschaften, jak har dem
hier i särskilde rum var för sik — jak ters inte ha dem
zusammen!

   —     Ja men Minna skulle väl kunna göra kål på
kannibalen om han bråkar. Hon bara <sp>sätter</sp> sig på
honom!

   —     Tet er inte tet jak er bange fer, hi hi! Men
logn, sei mans ruhig, min onge fen! Jak må ferst
hålle feredrag om dyrene fer tet erede publikum.

   Och han höll verkligen föredrag! Det är skada
att jag glömt alla vansinniga historier och händelser
vid tillfångatagandet av djuren, vilka han naturligtvis
fångat själv.

   Men äntligen drogs ett skynke undan och där stod
Cannibal-Negern, iklädd badbyxor och med en väldig
klubba i handen. På huvudet hade han en illa gjord
pudelskinnsperuk och var för säkerhets skull tjudrad
med en bastant järnkedja vid en påle. Han rullade
vilt med ögonen och utstötte hesa morrningar. På ett
rankigt bord låg ett stycke rått kött och en 12-skillings
vetekaka.


   —     Han är särdeles fild i dag, sade herr Schulze.
Han ticker inte om att steres i sitt Mahlzeit.

   Bönderna gapade och den kvinnliga publiken höll
sig försiktigt i bakgrunden.

   —  Tenne filde Cannibal och Menschenfresser, fort-

satte herr Schulze, er infånget av en guldsekerexpedition
på Guldkusten i Afrika. Tet var i Yrskoven, im
Urwald, mener jak och han och tyve andre filder
eferraskedes under deres ryslike Mahlzeit, zwei små barn,
som te havde gebraten, stekt, mine erede åherere.
Te tyve lickedes rimme, aber tenne war so optat av
ten grässliche Mahlzeit, att han farken herde eller
sågde etwas. Han lagdes in eben tenne boje und
ferdes till Kysten, wo ich eben låg med min schture
båt. Jak kepte ham för 500 goldpesetas — — —

   Men nu hände något som väl kan liknas vid en
blixt från en klar himmel.

   Min vän Rulle tog ett jättehopp in till vilden och
skrek, högt överröstande den förfärade publikens
ängsliga tillrop:

   —     Hello, Charlie, va faen nu? Va innerst står du
här och fånar efter?! Låt bli det där, och tag på dej
litet gammalt så gå vi på Gästis och får oss en drink!

   —     Hello, Rulle! Å faen you vara here, old chap!
Kommen lite på dekis, my boy. För resten dä kan vara
time å finish dä här damned job. Farewell, mr Schulze,
have a good time, old rascal! Wait a bit, Rulle,
ja ska bara skifta lump, så vill ja komma.

   Det blev ett tumult som trotsar all beskrivning.
Till och med det sömniga lejonet började vråla och den
fridsamme elefanten trumpeta. Bönderna skreko och
allra värst gastade herr Schulze. Tältväggarna sprucko
utåt under massans rörelser. Ty bönderna ville
försvara sin favorit Rulle, då Schulze rusade på honom.

   Negern hade varit på samma svenska båt som Rulle
under nästan ett helt år, och talte svenska som en
häst och var för resten bara halvblod, vilket syntes
tydligt när han slitit av sig peruken.

   Och nu ville de ekonomiska smålänningarna ha sina
pengar tillbaka, då de blivit så lumpet lurade.

   Och nu kommo landsfiskalen och fjärdingsmännen
och flera pampar och det blev förklaringar. Herr
Schulze tjöt krokodiltårar och förklarade att Rulle
förstört hans geschäft — vilket han väl strängt taget
också gjort. Men herr Schulze hade också dumt nog
i den första ilskan lovat att Rulle skulle få en kniv
mellan revbenen innan nästa morgon. Alltså blev det
allvarsamma förhandlingar och menageritältet
stängdes för en stund.

   Men landsfiskal Bergstrand, som var en ganska
humoristisk själ innerst fast han var sträng och såg grym
ut, förbarmade sig över herr Schulze och de
skådelystna drängarna och pigorna, så att om en timme var
nästa föreställning i gång — med nedsatt avgift
förstås.

   Vi fingo aldrig se jättekvinnan Minna, ty farbror
Bergstrand, som upptäckte mig i tumultet, förklarade
att det inte passade sig för mig att titta på dylika
madammer. Utan han rådde både mig och Rulle,
som också kallade honom farbror, att hålla oss ifrån
menageriet, ty det fanns så mycket annat att se på.
Och vidare var det nog klokt att Rulle aktade sig för
tysken.

   Men vi firade triumfer tillsammans ändå! Om en
stund kom negern, nu tvättad, utan peruk och något
ljusare i hyn samt iklädd ganska snygga
sjömanskläder, ut ur tältet.

   Och äran att få gå omkring hela dagen med en
neger, att beskådas i hans sällskap och Rulles,
avundad av alla andra pojkar, uppvägde mer än
tillräckligt det vi gingo förlustiga om i jättedamen Minna.
Och negerns och Rulles historier från hamnarna i
England, Frankrike och Tyskland voro minst lika
underbara som herr Schulzes.

   Vid midnatt gick jag med mina kamrater de två
milen hem igen och somnade lycksaligt mätt av
karameller, något piccardon, karusell, körsbär, kaffe,
sockerkringlor och något litet blyg kärlek.
</chapter>
<chapter name="Norrhögens fyr"> 
     <h2><small>NORRHÖGENS FYR.</small></h2>

  Länsande undan för platt akterlig med bara ett rev
inne närmade vi oss Högarna med en fart som vi redan
började anse fenomenal. Det måste vara full storm,
fast vi icke kände det på länsen. Men bakom oss
mörknade luften hotfullt, medan sjön vitnade alltmer
och växte, fast vi ej fått en droppe vatten i båten.

  Gamla lotskuttrar äro emellertid säkra i Östersjön.

  —     Men jag tror, sade skeppar Söderman, där han
stod lutad mot salongsdörren och alltemellan spottade
ut en laddning Hellgrens tvåa, att vi har kommit
undan själva faen till väder. Nu är det bäst att jag
tar rodret en törn, för Engström hittar inte in i
hamn. Nu står det inte på en kvart, förrän vi har
Örarna och Ekströmsnabben tvärs, och när vi sedan
lovar upp emot gattet mellan Norrhögen och
Söderhögen, så tål det vid, att man känner varenda kanna
vatten i det farvattnet, och det gör jag. Låna mig
oljerocken så byter vi! All rikt, som tysken säger!

  Vi bytte plats. Med Södermans säkra karda om
rorkulten skulle vi om mindre än en halvtimme ligga
i lä bakom Norrhögens fyr. Och där skulle vi ligga
så säkert som i en källare, om också fyren strök
med, det lade Söderman in en ny skovel Hellgrens på.

  Och just när vi lovat upp innanför Örarna, brast
vädret löst på allvar. Sjöröken kom efter oss, och
sjön såg ut som vassla.

  —     Bara doningarna håller, så klarar vi oss, sade
Söderman. Det är tur att vi ha slör, och att det inte
kan bli någon vidare sjö härinnanför grunden. För
fan skulle vara tvungen att reva eller segla bidevind,
som det nu ser ut! Titta bara! Räck mig sydvästen
och släng in mössan i salongen!

  Jag tittade. Vi tycktes verkligen i sista ögonblicket
ha kommit undan en orkan. Nu var sjön kritvit. Borta
voro Örarna och Ekströmsnabben. Deras platser
bebetecknades av rykande skum. Men mitt i det sjudande
helvetet stodo Högarna med fyren säkra som berg,
vilket de ju också voro. Och när vi efter några minuter
körde in i gattet, fingo in på storskotet och
bidevindade upp i läet under Norrhögens branta sydudde,
drog Söderman en lättnadens suck.

  —     Jag skall säga Engström, att hade vi fått det
här på oss en halvtimme tidigare, så hade vi allt fått
hälsa hem både med oss själva och skutan, så
västkustbo hon är.

  Men härinne lågo vi verkligen lugnt som i en alkov,
skyddade från alla håll.

  Vi hivade kroken och beslogo segel alldeles under
berget, där en liten brygga utvisade hamn för
fyrfolkets fiskebåtar.

  —     Ja, nu ska vi väl skaffa ett slag innan vi gå i
land, föreslog Söderman. För vi ska välan opp och
hälsa på gubbarna. Här bor fyrmästarn och
fyrvaktarn och sex, sju fiskare, så tråkigt har de inte, fast
folk sällan kommer och hälsar på dem, men glada
blir de förstås, om en gör det. Jag ger mig fan på
att de inte har läst en tidning på ett par månader.
Så vi kan ju ge dem våra. Och eftersom vi har gott
om starkt ombord, så kan vi ju ta ett par flaskor med
i land. Sånt smakar mums killebabba för fyrfolk, det
vet nog Engström — men där kommer ju en fan
nedför berget — ge mig kikarn, får jag se om jag känner
ijän honom — jag har inte varit här på femton år,
så det har väl blivit folkombyte här som överallt
sen dess. Nej, si på faen, är det inte gubben Sjölund!
Kors att han lever än! Han bör väl vara sina nittio
år vid det här laget. Den gubben får Engström lov
att titta på. Han har varit den sjövildaste karl i alla
de här skärgårdarna, den värsta att segla, den värsta
att slåss, den värsta att supa och den värsta att ljuga,
och den värsta fiskarn också och den värsta skytten,
och det är väl ett hedersomnämnande som är lika
bra som en guldmedalj — se här! Tag kikarn och
titta hur han hoppar som en tätting utför berget.
Den stoppar många år än. Tolv barn har han haft,
och när jag var här sist, sa dom om honom att han
var lika svår på fruntimmer än, fast han var över
sjutti år. Se, det är så här i skärgårdarna att köttet
anfäktar oss mycket värre än på land, och det säger
dom beror på att vi äter så mycket torsk — tror
Engström på det? — Men han vet välan ingenting
om’et för utanför Grisslehamn finns ju egentligen
ingen torsk, hi hi hi!

   Emellertid hade den gamle mannen kommit ned
på bryggan. Han var klädd i grå toppmössa, röd
skjorta, lappade grå byxor och sälskinnsskor. Hans
rygg stod i krum som en sprättbåge. En kroksnabel
satt mellan ett par stickande ögon under hopväxta
buskiga bryn. Ett yvigt vitt skägg omslöt hans haka.

  Han spottade ett par gånger. Så ropade han: — Båt
ohoj!

  —     Thora från Tallviken, Söderman, känner inte
Sjölund igen mig?

  —     Söderman? Visst faen känner ja Söderman, ja
känner många valar Södermänner, bå döa å levandes.
Ska ni i land? Ja, då kommer ja ut mä båten, så
får ja si på er, om ja exmerar va i lag mä er!

  Och gubben lossade en eka och rodde ut till oss.
Vi gjorde fast, och han kravlade ombord.

  —     Söderman, sa du, dä heter alla jäklar, men
godagen i alla fall — ä du den Södermannen som va
go vän mä son min, fyrvaktarn, så känner ja dej,
ja tycker ja känner ijän den där rävpälsen du har
omkring käften — jaså ä dä värkeligen du — men
va ä du för en jäkel, dej har ja inte sett förut! sade
han åt mig.

  —     Jag heter Engström, och jag är den som har
nubben ombord. Godagen!

  —     Han ritar ihop böcker och bilder och tidningar,
förklarade Söderman.

  —     Jaså, du ä en sån där lögnhunn, sade Sjölund.
Men dä ä bättre, än om du hade vart kolpitör. Ja
kom i båt då, så får ni komma opp te mej. Fyrmästarn
ä borta å di flesta andra ä ute å tar opp sik — di
har väl klarat sej, tänker ja, in under Långharan,
om di var ute när vädret kom. Men dä ä skamlit att
ja inte ska ha annat än kaffe å bjuda på — si dä
starka, dä förrinner liksom ungdomsåren, ja har inte
sett starkt för mina ögon på sex månader, så ja ä
torr som snus i halsen, å dä kan aldri va hälsesamt
för en så gammal karl som mej! Men dä va tur
att ni kom unnan dä här vädret, för nu blåser dä
rakt döa jävlar — ja du Söderman kommer välan
ihåg när <sp>Emerentia</sp> gick på land här? — Ge
mej si, d’ä för en femti år sen, eller sextio, om en
ska vara noga — nej du ä ju en valp än, Söderman,
å du, skrivare, var inte påtänkt på långa håll än.
Inte sen dess har dä blåst en sån storm — Jaa, dä
ä nog stöddiga doningar dä här, men när Herren
klämmer te, så hjälper varken ek eller wire — har
ni en sup, så skulle dä liksom lena i halsen.

   Jäg gick ned och hällde upp en stor sup åt
Sjölund. — Tål Sjölund en sådan här dragnagel?

   —    Tie såna mygger på örat, d'ä ett gammalt
sjömansord, dä! Om ja tål? Dä kan vem som helst
intyga, att ja har simmat mellan här å Långharan
mä en butelj brännvin i ena mungipan å en butelj
konjak i den andra, å drack ur flaskorna i vattnet,
men då var ja ung, ja var inte sextio år — så nog
tål ja. Å då var ja ändå så törsti efterpå, så ja fick
en putelj extra, för annars hade ja väl rent förgåtts.
Så nog tål ja! Å skulle ja inte tåla mer nu när ja ä
mycke gamlare? ja fyller åttinio om nåra dar! Så
nog tål ja! Men kom i land nu så får vi sätta på
kaffe!

   Jag plockade på mig ett par buteljer och vi gingo
i båt. Det finns väl gamla ekorrar också — och vig
som en gammal ekorre hoppade Sjölund upp på
bryggan och halvsprang före oss uppför berget.

   Men däruppe tog blåsten emot och vi måste
halvkrypande taga oss fram till fyrvaktarstugan. Den med
saltskum mättade luften tog bort syn och andedräkt
och vi insågo att vi kommit undan en olycka. Stugan
var byggd i lä bakom ett murat bålverk av sten så
att man ej kunde se ut över havet. Men det var just
det jag ville. Jag skulle just börja krypa förbi
stenvallen, då  jag kände    ett fast    grepp i rocken,    och

Sjölund skrek mig i örat:

  —     Ä du tokig, skrivarstolle, vill du rakt förstöra
kläderna dina? När Emerentia gick på härutanför,
kröp ja på samma sätt som du,   samma väg, å när ja
kom opp på berget, så kom dä en vindil just
emellan halsen å västen å rev ur alla knapparna i
västen å i byxjulpen å blåste in i storstövlarna så
dom slets åv mej, å åkte för fan i våld. Å    hade
nån stått i vägen för västknapparna å julpknappama,
så hade han blitt som ett såll, för di var av bly —
sån kraft har vind, din tokstolle, äst du sjövan du?
Nä så faen kölhala mej! Ja, gå mot din säkra
undergång, ja har gett dej en varningsord!

  Jag kröp upp på berget. Det blåste verkligen
fruktansvärt, fast icke så hårt som Sjölund befarat.
Resultatet av min expedition blev mera en sensation än
något reellt och bestämbart. Det blev helt enkelt en
känsla av orkan — och jag tumlade halvt bedövad
tillbaka i lä om stenvallen och gick in i stugan, där
Sjölund redan börjat ordna med eld i spiseln.

  Jag hade trott Norrhögen vara en alldeles kal klippa.
Men genom ett av stugans fönster såg jag nu att
det var en tämligen stor ö med en vidsträckt myr
mitt i där småbuskar växte och pors och skvattram.
Myren låg som i en skål, omgärdad av slipade
berghällar. På andra sidan myren låg fyrtornet, en solid
stenbyggnad från början av 1800-talet, omgiven av
några stugor. Och innanför såg jag skärgården
förtonande i sjöröken.

  Men medan Sjölund sysslar med kaffet och
emellanåt smuttar på en grogg, berättar han om Emerentias
strandning vid Norrhögen.

  —     Dä blåste — ja dä blåste, så i land stog träna
mä bägge ändar i jorden, å dä vill inte säja lite. Å
så en morron såg vi en brigg driva häråt för bara
riggen. Vi var nyfikna på var han skulle gå på land,
för dä var strömt å vi var rädda att han inte skulle
gå på här, för dä hade Långhararna, dom jävlarna,
fått fett på sylen. Men vi litade förstås på sjön, för
den gick rakt på här, å herregud sån en sjö! Vi
såg botten mä gamla vrakbottnar på väl fem famnars
djup så långt vi kunde se. Å vi hade tur, för dä hade
blitt en ny ström alldeles här under fyren, å snart
såg vi, att vi skulle få gott åv den faen. Å de stog inte
länge på förrän ett par sjöar tog briggen å satte opp’en
emellan berget å en hälla, som vi kallar för
Nickhällan. Å där stog han fast, å vi såg hur folket vräkte
sej i mä livbältena på, men va faen hjälpte dä —
tokskallarna! När skutan stog säkert som inkilad, å
bara nåra famnar ifrån land! Dom slogs ihjäl
mäsamma imot berget — vi hittade tre åv dom en vecka
efterpå, men två fick vi opp mä livet, en engelsman
å en svensk, å svensken hade en ända me sej, så
klok var han. Å kapten såg vi sprang omkring som
en tokskalle å viftade å slog mä händerna, men vi
gjorde tecken åt'en å så gjorde han fast en tross i
ändan, som svensken hade mä sej så vi fick klart å
fast mellan vrak å land, Men så förstog vi att han
ville nånting, å så viftade han å knytte åt oss å
gjorde tecken å så gnodde han ner i kajutan. Å
mä däsamma kom en sjujävla sjö å lyfte henne ett
slag, så förn kom i vädret å aktern under, så
kajut-taket bara syntes lite. Dä var den värsta å sista
sjön, för sen stog skutan stilla. Å ja hasade mej
ombord på trossen mä en yxa å högg hål på
kajuttaket å kapten kom opp dö som ett lik, å i hand
höll han papperena — han ville rädda dom förstås, å
han höll i dom så hårt så ja fick bryta upp fingrarna
på den stackarn. Ja dä va inget annat å göra än å
slå en ända om den faen, å så tog ja både honom
å mej i land utefter trossen — men papperna rök åt
hälsike i sjön — en måste ju tänka på å rädda sej
själv först och främst. Å så drog vi liket i land å
bredde en svensk flagga över aset — å så satt vi
å tittade på va sjön skulle göra med skutan. Å de
blev kväller å natt å dä va ingenting annat å göra
än gå hem å sova. Å om morron så hade han
bedarrat, å vraket stog som förut mä hela förskeppet
över vattnet. Å vi gav oss ombord å försökte rädda
allt som räddas kunde förstås.

   Å briggen var lastad mä sydfrukter å
champagnelådor. Vi slog opp en låda å smakte på’t — vi visste
inte va dä var — dä stack i näsan, men gott va dä,
å vi bärgade så mycke vi orkade. Å nåra lådor
apelsiner tog vi opp te käringarna så dom skulle hålla
käften å hålla sej inne, mens vi provade åv
champagnen — vi fick reda på sen att dä var champagne
—    men vi förstog, att dä var sprit, för en blev
liksom tokig i huvut åv’et. Å vi bärgade å bärgade
så långt vi kunde — å så kom vi överens om, att dä
här ä rena sommarnubben, som vi kan ha nytta åv,
å så behöll vi nåra lådor, men resten grävde vi ner i
myren lite varstans — ja vet inte hur många hundra
låder dä var, inte för tullens skull — inte faen, för
såna jäklar ä bara tjyvar å bangditer utan för
käringarnas skull, för di höll på mä sånger å relion, si,
å fräste som katter, när vi hade någe i huve iblann,
men di vet inte va dä vill säja å va frössen å trött
å sjuk — di sjuhundra jäklarna.

   Å när vi hade bärgat så mycke som bärgas kunde
å grävt ner så mycke som grävas kunde så börja vi
å supa, si! Har du smakt champagnedricka, Söderman,
å du, skrivare?

   En blir som tokig, si, å vi vet inte hur vi slutade
den natten. Ja vet bara att ja blev trött å lag mej
å sova på någe mjukt, si, å när ja vaknade, så låg
ja på kaptenen, som va dö som en sten, faen grå!
Aldri har ja lugget å sovet på någe lik varken förr
eller senare, men otäckt var dä.

   Å di två som vi hade räddat, var som tokuga i
skallen, å dom seglade vi in te Furusund mä å satte
dom i land å faen å inte ja har hört åv dom sen.
Å sen söp vi igen ett par dar, å dä måtte va en jäkla
dryck, vi tappa alldeles liksom minnet. Vi slogs å söp
å åt apelsiner å söp igen. Men vi hade bara några
låder onergrävda, å när vi ville ha mer å skulle
gräva opp låderna, så hitta vi dom inte. Å vi grävde
å lette, men dä va lögn i faen — vi har inte hitta en
låda sen dess, å ändå vet vi att vi har grävt ner
många hundra. Men nu har mossan å porsen å
alltihop vuxet överst så nu ä dä inte lönt. När en gräver
ner sånt därnt, så ska en va nykt, som en spik ackurat,
å sätta märke som inga käringar kan förstå eller
hitta på.

   Å så tog sjön bort skutan alltefter å vi räddade
ju en del grejor å tågvirke å planker å mässing å
mahogny, så nog va dä en bra strandning, men dä
rent äcklar mej, när jag tänker på allt sommardricka
som ligger här i myren å blir övervuxet. Nu ligger
dä väl en famn djupare än då. Nu ä kaffet färdigt å
herre jössus där står ju puteljer på bordet, hur kan
di ha kommet hit? Ä du meljonär, Söderman, eller ä
dä du, skrivare, som ä't? Men dä sir ja, att dä faller
liksom manna i öknen ner på den botfäfdige — ja
har bara sirap te kaffet, men när en får konfoniun, så
klarar en sej utan allt sött — har du nån tobak,
Söderman, eller du, skrivare? Faen, ja har aldrig
kunnat mä snuset. En gång när ja seglade tog tobaken
slut fjorton dar innan vi kom i hamn, å ja måste
äta opp tre famnar nytjärat tågvirke i stället. Svårt
ä dä å sakna livets uppehälle å nödtorft, dä har ja
prövat på.

   Å eftersom dä bjuds, så häller ja väl i då. Vi var
med om en annan bärgning en gång — schål, schål!
Då bärgade vi för fjortonhundra kronor å hade nog
bärgat för tvåtusen, om inte snuset hade taget slut
för dom andra jäklarna som behövde snus. Å inte
kunde ja bärga ensam sen efterpå, fast ja hadde tobak
nog. Ja, dä ä roligt mä bärgningar, men ingen ros
utan törnen, sa haren kysste igelkotten! — — —
Får ja behålla di här puteljerna? Kors i jössu namn!
Tack ska han ha, skrivare, men inte ska ni gå än?
Jaså, men innan ni seglar i morron, om dä blir
hygglig bris så måste ni smaka på mina bröst, mina

tordmulbröst, menar ja — ja ska ni knyta er, så
ska ja nog köra opp er i morron! Men innan ni
går ska ja ge er ett råd, å dä ä dä bästa råd ja har
fått själv utå nån människa, å dä va utå gamla
kommendör Löfvenhjälm, som var chef för dä här
fyrverket. Ska ni supa er fulla, så blanda saft i spriten,
hallonsaft eller blåbärssaft eller va faen för saft som
helst, för då känner en inte styrkan utåv spriten,
utan rätt som dä ä, så ä en pin full utan vidare
besvär. Gonatt mä er friskalare! När ni kommer hit
nästa gång, ä ja dö, men ja ska spöka för er. Du
Söderman, skulle ha hälsat på son min som ä oppi
fyren, men får han tag i att du har varit här så luktar
han opp spriten, å dä vill ja inte. Ajöss! Ja följer
er ner, för ja vill ha igen min båt.

   Med vinden på ryggen gingo vi nedför berget.
Gubben Sjölund kom ombord och fick en sista
dragnagel.

   Han rodde i land och vi sågo honom stulta uppför
klippan. Vi åto och sovo.

   Vi seglade i dagningen, ty han hade mojnat. Jag
saknade gubben allvarligt men jag måste segla.

   »Ingen ros utan törnen», sa haren kysste igelkotten.
</chapter>
<chapter name="Tullvaktmästare Janssons uppgörelse">
  <h2><small>TULLVAKTMÄSTARE JANSSONS UPPGÖRELSE.</small></h2>

  Tullvaktmästare Jansson är en fridens man, det vore
synd att säga annat. Men det vore lika stor synd
att inte medge, att han var lite bråkig av sig ibland
på den tiden det fanns brännvin och kaffe i landet,
ty när han fått i sig bara så lite som ett halvt dussin
kaskar, blev han stor i truten som en pelikan och
domderade som den värste auktionist. Så kom kriget
med motböcker och annat elände. I början var det ju
drägligt, men staten snörde åt värre och värre och i
fjol våras satte tulluppsyningsmannen råga på olyckan
genom att helt vänligt fråga de båda vaktmästarna,
om de inte ville överlämna sina motböcker åt honom.
Inte för att det var något tvång, men det hade kommit
påstötning från högre ort, se! Och skulle det komma
förfrågningar om nykterheten inom vaktmästarkåren i
Notviken, se, så kunde ju uppsyningsmannen inte
med gott samvete kunna säga annat än att det hade
varit både komså och komsi, se! Inte för att någon
begått tjänstefel, men det gällde <sp>andan</sp> inom kåren,
se! Nå, uppsyningsmannen betalte ju motböckema,
förstås, men nu hade man reda på att han köpt flera
böcker utom kåren. Han ville ligga inne och lapa
själv i sällskap med handlar Enkvist, det var hela
kardusen, det! Sån en jäkel! Men dumheten var
begången och kunde inte repareras.

   Ja, det kriget! Att det aldrig ville ta slut! Och
ingen seglation var det heller att tala om och alltså
inga extraförtjänster. Och snuset hade också tagit
slut, det var det värsta av allt. Visserligen fanns det
ett surrogat, men det smakade död räv och såldes
för dyra pengar av handlar Enkvist, fast han kallade
det <sp>ett ma</sp> vara och var så snål att han inte packade
dosan utan strök den. Jo, den var en gammal rackare,
om någon. Han var rik som ett troll, ty han hade
sålt allt brännvin som ålänningarna behövde förr i
världen när de kommo till Notviken med smör och
fågel och harar och strumpor och fårkött och sådant
och bytte till sig mjöl och specerier. Ja, han var så
girig, att han skrek, när han satt på prevetet, och så
noga i vägningen, att ålänningarna hade döpt honom
till Per Gryn. För han hette Per i förnamn och det
passade ju bra. Och nu satt han om kvällarna hos
tulluppsyningsmannen och drack toddy och åt
kalasmat, ty han hade skrivit på inte en utan många reverser
åt tullaren mot säkerhet i boet, som var gammalt
och vackert. Där sprang möbeljudar titt och tätt och
bjödo och ökade på.

   Tullvaktmästare Jansson led som sagt av kriget
och dess verkningar, fast det finns väl inga
ämbetsmän med blanka knappar och kunglig krona i mössan
som ha det så bra som en tullvaktmästare på en avsides
liggande station. Sällan har han något att göra. Hans
gång blir sävlig och hans tal värdigt, ty han har en
värdighet att upprätthålla, och en sådan man får
inte gno omkring som en liten röd hund och nosa på
varje träd. Men Jansson hade ett livligt gemyt och
skulle ha tacklat av inte bara av den magra kosten
utan av ledsnad också, om han inte haft sin
storryssja. Nu hade han god tid att ligga i med fisket
och en storryssja är en bekväm doning att vittja,
om det inte är storm förstås, ty då kräver den sin
man. Och Jansson hade god reda på sjöaffärder, ty
han hade seglat några år i sin grönaste ungdom,
utom det att fadern varit fiskare. När Jansson var
lite i hammarn, som man säger, kunde han skryta
något med den ryssjan! Han hade ärvt den av sin
far, d. v. s. hälften. Den andra hälften ägde gubben
Vesterbom, fast han numera inte dugde till stort mer
än att ro. Han hade varit en riktig hejare att fiska
i sina unga dar. När det behövdes en man till, om
vädret var sådant, eller vid utläggning och
upptagning, hjälpte Vesterboms dotter till, ty hon var som en
karl och kunde hugga i som en karl.

  Och Jansson skröt med rätta med den ryssjan,
påbättrad och fin som hon var. Det var den bästa
ryssja mellan Öregrundsgrepen och Arholma.
Landarmen var 60 famnar lång, gammalt mått, och 30 fot
djup, av 12-trådigt prima bomullsgarn. Kretsarmarna
voro 20 famnar långa av 9-trådigt, och storgolvet höll
48 alnar i omkrets och var av 18-trådigt koltjärat garn,
jäklar anamma! Det var inga leksaker. Men förra
året hade både Jansson och Vesterbom och Adelina
hållit på att bli i sjön för ryssjans skull. Det blåste
upp en nordostlig storm så sjön gick långt upp i
skogen och de måste ge sig ut och bärga landarmen.

  —     Jag stog i aktern förstås, och Vesterbom och
Adelina rodde. Jag hade väl fått in halva landarmen,
när det kom en sjö, så jag nästan hisnade, och brottet
slog över och båten blev full med vatten nästan opp
till tofterna. Jag släppte ut en 10 famnar för att vi
skulle kunna hålla båten mot sjön. Nå, när jag hade
fått in de famnarna igen, kommer den andra sjön,
fast inte så svår, men med brott på, för vi var just
över en grynna. Jag arbetade på och komderade hur
de skulle ro, för jag var den ende, som begrep schäsen,
men så kommer den tredje sjön! Aldrig har jag sett
en sådan sjö. Han var som ett kyrktak. Och den
slog Adelina i ryggen så det lät som ett nödskott.
Hade hon inte varit så stark och haft ett sånt bra
fotspjärn mot spanterna så hade hon åkt akteröver.
Men hon tappade ena åran förstås. Det kunde inte
hjälpas. Då var båten full med vatten och farligt
var det, så nedtyngd som aktern var av den tunga
armen. Efter den tredje sjön blev det ju litet lugnare
och jag knogade på så fort så jag kunde inte se mina
egna händer en gång, men in fick vi armen och hann
görarn loss och vända så vi kunde börja länsa undan
nästa sjö. Och den hade vi aldrig kunnat klara oss
för, för den var som ett berg, jäklar anamma! Rädd!
Nehej, det hade jag inte tid med. Men när vi kom
i land vid sjöboden och började lämpa ur armen, då
blev vi rädda, för då hade vi tid, hi, hi! Jaha,
tungsamt arbete var det, men ryssjan kostade 500 kronor
—   nu är den värd 1,000 — och bärgas måste
landarmen. Resten kan ligga ute i vad väder som helst,
det är det som är bekvämt med såna doningar. Se
jag liksom begriper såna affärder!

*


  Notviken är en fridens ort och belägen fjärran från
städernas brusande liv. Gammaldags tro och heder
—  efter rospiggsbegrepp, vill säga — råda där, eller
hade rått med sällsynta undantag. Men så kom Kalle
Sjölund hem efter åtskilliga års bortovaro på olika hav.
Senast hade han mönstrat ombord på S. S. Vesta,
som torpederades i Nordsjön, och nu var han trött
på sjömanslivet, åtminstone så länge det här
förbannade kriget pågick. Nu skulle han hjälpa farsgubben
att dra laxnot och fiska strömming. Inte en cent hade
han med sig hem. Det enda av värde han ägde i
sin sjömanskista var några liter dålig whisky. Hur
han fått dem i säkerhet var hans hemlighet. Trasorna
dinglade om honom, men hatten satt käckt på
trekvart, pipan hängde i sin mungipa och halsduken
fladdrade sorglöst för guds vindar. Att vara trasig
är ingen skam när man varit torpederad. Och
sjömanskistan var för resten inte hans. Den hade han fått
låna av en gammal skeppskamrat i Göteborg, påstod
han.

  Sjölunds bodde inte på den ö, där Notvikens hamn
är belägen. De bodde på Enholmen, en kvarts timmes
rodd från Notvikens ångbåtsbrygga. Kalles hemkomst
väckte egentligen ingen entusiasm i familjen, ty han
var lat och bara sjöman, inte ett dugg fiskare. Men
han var lång och stark, benig och höll att ta i. Och
full av jävulskap för resten. Svår med flickor i
synnerhet. Men det hör till yrket, så på det kan man
strängt taget inte anmärka.

  Gubben Sjölund hade under många år skött fisket
ensam med käringen. Han var en tyst och sluten karl
med något hemlighetsfullt över sig. Man förvånade
sig i skärgården över att de levde så gott — aldrig
saknade något, även då alla andra fingo dra åt
svångremmen. Man viskade att de funnit en jäkla skrälldus
med pengar i en gammal dragkista som de köpt på
en auktion för många år sedan. Hon var en
brunbarkad gumma med stor kroknäsa, svartögd och med
spår av verklig skönhet, fast hon nu var krokryggig
och tillvriden som tallarna på skären. Hennes mage
putade ut som en liten ballong och hon var så
reumatisk att hon inte kunde lyfta armbågarna högre än just
så mycket som behövdes för att ro och dra in
notarmen. Men hon kunde gå ur och i båt och sprang
som en vessla bland strandstenarna och på bergen
med draglinan.

   Utom Kalle hade Sjölund ännu en son, som var
något i Stockholm. Han var gift med en människa,
som såg ut att ha haft något förflutet av tämligen
enkel beskaffenhet. Hon var klädd som en
grosshandlarfru och talade stockholmsslang. Mannen hette
Fridolf. De vistades långa tider hos Sjölunds. Det
var också mystiskt. Hur kunde han ha tid till det?

   Enholmen ägdes av flera bönder, alla fiskare och
de flesta före detta sjömän. Men de umgingos icke
med Sjölunds, och på goda grunder, ty Sjölund hade
ingen strandrätt men fiskade ändå och ingen vågade
ingripa av fruktan för den hemlighetsfullhet, med
vilken hela familjen omgav sig. Det är så i Roslagen.
Men skulle en herreman göra likadant, skulle de
ögonblickligen göra sin rätt gällande. Sjölunds voro alltså
ett slags fruktade parias, isolerade, men med samma
förmåner som strandrättsägarna. De fiskade mest av
alla på ön, avundades och hörde icke eller låtsade
icke höra det dova knotet omkring sig. Det kunde
vara farligt att bråka med dem för övrigt. Det kan
hända mycket under mörka nätter på ensliga öar i
skärgården.

*

   Nu gå vaktmästar Jansson och Vesterbom genom
skogen till sin sjöbod för att ro ut och vittja den
berömda storryssjan. Jansson är vid dåligt humör,
ty det oerhörda har hänt — ryssjan har två nätter
å rad blivit tjuvvittjad. Det hände en gång för trettio
år sen, men Jansson lade sig på lur och ertappade
boven. Det var båtsman Däfverts ohängda son som
slutade i ett fängelse i New York. Men Jansson klådde
honom förstås. Det blev ett nappatag, för han var stark
som fanen själv. Men Jansson var starkare förstås,
och den vettvillingen fick ligga inne fjorton dar och
dricka havresoppa, innan han blev så pass, att han
kunde säga mamma.

   Gubben Vesterbom går bara och muttrar för sig
själv, medan Jansson undrar hit och dit vem den
äreförgätne kan vara.

   De få ut båten, Vesterbom ror och Jansson sitter
med sjökikaren mellan knäna. Därute ligger ryssjan
som ett hjärtblad på skaft, och skaftet är landarmens
men bladet är kretsarmarnas korkflöten. Vattnet är
alldeles blankt. Ringarnas korkbeklädda överkanter
gunga så smått i den svaga dyningen och längst bort
ligger draggvakaren röd i kvällssolen. Här är friden
själv allenarådande. Kan någon återigen ha oskärat
den finaste ryssjan mellan Länsman och Skomakarn?

  Jansson sticker ned sjökikaren i vattnet och glor
mellan ringarna.

  Inte ett liv! Inte en gång en abborre, ännu mindre
någon sik för att nu inte tala om öring eller lax.

  —     Dä va faen dä, Vesterbom, säger Jansson. Ro
till kretsarmarna, Vesterbom, så får vi se om där
inte finns nån laxöring åtminstone!

  Vesterbom ror. Jansson kikar.

  —     Nehej, dä va lögn dä, sa Olle, när han viska åt
mor sin! Nå, då får vi väl titta efter om tåget ä slabbert!

  Och Vesterbom ror. Jansson sticker ner kroken —
mycket riktigt — utrännartåget är slakt. Någon har
varit där. Han lyfter upp tåget och skärskådar med
vana ögon knopen vid ryssjesnuten.

  —     Nänämänsan, det här är inte min knop! Här
har varit nån jäkel framme igen. Men så här kan det
inte få fortgå! Vem i hälskota kan det vara? Inte
är det Eriksson, för han är åt Stockholm med ved.
Inte är det Matts Ers Johan, för han har
magtraktamente och ligger för ankar. Inte är det redaktör
Engström, för hans båt ligger i innerhamnen. Nån
annan jäkel är det, det är säkert det! Men här skall
bli rejs! Jäklar anamma!

*

  När Jansson mulen i uppsyn och sinne klev in i
sitt kök stod hans gumma vid järnspiseln och lagade
kvällsvard. En stark doft av strömming fyllde rummet.
Jansson slängde mössan på kommoden och den tomma
kassen i spiselvrån. Han hann till och med kränga
av sig rocken till hälften, innan han upptäckte att
gumman inte var ensam. Ty i soffan satt gubben
Hermansson, f. d. pråmskepparen och fiskaren, Notvikens
ogudaktigaste hädare och klipskaste karl. Han
började:  — — —

  Men jag måste först föreställa Lotta Jansson,
tullvaktmästarens lagvigda maka och äkta viv sedan fyrtio
år tillbaka. Hon är en stor människa, åtminstone till
gestalten. Hon är inte vacker, ty hon är så vindögd,
att när hon står mitt i veckan, ser hon bägge
söndagarna på en gång. Men hon är en god hustru som
håller sitt fat i helgelse och sköter om både hus och
karl. De äro ensamma nu, ty barnen ha flugit ur
boet och äro vid tullen och på sjön och i handel i
Östhammar. Och dottern är gift med en
handelsresande — ett förnämt parti.

  Hermansson började:

  —     Si inte så lessen ut, Jansson, utan kliv fram å
sett ner, för här finns inga baroner ombord å inga
präster i bramsalningen! Ja kan förstå på snoken
på dej, att di har vart på ryssja igen. Di har vart på
mina bragder mä, men ja har lågat på lur och tagi
reda på faen grå. D’ä Kalle Sjölund på Enholmen,
som kom hem ifrån sjön för en vecka sen. Å kväser
vi inte den fasen i begynnelsen, så äter han oss som
lus. Nu ä dä du som ror dit i morron bitti å säjer
att du har vittne på'n å säjer att de ska bli länsman
å stämning om han inte håller klometerna ifrån de som
ä vårat. Men ett säjer ja dej, akta dej för Sjölunds,
för di har lurat förståndigare folk än bå du å ja. Å
tro dom inte när di ä som vänligast å komsamsast.
För d’ä ett fult släkte, dä ä dä. Men klä dej i full
unjeform å ge dej dit i morron, för unjeformen, han
gör liksom åverkan på dom.

   —    Jasså, jasså, ä dä Sjölunds? ä dä de så vete
fasen om ja vill ha någe mä dom å göra. De har
aldri hatt nån välsignelse mä sej å lägga sej i derases
affärder. En vet aldri, vad di kan ställa te. Inte för ja
ä rädd, för krafter har ja, alldeles orimliga, å inte
törs di väl röra ve mej, när ja kommer mä krona
i myssa, men, <sp>men — men</sp> —

   —  Du har då allti varit ett kräk, Jansson, sade
Lotta. När en ä överhet, så ska en inte bära svärdet
förgäves, står dä, men dä står också att en överdådi
går på ändalykten illa å du behöver ju inte va
överdådi, fast du kommer som kronans ämbetsman å
överhet. Du kan väl ta’et mä lämper — — —

   —    Hör du Jansson, sade Hermansson, du vet
likaväl som ja, att di har fått oförnuftigt mä sik norrpå
å lika mycke söderöver, å du mä di braa ryssja har
inte fått så mycke som ett fjäll en gång — tänk så
mycke pengar å mat han har tjyvat ifrån dej, Kalle
Sjölund! Har du annat än strömming, din stolle?
Men försaka du, Jansson, lid och försaka! D’ä bara
Sjölunds som tackar dej för dä — å di tackar inte
en gång, di bara gapgrinar åt dej.

   —  Hermansson har så rätt, så rätt så, bekräftade
Lotta Men nog kan ja försaka allti. Både sik å
pengar te den andra dyra maten. Men ja ä van å
försaka, för att Jansson ä ett sånt kräk — — — 

   —    Åja, var inte så gussnådli, du Lotta! Inte har
du behövt å försaka, du som har fyra barn mä Jansson,
å inte sitter ni i sjön, men nu kan dä va på tiden
att vi låter Sjölunds stolta böljor sätta sig, som dä står.

Ro du dit i morron som ja säjer, å säj ifrån bara,
att här ska bli rejs! Fiskevatten har di inte, å jävliga
har di vari i alla tider å ingen har vågat sej på dom.
Men dä säjer ja dej, akta dej ifall di bjur på sprit, för
Kalle har hela sjökista full mä varer!

  Jansson lyste plötsligt upp och hans drag
präglades av en frambrytande energi.

  —     Ja, ja ska ro dit! Å faen ska ta dom! Dä ska
bli slut på dä här. Å bråkar di, så brukar ja våld som
nöden kräver. För krafter har ja, jädrar å slå larm!

*

  Iklädd sin helgdagsunjeform rodde vaktmästare
Jansson tidigt följande morgon med beslutsamma och
målmedvetna årtag och kurs på Enholmen. Han läste
över det blivande strafftalet och föresatte sig att i
detsamma nedlägga all den värdighet och straffdom
som omständigheten krävde. Men han kunde ej
undvika att tänka sig möjligheten av en fredlig
avveckling med underlag av spriten i Kalle Sjölunds
sjökista. Antag att han blev vänligt emottagen, att Kalle
förnekade någon som helst delaktighet i något som
helst tjuvnadsbrott! Antag att det hela utlöpte i
sanden, ty Hermanssons vittnesmål var ju vid närmare
eftertanke av noll och intet värde! Antag att han fick
smörj i enrum av Kalle — ty där låg han under, det
visste han. Han visste till och med med sig själv,
att han var mera stor i käften än i handling. Men
rätten hade han i alla fall på sin sida. Och de skulle
väl inte vilja bråka, inte våga bråka och gå till
handgripligheter.

   Jansson bemannade sig efter denna tillfälliga
svankryggighet i viljan med mod och återgick till de
beslutsamma årtagens rytm.

   Han hade tur. Därute på Aludden sysslade folk
med laxnot och det folket var hela familjen Sjölund.
De höllo just på att dra in, Kalle och brodern från
Stockholm — han visste inte hans namn. Och bakom
på berget stodo gumman Sjölund och sonhustrun, hon
med föregåendet. Jansson drog upp båten, förtöjde
den om en sten och klev uppför berget. Vid en
enbuske höll han på att stiga rakt på gubben Sjölund
som låg på rygg med armarna under huvudet och
snarkade ut i universum.

   —     Goddagen, goddagen, började Jansson med en
vårdslöst militärisk hälsning. D'ä te å dra laxnot,
sir ja! Slår dä te! Å si Kalle som ä hemma äfter
så lång tid! Jojo, d’ä nog lugnare här i Roslagen än
i Nordsjön. Dä va ju näranpå att han hade fått sej
ett grundskott.

   Kalle Sjölund och hans broder fixerade Jansson
med fräckt överlägsna ögon. Det stack Jansson och
han ilsknade till. De sade ingenting, hälsade inte,
ty båda voro ju sysselsatta, men uppsynen var ful.

   —     Vaffaen ä dä där för en juvel? frågade Kalle
Sjölund sin broder, han från Stockholm.

   —     Han har unjeform, d’ä välan nån
fiskeriinspektör, eller också ä han postelinsklockstapel, skämtade
den tillfrågade. Men han får välan presentera namnet,
om han vill oss någe, tilläde han.

   —     Han får välan dä, sade Kalle Sjölund
likgiltigt. Bröderna fortsatte att dra. Det började blixtra av
silver i vattenbrynet. Våldsamma slag av fiskstjärtar
piskade vattnet. Noten var full av sik och lax. Det
steg Jansson åt huvudet och han såg rött för ögonen.
Hans prestige stod på spel. Nu var han  färdig.

   —  Nej håll nu, era förbannade snorgärsar, skrek
han. Här går ni era jäkla tjyvfiskare, som inte har så
mycke som en lillfingersnagelbredd utå strand, å håvar
in fisk för hundratals riksdaler, å ä oförskämda mot
kungli majestät och kronans tjänsteman. Vet I inte hut,
era jävlar? Å du, din sjöbuse, som har vart å
tjyvvittjat min storryssja tre nätter i rad, dej ska faen ta
först och främst. Ja har vittne   på dej,  din tjyv    —
tror du annars ja skulle va här nu? Ja   har lurat  på
dej å hittat dej, din faen!

   —     Håll käften, vaxmästare, tess vi har fått in fisken!
Sen kan vi talas ve!

   Kalle Sjölunds ton var bestämd, så bestämd, att
Jansson stannade i talet och bara hickade fram
fortsättningen tills han plötsligt tystnade.

   —     Ysch, va ä dä där för en otäck kar? frågade
hon med föregåendet och klamrade sig fast vid
svärmodern.

   —     Äsch, d'ä bara Jansson ifrån Notviken. Han ä
bara tullvaktmästare. Han ä inte fali. Han ä så snäll
så, d’ä inget ont i han, men han ä välan inte riktit
kry, va ja kan förstå.

   Jansson märkte att hans entré var misslyckad, men
hans ilska var ännu så länge hans förstånd övermäktig.
Bröderna lämpade lugnt och långsamt in fisken i
korgarna. Jansson gjorde ett överslag, ett ekonomiskt.
De hade för minst 250 kronor sik och öring som
belöning för sin möda. Och detta var ju själva
Belsebub. Vad behövde de stjäla för, när de fingo sin
näring om ock olagligt på närmare håll än ur hans
storryssja. Han såg åter en röd sky draga förbi
ögonen och det kom som en plugg i hans hals. Med
en våldsam kraftansträngning stötte han upp pluggen
och vrålade:

   —  Tjyvar! Tjyvar! Å — — —

   Men Kalle Sjölund tvättade lugnt sina gulhåriga
händer i havet och klev fram emot Jansson som stod
där blå i ansiktet och svalde och hickade. Han sade:

   —     Hönnu vaktmästan, va har vaktmästan ätet te
frokost i da?

   Jansson såg villrådigt på Kalle och svarade genom
en blåröd sky, förvirrat och idiotiskt:

   —  Strömming å potater.

   Herregud vad det lät dumt — och vad angick
det Kalle Sjölund för resten vad han, vaktmästaren vid
Kungl. Tullverket, hade ätit till frukost just den dagen.
Han ångrade sig ögonblickligen och skrek i vanmäktig
ilska:

   —  Tjyv!!! Stryk ska du ha!!!

   Kalle Sjölund blev vit i ansiktet, tog ett par steg
tillbaka och sade på sin sjömansengelska:

   —     Well then! Come along, you bloody old
damned son of a bitch, what’s the matter, will you
—   — — ha ha ha, nä fy fan, ja höll på å klämma
till den tusan fast dä skulle välan ha blitt mer dritt
än blod kvar efter’n om ja hade slagit till’en. Jasså
du har ätet strömming å potater! Då ä du klen
te krafterna, lille Jansson! Du ä svag å klen. Men
ja, sir du Jansson, ja har ätit en stadi
ärtmjölspannkaka, å därför frågar ja dej, kära Jansson, om
 du inte vill följa mej opp te fähuset, så får du välja
själv, på vilken sida om gösselhögen du vill ligga!

   Jansson bara stirrade. Han stirrade på Kalle
Sjölunds vältaligt ludna armar där blå ådror svällde och
rakt in i hans bruna ansikte, där gula tänder lågo
farligt slemmiga bland snus och tunga och läppar
och röda mustascher — och över alltsammans ett par
ljusblå ögon som stodo säkert rakt ut, fräcka och
oförfärade.

   Kalle Sjölund hade övertaget. Han sade:

   —    Hönnu vaxmästarn, kom opp å drick en kask,
så få vi tala om saken. Di andra har redan gått opp
å ja tänker att di håller frosten ifrån fotterna på
kaffepetter. Å nubben <sp>finns</sp>, var lugn för svenska folket!

   Som ett barn följde Jansson med. Det sista var
det förlösande ordet. Han hade icke smakat starkt
på tre månader och hans hjärta längtade efter en kask.
För resten, varför skall man bråka? Havet är rikt och
kan föda alla människor på jorden. Om människorna
bara visste, vilka rikedomar som ligga i havet! Och
hade han inte själv som pojke gått och vittjat andras
ståndkrokar och ålryssjor? Han var inte ett dugg
bättre än Kalle Sjölund, om han tänkte efter.

   Det blev en fest — — — Vaktmästar Jansson
simmade i ett hav av lycksalighet. Där kom fram
revbensspjäll och mera nubbe och inkokt lax och mera
nubbe. Jansson försökte påminna sig sin mission
ibland — men mittemot honom satt hon med
föregåendet. Det var något annat än hans vindögda Lotta.
Och hon skrattade med hela käften full av vita tänder
och ett gap som var ljusrött, en avgrund med 


farligheter på botten. Men lockande nog för en gammal
unjeformsklädd tullvaktmästare.

   Han försökte borsta upp sig ibland. Åtminstone
trodde han så. Men Sjölunds hällde i bara.

   Det sista kom han inte riktigt ihåg. Han hade
dansat den gamla dansen Skojarn, en uråldrig
Roslagsdans och mitt i Skojarn hade han plötsligt kommit
ihåg, varför han rott till Enholmen. Och han hade
blivit alldeles förbannad. Det hade blivit slagsmål —
trodde han.

   Ånej, det hade inte blivit slagsmål. Ty Kalle
Sjölund hade tagit kräket på sina starka armar och vräkt
det jordiska av det mitt i gårdens största
krusbärsbuske.

*

   Tidigt på morgonen andra dagen vaknade Jansson
och tyckte att han låg illa. Och det gjorde han. Med
stort besvär kravlade han sig ur busken, reste sig
och huttrade av nattkylan. Var befann han sig? Han
sökte ta pejling efter gammal vana, men det gick inte
att börja med. Ty han hade ingen kompass och inga
landmärken. Han stod mitt i något grönt och det
gungade och svängde runt. Solen sken på både onda
och goda och brände honom i ansiktet. Var han ond
eller god? Det gjorde faen detsamma — men nu
begrep han plötsligt att han var på Enholmen och att
han måste bege sig därifrån. Varför visste han inte.
Kanske därför att han måste hem. Det sved i hans
ansikte. Det kliade och sved och kröp och gjorde
ont. Det brann som feber. Han tog fram snusdosan
och betraktade sitt ansikte i den mönjeramade
spegelskivan.

   Fy hälskota, vad han såg ut! Han hade legat och
vridit sig i sömnen och gnuggat ansiktet mot buskens
taggar. Han såg ut som om 1,000 elaka käringar
velat förgöra honom med 10,000 naglar av vilka de
flesta voro kartnaglar. Han satte full fart ned mot
stranden, gjorde loss och steg i båten.

   Detta var alltså Hans Kungliga Majestäts
ämbetsman som rodde hem i detta tillstånd? Han var en
misslyckad förtroendeman och förtjänade intet annat
än straff.

   Brrr! Brrr!

   Och det dröjer väl veckor, innan ansiktet blir
färdigspacklat. Om det inte blir blodförgiftning? Och
Lotta!?! Nå, hon var ju hygglig ändå, fast ett satans
rivjärn. Nog skulle han få äta opp den där
krusbärsbusken många gånger! Om han bara kunde begripa
hur han kommit dit. Men ingen skulle få veta att det
var en krusbärsbuske han legat i! Nej, så jädrar, han
skulle nog klara sig! För här ror tullvaktmästare
Jansson med kunglig krona i myssan och fem
förgyllda knappar på var sida om hans välvda bryst,
jäklar anamma!

   God vind hade han och det stod inte länge på
förrän han förtöjt båten vid sin ägande brygga. I
strandgräset gälade fruntimmerna strömming och där
nere runtomkring stod hela Notviken och gladdes åt
nattens fångst. Det var många, många tunnor, som
betydde pengar och fett och socker och skor och alla
riken i världen och deras härlighet.

   Och — aj som fasingen! Där strax bredvid sutto
Vesterbom och Lotta och Adelina. Nu gäller att gå
med värdiga steg och visa sig intresserad! Jansson
klev med av stundens allvar framkrystad och sålunda
tämligen misslyckad beslutsamhet fram till Vesterbom,
som betraktade honom med en otäckt ironisk blick
under de vita ögonhåren. Lotta såg på honom men
behandlade honom som luft. Hon skulle handla sedan,
då de träffades hemma, då allting skulle varda
fullkomnat. Nu var hon bara strömmingsgälerska.

   —    Hörru Jansson, sade Vesterbom och spottade en
stråle restriktionssnus framför syndarens fötter, vi
trodde näranpå att du som ä en sån sjövild satan, hade
förlorat i dä Herrans vackra vädret i går därför att
du inte kom hem, men du har välan haft dina
randiga skäl å rutiga orsaker. Men fy fasen va du sir
ut i snoken, gosse! Har du gått igenom nån
hackelsemaskin? Vafför är du så randig i syna?

   Jansson stannade mitt i sitt fruktansvärda bakrus,
säkerställde fotterna, sneglade på Lotta och sade:

   —    Ja klådde dom, Vesterbom! Di kan inte slåss
på Enholmen, men di rivs, di satarna!
</chapter>
<chapter name="Tre borgare">
          <h2><small>TRE BORGARE.</small></h2>

   Den lilla staden är ännu en idyll och det skall
dröja länge innan industrien kvävt idyllen helt och
hållet i sin järnfamn. Ännu sova gamla gårdar i
30-talsstämning och ännu flyter ån med näckrosorna,
kräftorna och den lilla forsen, som brusar svagt som
en viskning, ett förtroligt meddelande åt den som kan
höra och förstå. Torgdagarna komma bönder och
fiskare in och något av fest vilar över staden —
det köpslås och prutas och drickes hembränt i de
dunkla prången. Kaffet doftar i varje gård och det
doppas kakor bakom de små rutorna med pelargonior
och aloe på fönsterborden därinnanför.

   Jag var där nyligen och hälsade på en gammal vän
som förlagt sin tillvaro där. Han berättade om gamla
tider och gamla tiders människor.

   Långt innan järnvägen kom med sin tvivelaktiga
kultur var staden naturligtvis ännu mera idyll än nu.
Kanske flöt ån ännu långsammare och näckrosorna
voro flera och större och de gamla gårdarna voro ännu
djupare och lugnare. Människorna hade mindre
bråttom än nu. Borgarna gingo sävliga och fulla av
värdighet och rökte pipa och brydde sig föga om
stormarna ute i världen. De blevo original — vilket är
varje människas verkliga uppgift.

   På den tiden — och mycket gamla människor
minnas gubbarna än — funnos tre oskiljaktiga pampar
i stan, solida, orubbliga i åsikter, lugna, tystlåtna goda
medborgare: glasmästar Alin, handlanden Millenius
och rådman Leopold. De hade vuxit upp tillsammans,
skaffat sig en ställning och åldrats tillsammans.

   Tre förnämliga näringsställen funnos i samhället:
Normans källare, Hagmans schweizeri och
gästgivargården — vilken man kanske bort nämna först. Dessa
lokaler öppnades varje morgon på slaget 8, och så
långt man kunde minnas tillbaka, hade de tre
hedersmännen hämtat varandra i god tid för att när
klockan slog kunna tillsammans tåga in på
gästgivargården för att tära den hälsosamma och blodrenande
malörtsbesken. Klockan 11 sammanträffade de
utanför Normans källare för att dricka var sin stenborgare
(varvid de voro mycket noga med att kryddskorporna
voro möra och lagom gräddade). Klockan 2 intogo
de tillsammans åter var sin stenborgare på
gästgivargården och klockan 6 drucko de sina mörka toddar
på Hagmans schweizeri för att senare, klockan 9, med
osviklig regelbundenhet aväta en 50-öressexa med
brännvin och öl på gästgivargården och därefter med
goda samveten och välmående till själ och kropp bege
sig var och en till sitt trevna tjäll. Så hade de hållit
på så länge de äldsta i staden kunde påminna sig.

   Men alla äro vi vigda åt förgängelsen förr eller
senare. Glasmästaren fick annandagsfrossan och
kvitterade det jordiska, fick vackra personalier av prosten
Calonius och en sten med järnstaket omkring över
sina kvarlevor.

   Det var som om någonting hade brustit inom de
båda kvarlevande kumpanerna, men de fortsatte sina
rituella vandringar till Normans, Hagmans och
gästgivargården. De tre hade inte talat mycket med
varandra medan Alin levde — nu tärde de överlevande
sina beskar och stenborgare absolut tysta. Men det
var som om de skulle begå samvaron till minne av
den döde.

   Tiderna förändras, nya inslag komma in i årens
och händelsernas väv. Det kom en ny källarmästare
på gästgivargården, en grönskålling med vanor från
Kastenhof och Operakällaren i Stockholm.

   En morgon, då de båda gubbarna, Millenius och
Leopold, som vanligt på slaget 8 bestego trappan
till gästgivargården, var dörren stängd. De
betraktade varandra med en blandning av förvåning och
nästan fasa i ögonen. De togo fram sina klockor,
som aldrig klickat, och jämförde dem. Något hade
rubbat världsordningen.

   Rådman Leopold stod tyst och sluten med klockan
i hand. Han betraktade noga visarnas gång medan
hans eljest blomstrande hy så småningom antog en
färg som av aska. Han väntade jämnt 5 minuter och
så sade han:

   —    Nej, nu går rådman Leopold och möter sin
herre och frälsare på halva vägen!

   Och med beslutsamma steg gick han ned till ån
och dränkte sig.
</chapter>

          <h2>INNEHÅLL.</h2>
<table o>
<td>Janne Mattssons val  <td r>   5

<td>Krigstrafik  <td r>  15

<td>Skräddar Krans  <td r>  29

<td>Kaffeved  <td r>  33

<td>En påsknatt  <td r>  38

<td>Brorskålar  <td r>  48

<td>Botanik  <td r>  53

<td>Barnens aera  <td r>  60

<td>Krigarliv  <td r>  63

<td>Sjömansliv  <td r>  73

<td>Med timmerhuggare  <td r>  80

<td>Starka karlar  <td r>  88

<td>Snickar Janssons bröllop  <td r>  94

<td>Usch!  <td r>97

<td>Från en resa  <td r> 100

<td>Skärgårdsliv  <td r> 102

<td>Septemberfröjder  <td r> 105

<td>Kapten Söderbom <td r> 107

<td>En förgörelse  <td r> 110

<td>Ett kåseri  <td r> 114

<td>Ett uppvaknande  <td r> 117

<td>Krigsminnen  <td r> 122

<td>Sälen  <td r> 128

<td>Efter vårjakten  <td r> 133

<td>Olycksfall  <td r> 135

<td>Funderingar om Martin Luther <td r> 138

<td>Ett marknadsminne  <td r> 143

<td>Norrhögens fyr  <td r> 152

<td>Tullvaktmästare Janssons uppgörelse  <td r> 163

<td>Tre borgare  <td r> 181
</table>

