<b>OM KVINNOSPRÅK</b>

OCH ANDRA ÄMNEN

<b>OM</b>


<b>KVINNOSPRÅK</b>

OCH ANDRA ÄMNEN


ANTECKNINGAR OCH REFLEXIONER

AV

<b>GUSTAF CEDERSCHIÖLD</b>

_



ANDRA UPPLAGAN



_

LUND, C. W. K. GLEERUPS FÖRLAG

INNEHÅLL

*

Kvinnospråk (1899) … 7

Nyisländska epigram (1898) … 44

Framsteg i språket (1897) … 54

Eufism (1896) … 78

Döda ord (1891) … 111

Huru den gamla isländska litteraturen kommit till oss (1886) … 157

Om ferieläsning (1885) … 193

Uppfostran hos nordboarne under hednatiden (1884) … 205

<chapter name="Kvinnospråk.">
KVINNOSPRÅK.

(1899)

Hos oss människor finnes det som bekant ej 
blott vissa typiska, för alla gemensamma 
överensstämmelser, utan även ett obegränsat 
antal skiftningar i enskildheter och smådrag, 
varigenom varje individ kommer att i någon 
mån avvika från varje annan. Man kan ju icke 
ens påträffa två ansikten, som äro varandra
fullkomligt lika; de antropometriska 
undersökningarna visa olika resultat för varje 
individ, och anatomien skall hava funnit 
växlingsmöjligheterna lika stora i de inre 
organen.

Vad det <sp>psykiska</sp> angår, är det visserligen svårare 
att noga undersöka och exakt beskriva individerna. 
Men så långt vår erfarenhet räcker, torde vi finna, 
att variationerna icke äro färre eller mindre i 
psykiskt avseende än i fysiskt.

Olikheten människor emellan måste ju bliva skönjbar
i deras verksamhet. Ett arbete av

väsentligen samma slag måste utföras på olika 
sätt av olika individer; och olikheten i 
utförandet måste bliva allt mera tydlig och 
påfallande, ju mera komplicerat arbetet är 
och ju flera växlingar det alltså genom sin 
beskaffenhet medgiver.

I begagnandet av <sp>språket</sp>, som ju är beroende av
en mängd både kroppsliga och själsliga faktorer,
förekomma också individuella olikheter av den
betydelse, att <sp>varje enskild människa kan sägas 
hava sitt språk för sig</sp>. Men den enskilde förstår 
<sp>andras språk</sp> mer eller mindre väl, allt efter som 
de äro mer eller mindre lika hans eget, eller i 
den mån han lärt sig att uppfatta deras egenheter. 
Och från <sp>denna</sp> synpunkt brukar man säga, att de 
människor tala <sp>samma</sp> språk, som förstå varandra --
eller åtminstone någorlunda och i allmänhet anse 
sig förstå varandra.

Bland de människor, som i denna mening kunna sägas
tala samma språk (t. ex. svenskarna), urskiljer man
<sp>grupper</sp> med avseende på språket; inom varje grupp
erbjuda individerna vissa språkliga likheter inbördes,
men sinsemellan stå grupperna i ett slags motsats
till varandra.

Sådan gruppindelning åstadkommes genom <sp>territorial</sp>
skiljaktighet (= dialekter), vidare

genom <sp>social</sp> skillnad (klasspråk, yrkesspråk),
men också genom olikhet i <sp>ålder</sp>, ty barnens språk
skiljer sig från de vuxnes dess tydligare, ju yngre
barnen äro.

Det kan icke betvivlas, att man även har rätt att göra
en indelning efter <sp>könet</sp>. Ty kvinnorna hava ju vissa
egenskaper, som avgjort skilja dem från männen, och
av dessa egenskaper måste åtminstone somliga vara av
den betydelse, att de taga sig märkbart uttryck i en
verksamhet, vilken har så rika variationsmöjligheter
som talandet, eller, med andra ord, i ett material,
vilket är så känsligt som språket.

Huru skall man då kunna uppvisa, vad som är
karaktäristiskt för kvinnornas språk i motsats till
männens, vad som <sp>konstituerar kvinnospråket?</sp>

Naturligtvis skulle det säkraste och fullständigaste
resultatet vinnas genom antecknande, granskande
och jämförande av det språkliga material, som ett
stort antal individer av vartdera könet faktiskt
vid bestämda tillfällen använt, -- alltså genom
vetenskaplig induktion enligt den vanliga, godkända
metoden.

Denna väg är emellertid mycket lång och besvärlig. Det
insamlade materialet måste bliva ofantligt rikhaltigt
och omfattande för att kunna tjäna till säker grundval
för undersökningen.

Också kommer det utan tvivel att dröja länge, innan
någon forskare underkastar sig mödan att göra dylika
direkta materialsamlingar.

Och detta insamlande bleve så mycket mindre lockande
för de vid studiekammarens lugn vana språkforskarna,
som de snart skulle finna, att deras vanligaste och
bekvämast åtkomliga källor, de tryckta eller skrivna,
icke försloge långt.

Ty vi veta väl, att när kvinnor <sp>skriva</sp> något, och
i all synnerhet när det, som de skriva, är bestämt
att tryckas, så lämpa de sin språkform så mycket som
möjligt efter det vedertagna skriftspråkets vanliga
och allmänna skick. Och detta skick har <sp>mannen</sp> skapat
efter <sp>sitt</sp> beläte.

Nej, det är framför allt i det otvungna, förtroliga,
omedelbara <sp>umgängesspråket</sp>, som kvinnans
språkliga egenheter böra studeras. Av hennes
skrivna språk kunna endast sådana dokument komma
i betraktande, i vilka hon, jämförelsevis obunden
av skriftspråkstraditionerna, yppar sitt innersta
väsen, alltså förtroliga brev, i viss mån också
dagboksutgjutelser, och dessutom dialogen i skådespel,
för så vitt den är naturtroget hållen. Naturligtvis
händer det också, att en högt begåvad författarinna
kan -- åtminstone delvis -- bryta skriftspråkets
fjättrande konventionalism och låta stilen återspegla
en äkta kvinnlig natur.
I alla händelser blir det av kvinnor skrivna eller
tryckta blott en källa av sekundärt värde. Huvudkällan
blir, som sagt, umgängesspråket.

Men skulle vi då icke, redan innan det vitt utseende
företaget att anteckna individuella språkföreteelser
i mäns och kvinnors umgängesspråk blivit satt i verket
och utfört, -- skulle vi ej redan nu kunna komma någon
vart med en undersökning av kvinnospråket?

Jo, helt visst. Ty vi böra redan, litet var,
äga en icke obetydlig fond av iakttagelser i denna
riktning. Vi hava ju många gånger själva funnit eller
av andra gjorts uppmärksamma på, att det eller det
uttrycksmedlet var specifikt kvinnligt; och vi hava,
mer eller mindre klart och medvetet, härlett och
förklarat detta specifikt kvinnliga uttrycksmedel ur
något specifikt kvinnligt naturanlag.

Om vi blott förmå att ur vårt minnes av allehanda
saker uppfyllda förrådskammare framleta alla
de iakttagelser, vi under årens lopp kunnat göra
beträffande de särskilt kvinnliga eller företrädesvis
kvinnliga uttrycksmedlen och uttryckssätten, så skulle
vi kanske få ihop ett någorlunda tillräckligt stoff
för att forma oss en helbild av »kvinnospråket».

Ett sådant förfaringssätt kan tydligen <sp>icke</sp> sägas
vara en konstruktion »aus der Tiefe unsres

Bewusstseins». Ty vi hålla oss vid induktionsmetoden;
det blir verkligen <sp>erfarenhetsrön</sp>, vi
sammanställa. Men väl få vi medgiva, att dessa
erfarenhetsrön i viss mån skulle kunna jävas. De
äro ju icke direkt upptecknade, omedelbart efter det
iakttagelsen gjorts, så att vi kunna med skriftligt
intyg styrka, att det och det fruntimret vid det och
det tillfället yttrat sig ordagrant sålunda. Därför
kan man påstå, att våra iakttagelser varit utsatta
för att förvanskas, medan de legat gömda i vårt
minne. Dessutom kan man invända, att deras pålitlighet
minskas därav, att de ej blivit gjorda <sp>enkom</sp> för att
tjäna till en <sp>objektiv</sp> granskning av kvinnospråket;
de kunde alltså, åtminstone några av dem, från början
ha varit partiska, skeva och inkorrekta.

Sådana inkast kunna emellertid med lika mycken eller
lika liten rätt göras mot nästan varje beståndsdel
av innehållet i vårt språkminne. Ty vad vi äga av
språkliga iakttagelser är blott till en ringa del
fast förenat med hågkomst av bestämda personer, rum,
tider och förhållanden eller insamlat enkom för att
tjäna till någon viss undersökning. Men icke dess
mindre är vår språkfond i huvudsak tillförlitlig. Och
varje enskild del därav är dess tillförlitligare,
på ju flera iakttagelser av likartat slag den är

byggd. Hava vi många gånger under vissa förhållanden
hört ett uttryck brukas, så kunna vi med stor
säkerhet avgöra, om det tillhör det bildade, lediga
talspråket, eller om det är vulgärt och pöbelaktigt,
eller om det tillhör den högre stilen. Varför skulle
vi då icke också på grund av en motsvarande följd av
erfarenheter kunna bestämma, om ett uttryckssätt är
egendomligt för kvinnorna eller åtminstone användes
företrädesvis av dem?

Det synes alltså vara obestridligt, att dylika
av erfarenheten efter hand samlade rön, även
om de tillkommit oavsiktligt, äro av det värde,
att vetenskapliga undersökningar <sp>kunna</sp> grundas på
dem. Och då det är fråga om ett levande talspråk,
<sp>måste</sp> de spela en stor roll. I själva verket måste
t. ex. vid utarbetandet av Svenska Akademiens stora
ordbok väsentliga delar av uppgifterna grundas
på redaktörernas språkminne. Kontrollerandet och
fullständigandet av uppgifterna göra naturligtvis
<sp>flera</sp> personers medverkan önsklig.

Fullständighet är, såsom bekant, svårupphinnelig
eller kanske snarare oupphinnelig vid redogörelse
för språkliga företeelser. Och då man för prövning
av någon särskild språkfråga anställer inventering
av sitt minnes förråd, är det nästan omöjligt att
draga fram allt det till

saken hörande material, som minnet verkligen
innehåller, ty somligt därav ligger associerat
med ämnen av helt annan art och undgår sålunda
uppmärksamheten.

Vad nu beträffar mitt eget sätt att förbereda 
denna lilla uppsats, vill jag anföra följande. 
Alltsedan jag beslutit mig för att behandla ämnet, 
har jag emellanåt sökt uppliva minnena av 
sådant, som jag förut kunnat iakttaga i fråga
om »kvinnospråk». Det bör nämnas, att min
föregående verksamhet erbjudit mig ganska rikliga
tillfällen till iakttagelser av detta slag, i
synnerhet under en följd av år, då jag (dels som
lärare, dels som föreståndare) var anställd vid högre
flickskolor. Mina äldre iakttagelser har jag nu i
mån av tillfälle kontrollerat och tillökat genom
att medvetet och avsiktligt fortsätta dem. Vidare
har jag diskuterat ämnet med ett par intresserade
personer. Och dessutom har jag genomsett åtskilliga av
fruntimmer skrivna svenska teaterpjeser och granskat
de repliker, författarinnorna lagt i sina kvinnliga
personers mun.<footnote>
Ovanstående inledning torde tillräckligt giva vid
handen, att det i denna uppsats <sp>icke</sp> blir fråga
om sådan språkskillnad mellan könen, som stundom
förekommit, då kvinnorna rövats från ett folk av
annan stam, ej heller
om de fornindiska skådespelens egenhet att låta män
av de högre kasterna (och gudar) tala det lärda
litteraturspråket (sanskrit), medan kvinnor av
samma kaster (ävensom gudinnor) få hålla sig till
folkspråket (prakrit). Alla dylika mera tillfälliga
och isolerade företeelser måste här lämnas å sido,
hur intressanta och belysande för kvinnans historia
de än i sig själva kunna vara.
</footnote>

*
En framställning av de språkliga skiljaktigheterna
mellan kvinnan och mannen torde lämpligast anknytas
till könens fysiska och psykiska egendomligheter.

På <sp>fysiologiska</sp> förhållanden, närmast stämbandens
beskaffenhet, beror det högre tonläge, som i regeln
är kännetecknande för den kvinnliga rösten; man kan
ju vanligen genast höra, om det är en kvinna eller en
man, som talar. Och det är naturligtvis icke endast
vid frambringande av ord, denna röstolikhet gör sig
märkbar: sådana verksamma språkliga uttrycksmedel som
skrik, gråt och skratt pläga ju hava en helt annan
karaktär hos kvinnan än hos mannen.

Själva <sp>instrumentet</sp> för ljudspråkets frambringande
är alltså av egendomligt slag hos kvinnan. Utan
tvivel kan man genom att i detalj undersöka denna
fysiologiska egendomlighets inverkan på språkljuden
uppvisa flera för kvinnospråket karaktäristiska drag i
rent <sp>fonetiskt</sp> avseende. Ett och annat sådant har även

(om ock blott mera tillfälligtvis) blivit påpekat av
vetenskapliga författare.

Av större och allmännare intresse synes mig emellertid
den frågan, i vad mån kvinnan på ett egendomligt
sätt begagnar sina språkliga uttrycksmedel, eller,
med andra ord, i vad mån hennes <sp>psykiska</sp> egenart
röjer sig i hennes språk.

Det är på denna sida av ämnet, jag ber att en stund
få rikta mina läsares uppmärksamhet. Väl vet jag, att
min framställning kommer att förefalla ofullständig,
dessutom kanske delvis oklar. Till min ursäkt kan
jag anföra, att jag, bortsett från ett par goda,
men korta anmärkningar av Axel Kock,<footnote>
<i>Om språkets förändring</i> s. 7--8.
</footnote> icke haft någon
föregångare att stödja sig på.<footnote>
Efter uppsatsens fullbordande har jag
händelsevis påträffat några i viss mån
hithörande iakttagelser och reflexioner uti
tidningen <i>Stockholmsposten</i> för 1780 (sid. 377.)
Den anonyme artikelförfattaren vill egentligen
i översättning meddela ett stycke ur en af Pope
och Arbuthnot författad dramatisk satir mot lärt
pedanteri, men i sin inledning klagar han över
att våra svenska damer (särskilt i »provincen»)
antingen äro alltför obildade eller alltför
lärda, och säger om de senare: »Än frukta de
framför alt tala som hopen, uttrycka sig ständigt
genom antitheser och hyperboler och späcka sit
modersmål med techniska termer, utländska glosor
och talesätt, beledsagade af en hop antagna Fugter
och grimacer; än åter äro de så stora purister, at
de helre bruka et mils långt omsvep, än de skulle
betjena sig af et til sit ursprung främmande ord, fast
än det redan för hundra år sedan vunnit burskap i
deras modersmål o. s. v». -- Ehuru skildringen blott
gäller blåstrumporna, tyckes dock ett och annat av
de för kvinnospråk i allmänhet utmärkande dragen ha
föresvävat författaren, och jag har därför trott
mig böra giva läsaren tillfälle att jämföra denna
utlåtelse i det Kellgren-Lenngrenska organet med mina
egna fynd och funderingar.
</footnote> Men jag hyser

likväl den förhoppningen, att mitt ämne skall visa
sig icke vara valt på måfå för att blott upprada
några godtyckliga och onyttiga reminiscenser och
tankeexperiment, utan att det i stället skall ur
innehållet åtminstone <sp>skymta</sp> fram, att här föreligger
något, som <sp>förtjänar</sp> undersökas, ett område, där vår
teori behöver klargöras, och där möjligen också vår
praxis kan vinna något i säkerhet.

*

Jämförelsen av de båda könens själsliv har sedan
urminnes tid givit det resultatet, att hos kvinnan
dominerar <sp>känslan</sp>, hos mannen <sp>förståndet</sp>; hos henne är
subjektiviteten större, hos honom objektiviteten. Inga
sociala omgestaltningar i nyare tid, inga enstaka
undantag hava kunnat kullkasta denna enkla och
allmängiltiga regel.

Att kvinnan mera än mannen behärskas av känslan,
yttrar sig, som vi veta, på många sätt.

Hon är mera impulsiv, hon låter sig genast ryckas med
av stämningen och giver stämningen ett omedelbart och
starkt uttryck, varvid hön sällan och blott i ringa
mån tillbakahålles av reflexionen. Liksom hon själv
helt går upp i sin stämning, är stämningen för henne
en helhet, som hon ej försöker uppdela och granska,
utan åt vilken hon giver luft »in einem Gusse». Men
hon kan lätt gripas av en <sp>annan</sp> stämning, stundom
motsatt den föregående, och hängiver sig då lika
obetingat åt denna nya, utan att egna någon tanke åt
den förra <footnote>
På denna kvinnliga ombytlighet syftar det svenska
ordspråket: »Långt hår och kort minne».</footnote>.

De mest karaktäristiska och allmännast iakttagna
dragen i kvinnans språk äro just yttringar av hennes
känslas intensitet, exklusivitet, omedelbarhet,
plötslighet och föränderlighet.

Det är väl bekant, huru svårt kvinnor hava att foga
sig i en ordentlig diskussions parlamentariska
former. Då de känna behov att giva luft åt sin
mening i någon punkt, är det en plåga för dem att ej
få göra det <sp>genast</sp>, utan nödgas på förhand begära
ordet, avbida sin tur och under tiden sträva att
fasthålla sin stämning, så att den ej störes av de
nya stämningar, som framkallas av de nya inläggen i

diskussionen. Kvinnan känner, att detta är emot
hennes natur, och att hon riskerar att, när hon
slutligen får ordet, finna den stämning, som förmådde
henne att begära ordet, redan försvagad och grumlad
eller t. o. m. alldeles försvunnen, så att hon icke
kommer att säga det, som hon ursprungligen hade
velat säga. Också kan det hända, att under väntandet
infinna sig tvivel och farhågor för invändningar; hon
kommer att tänka på, att hon borde uppdela, ordna och
koncentrera sitt anförande, men att det därmed skulle
förlora i kraft och ursprunglig friskhet. Blygheten
kan naturligtvis också göra sitt till; att tala inför
många uppmärksamt lyssnande och kritiska åhörare är
oroande för den ovana. Men huvudsaken är nog, att
kvinnan behöver <sp>genast</sp> och <sp>omedelbart</sp> giva uttryck åt
sin känsla i dess första, ursprungliga kraft. Får hon
göra det, så hindrar blygheten föga. Ty de <sp>omedelbara</sp>
yttranden, man också i större sällskap kan få höra
av damer, utmärka sig oftast genom en okonstlad
naturlighet och frånvaro av störande förlägenhet. Och
i en debatterande församling av fruntimmer tillgår
det ju ej sällan så, att var och en får uttala sig,
när helst det lyster henne, och man tyckes just icke
taga illa vid sig, om det skulle bära så till, att
flera tala på samma gång.

Den omedelbarhet, varmed kvinnan gärna vill giva sin
känsla luft, gör också, att umgängesspråkets förnämsta
uttrycksmedel, orden och satserna, icke passa henne
så bra och icke så framgångsrikt av henne användas
som vissa andra språkliga medel, vilka direktare och
så att säga konkretare uttrycka känslor, nämligen
dels blickar, miner och åtbörder, dels gråt, skrik,
skratt, fnysningar m. m.

Kvinnoögats »vältalighet» har ofta besjungits,
t. ex. av v. Braun, som bland annat säger:

När som språket icke mer förmådde, 
O, hur ofta var en blick ej nog: 
Och den svaga på den starke rådde, 
Först när bistånd hon av ögat tog. -- -- 

Det, för vilket ord hon icke finner, 
Det, som hon sig vågar tänka knappt, 
I ett ögonblick till honom hinner, 
Som ett stjärnskott uti kvällen snabbt. -- 

Det bleve mycket för utförligt, om jag skulle försöka
utveckla, vad allt kvinnor kunna »säga» med sina
blickar, leenden eller andra miner. Jag vill blott
exempelvis erinra om, hur ofantligt många olika saker
en dam kan -- utan ord -- ge uttryck åt blott genom
det sätt, varpå hon hälsar eller besvarar en hälsning.

Fruntimmerna äro ju för övrigt lika skickliga i att
<sp>uttyda</sp> blickar och minspel som i att själva bruka
dem. Sålunda kunna de ibland »telegrafera» en hel hop
till varandra, utan att de dumma karlarna ana oråd.

I kvinnors -- liksom i barns -- språk är gråt en
synnerligen viktig beståndsdel, den må nu komma
ofrivilligt eller såsom ett avsiktligt »argumentum
ad hominem». Till klimax inträder stundom svimning
eller hysteriskt anfall. Allt detta saknas nästan
helt och hållet hos det starkare könet.

Egendomliga för unga flickor äro gälla skrik vid
överraskning och förskräckelse samt fnitter vid
förlägenhet.

Däremot kunna kvinnor i regeln fritagas från ett annat
slag av oartikulerade ljud, som är rätt vanligt hos
män. Jag menar de stammande lätena <i>ö-ö-ö</i> eller <i>u-u-u</i>
eller <i>ä-ä-ä,</i> med vilka mången karl fyller mellanrummen
mellan sina ord, då han tänker långsamt eller
tveksamt. En kvinna tänker och talar nästan alltid
så fort, att hon ej behöver sådant fyllnadsgods.

Gråt, skrik, fnittrande och dylika ljud hava inom
<sp>ord</sp>-språket nära släktingar uti interjektioner, utrop
och utropssatser. Dessa tjäna ju särskilt till att
uttrycka känslor, medan ord

och satser annars företrädesvis uttrycka begrepp och
tankar. Det vill också synas, som skulle utropsformen
användas betydligt mera av kvinnor än av män. I fråga
om vissa »saftiga» och »mustiga» utrop gäller likväl
ett annat förhållande, men detta av skäl, som vi
längre fram skola omtala. Att emellertid utropet i
allmänhet med förkärlek brukas av kvinnorna, röjer
sig tydligt i fruntimmers skriftliga utgjutelser,
i synnerhet deras förtroliga brev, där utropstecknet
plägar uppträda ganska tätt <footnote>
Sedan ovanstående skrevs, har jag fått se Ellen
Keys bok »I Finland och i Ryssland». Författarinnan
har där i en »Efterskrift» (daterad d. 30 mars 1900)
med sorg och grämelse uttalat sig om de bemötanden,
som hennes förut i tidningen Svenska Dagbladet
publicerade uppsatser om Finland fått röna från
finsk sida. Mången läsare av denna »Efterskrift»
har säkerligen med mig gjort den iakttagelsen,
att författarinnan gjort ett vida rikligare bruk av
utropstecknet, än en manlig skribent i ett liknande
fall kunde ha förmått sig att göra.
</footnote>.

Härmed sammanhänger, att fruntimmer, då de
tala, göra ett rikligt och kraftigt bruk av
<sp>känslobetoningen</sp>. Denna motsvaras i deras brev av
understrykningar, icke sällan dubbla eller tredubbla.

Den omedelbarhet, som kännetecknar kvinnotalet, finna
vi också däruti, att kvinnor vanligen framställa allt
just så, som de själva från början

uppfattat det, och utan att hava underkastat
det en sådan siktning och koncentration, som män
helst skulle ha företagit. Om t. ex. ett fruntimmer
skall redogöra för ett samtal, som hon åhört eller
deltagit i, så bemödar hon sig oftast att återgiva
det i direkt anföring med inskjutna <i>sa' han, sa' hon,
sa' ja',</i> medan däremot en karl snarare lägger an på
att kort framhålla, vad vardera av de talande hade
<sp>menat</sp>. I fruntimmersbrev och fruntimmersromaner
blir ju den omständlighet, som det omedelbara i
framställningssättet föranleder, ofta alltför stor <footnote>
I breven är det väl förnämligast den omständlighet,
varmed underordnade saker behandlas, som föranleder,
att själva huvudsaken (t. ex. den viktigaste nyheten)
ofta är i fara att ej få plats och måste meddelas i
ett postskriptum.
</footnote>. Men å andra sidan är det välbekant, att just
omedelbarheten i en kvinnas tal och skrift kan giva en
åskådlighet och trovärdighet, en värme och ett behag,
som icke lika lätt uppnås av mannens abstraktare och
därigenom kallare form.

På omedelbarheten och den impulsiva kraften beror
det också, att kvinnan så mycket som möjligt undviker
att stycka sitt anförande i delar. Vad hon vill säga,
är för hennes medvetande en enhet, och som en enhet
framställer hon det. Om ett fruntimmer blott är en smula

i affekt, kommer hennes tal vanligen som en oavbruten
ström, utan några för manliga öron märkbara pauser.

Ett ganska gott exempel fann jag nyligen i en tidnings
blandgods. Det lyder så här:

»När går nästa tåg till X. härifrån?» frågade en
kvinna med energiskt utseende i biljettluckan.

»Frun får vänta i fyra timmar».

»Nej, det tror jag inte».

»Jaså, frun har bättre reda på det än jag, kan jag tro».

»Ja, det är just vad jag har. Kanske herrn vet bättre
än jag om jag skall resa med tåget eller om jag bara
frågar för en släkting som är på besök hos mig och har
bett mig gå hit och höra efter det och bespara henne
besväret medan hon håller på och packar in sina saker
och ämnar resa hem med det där tåget och inte jag; och
kanske ni tänker det är ert göra att stå där bakom och
försöka undervisa folk om saker som de vet lika bra
som ni om inte bättre men kanske ni en dag får lära er
att ge hövliga svar på en hövlig fråga. Hör ni det?»

I tidningen hade skiljetecken blivit utsatta, men
jag har ansett mig böra utesluta de flesta för att
få skildringen naturtrogen.

Fruntimmers egen interpunktion plägar just icke bli
riklig, när de äro i tagen med att skriva brev. Och
detta beror väl icke så ofta på vårdslöshet eller
okunnighet som på deras känsla, att innehållet hör
nära ihop och icke bör få styckas. -- 

Liksom kvinnan yttrar sin mening i raskare tempo än
mannen, tänker hon också snabbare. Den fart, med
vilken hon stundom kan kasta sig från en synpunkt
till en annan, blir rent av svindlande för en karls
fattningsgåva. I skåde-skådespelet <i>Kampen för lyckan</i>
(av Ann-Charlotte Edgren-Leffler) beklagar sig unga
fröken Alice för sin väninna Paula, att dennas bror,
som just återkommit från en lång utrikesvistelse,
är så stel och kall mot henne (Alice). Då säger

<sp>Paula</sp>: Han är visst bara litet generad -- jag skall
tala vid honom.

<sp>Alice</sp>: Paula, du skulle bara understå dig! -- Ja,
om du talar vid honom, så säg, att han inte alls är
som förr.

Dylika snabba övergångar i stämning och därav följande
motsägelser bära sannolikt största skulden i att
»kvinnologik» på männens språk kommit att bli ungefär
liktydigt med brist på logik. Men över huvud är det ju
egendomligt för kvinnan, att hon vida mindre begagnar
logiska slutledningar än omedelbara känslouttryck.

Med kvinnans snabbtänkthet sammanhänger det välbekanta
förhållandet, att hon i allmänhet mycket fortare än
mannen blir färdig med att bilda sig en bestämd åsikt
om saker och ting.

Och vanligen är hon på det livligaste övertygad om
riktigheten av den åsikt, hon sålunda bildat sig. Hon
tar genast parti för eller emot. Hennes sympatier
och antipatier äro starka och söka sig starka, helst
superlativa eller absoluta uttryck <footnote>
Exempel kunde nog anföras i mängd, men jag måste
vara försiktig; jag förutser nämligen läsarinnornas
invändning: »Men så bruka karlarna också säga». Och om
jag försvarar mig med orden: »Ja väl, men ej lika ofta
och icke heller på lika sätt som damerna», så skulle
de knappast känna sig övertygade. I det följande skall
jag emellertid anföra åtskilliga typiska exempel på
»starka» uttryck, som jag tror vara mera speciellt
kvinnliga. Här vill jag blott framkasta till prövning,
huruvida icke fruntimmer frikostigare än män begagna
sig av orden <i>söt, rar, förtjusande, obeskrivligt,
gränslöst, rysligt förskräckligt</i> o. d., dessutom
av <i>så</i> såsom förstärkande adverb och av <sp>upprepning</sp>,
t. ex.: »De' ä' så roligt, så roligt!» -- Såsom starka,
företrädesvis kvinnliga uttryck har jag för övrigt
antecknat: »en <i>tokig</i> hatt» (Fru Edgren <i>Älvan</i> s. 9),
»de där nya <i>galna</i> kapporna» (A. Agrell <i>Familjelycka</i>
s. 112); en <sp>dansk</sp> dam, som för första gången hörde
<sp>svenska</sp> uppläsas, och som förmodligen uppfattade vårt
språk som en underlig förvrängning av hennes eget,
utropade därvid: »Men det er jo et <i>vanviddigt</i> Sprog!»
</footnote>. Tveksamma
och modifierande uttryck förekomma däremot sällan i
hennes tal.

Härmed hava vi kommit till ett av de viktigaste
dragen i kvinnospråket. Det behov och den vana,
de flesta kvinnor hava att gå upp i ögonblickets
stämning och giva den luft i starka uttryck, verka
nämligen ofta förbryllande på

männen och vålla ibland missförstånd mellan personer
av olika kön. Ty kvinnan kastar sig över det <sp>absoluta</sp>
uttryckssättet, utan att varken se till höger eller
till vänster, utan att tänka på, att någon annan
synpunkt för bedömandet än den, hon just innehar,
alls kan existera. Mannen däremot tar ofta kvinnans
uttalande »efter orden», granskar uttrycken från
allmännare synpunkter och har svårt att se saken
så ensidigt och personligt, som kvinnan gjort. I
de vanligaste och alldagligaste fallen är man
naturligtvis någorlunda tryggad för missförstånd. Om
t. ex. en fru säger till sin man, att hon ej kan
använda ett klänningstyg, därför att »ingen människa
begagnar sådant nu för tiden», eller också därför att
»alla människor går med det nu», -- så förstår han nog,
att hon ej menar annat, än att tyget i det ena fallet
blivit en smula <sp>gammalmodigt</sp>, i det andra fallet
hunnit bli för <sp>vanligt</sp> för att vara fullt »chic»
och distingerat. Icke heller brukar mannen missförstå
hustruns eller dotterns klagan, att hon »har ingenting
alls att ta på sig»; ty han vet av erfarenhet, att hon
visst icke menar, att hon är i total saknad av kläder,
utan blott, att hon anser sig behöva något nytt eller
några nya plagg för att med vederbörlig éclat kunna
uppträda vid något särskilt tillfälle. Men när 

en gång en ung dam vid en större badort beklagade sig:
»Här är så tråkigt, här finns ju inga människor», så
erfordrades det hennes <sp>kvinnliga</sp> vänners skarpsinne
till att förstå, att hon med »människor» menade
endast sådana, som kunde skänka <sp>hennes</sp> tillvaro något
värde och behag, d. v. s. uppvaktande kavaljerer
och tillbedjare. Härvid är alltså den ensidigt
personliga synvinkeln så trång, att uttalandet blir
svårbegripligt.

Också följande exempel, som nyligen berättats för
mig, torde förefalla något överraskande för oinvigda
herrar. Två göteborgsdamer sitta tillsammans en
lördag, den ena tar upp dagens tidning och genomser
den långa listan på predikoturer. Då frågar den andra:
»Ä' de' nåra präster?» -- »Nej», svarar den läsande,
som genast förstått, att väninnan menat »sådana
präster, som jag tycker om att höra».

Vad särskilt angår uttrycken för beröm eller klander,
glädje eller sorg o. s. v., äro kvinnliga uttalanden
oftast sådana, att mannen för att ej missförstå
dem måste komma ihåg att skruva ned dem till sin
egen hovsammare skala; eller annorlunda uttryckt:
han måste göra fullt klart för sig, att <sp>orden ej hava
samma valör</sp> i kvinnans språk som i hans eget. Gör han
icke detta -- och sådant händer, när han är oerfaren
eller själv upphetsad --, så kan det lätt gå illa;
t. ex. om han skulle taga en retad kvinnas bittra
ord för att fullkomligt korrekt angiva en åsikt,
som hon efter moget övervägande fattat och orubbligt
fasthölle. »Ond kvinna bär svärdet i munnen», säger
ett gammalt svenskt ordspråk; men också den kvinna,
som vanligen är god, kan stundom handskas ovårdsamt
med ordens skarpa vapen.

Absolutheten och överdriften i kvinnans sätt att
uttrycka sig blir mest påfallande, när hon plötsligt
slår över från en stämning till en annan. I Alfhild
Agrells lilla komedi <i>En huvudsak</i> förekommer en ung
fru, som, då hennes man säger nej till hennes begäran
om en ny hatt, utbrister:

»O, jag är den olyckligaste varelse, som finns på jorden!»

Men så snart mannen låter beveka sig, jublar hon:

»Jag har den snällaste och raraste man i världen!» <footnote>
Tillägget: »(som finns) på (hela) jorden» eller:
»i världen» brukas mycket vid superlativer; det
förefaller knappast, som om damer ansåge uttrycket
starkare än t. ex. »i hela stan», vilket de också
med förkärlek använda.</footnote>

Något liknande påträffas i fru Edgrens <i>Kampen för
lyckan,</i> där en herre på följande sätt sammanfattar
de utlåtelser, en ung dam haft om olika saker under
de senaste minuterna:

»Nu har vi redan fått tre ting, som är de härligaste
i världen».

Kvinnorna själva bruka just icke räkna så noga
med varandra eller sina egna överdrifter. Ja,
man kunde nästan vara frestad att påstå, att det
starka uttrycket för dem är det naturligaste, det
överdrivna för dem det egentliga och passande <footnote>
Det är kanske nödvändigt att erinra, att
omdömet naturligtvis medgiver många undantag, att
det också finnes åtskilliga karlar, som begagna
överdrivna uttryck -- med ett ord, att här blott är
fråga om ett <sp>relativt</sp> förhållande.
</footnote>. Därav
följer också möjlighet till missförstånd i motsatt
riktning. Ty det finnes många kvinnor, som i
sällskapslivet fordra, att allt, som på något sätt
tillhör dem, skall vid minsta anledning lovprisas i
superlativa ordalag. Uteblivandet av allt rökverk,
bristande entusiasm i berömmet eller det obetydligaste
inskränkande uttryck kan då ofta av vederbörande dam
uppfattas som det skarpaste ogillande. På sådant sätt
har säkerligen mången redbar och oförarglig karl, som
ej varit förtrogen med denna sida av kvinnospråket,
ofrivilligt råkat stöta och såra damer <footnote>
Även i bruket av <sp>ironien</sp> torde könen göra någon
skillnad. Kvinnan tager, tyckes det mig, oftare
än mannen sin tillflykt till ironiska uttryck.
De starka orden bli ej starka nog för henne, eller
ock synas de henne för brutala (jfr det följande i
texten här ovan); i båda fallen lämnar ironien  henne
ett ypperligt medel att milt i formen, men
starkt i meningen giva luft åt känslorna. Kan
hon blott någorlunda behärska och undertrycka sin
»känslobetoning», så undgår det ofta hennes manliga
åhörare, att hon talar ironiskt; men å andra sidan
är <i>hon</i> också ofta benägen att taga för ironi, vad
<i>han</i> har sagt på allvar.</footnote>.

Dessa anmärkningar fora oss in på ett annat drag
i kvinnospråket. Hos alla sant kvinnliga kvinnor,
som ega aktning för sig själva, finnes ju strävandet
att behaga, att visa sig älskvärd, att iakttaga den
goda tonens fordringar, det passande, städade och
höviska. Och detta strävande röjer sig tydligt i
deras språk.

Att den bildade kvinnan i vida högre grad än
mannen lägger an på en långt driven artighet och
förbindlighet i uttrycken, antydde vi nyss. Hennes
omsorg att hålla sig inom artighetens och det
passandes gränser förmår henne att, när hon blir
tvungen att göra ett mindre behagligt meddelande,
framföra det på ett så skonsamt och förblommerat sätt
som möjligt. Om nu en sådan vink riktas till ett annat
fruntimmer, plägar detta genast förstå meningen,
men osäkrare är, om en karls trögare intelligens
uppfattar den. Däremot händer det ofta, att en kvinna
tror sig i en mans tal finna sådana förstuckna vinkar
eller pikar, ehuru han menar blott det, han sagt,
och intet annat. -- Egendomligt är att höra fruntimmer,
som råkat i

tvist med varandra söka att bevara den artiga
och förbindliga formen. I slutet av fru Edgrens
pjes <i>Moster Malvina</i> förekommer ett ganska hetsigt
ordskifte mellan huvudpersonen och hennes kvinnliga
släktingar; när nu damerna äro som mest bittra och
spetsiga mot varandra, äro de allra angelägnast att
inskjuta vänliga tilltalsord, t. ex. »Malvina lilla»,
»goda Lydia», »lilla goda fru Billgren». Ett annat
typiskt exempel på den kvinnliga metoden att förena
blidhet med skärpa är det välbekanta yttrande, en fru
skall ha haft till sin man: »Som du vill, min vän,
men <sp>här skall</sp> skåpet stå». <footnote>
Kvinnans motvilja för att använda det
direkta, klandrande, så att säga brutala ordet, tager
sig ofta uttryck i en <sp>generaliserande omskrivning</sp>.
Så t. ex. i A. C. Edgrens pjes <i>Den kärleken</i> s. 14;
en ung flicka, som menar, att den unge man, för
vilken hon intresserar sig, behandlar henne med ett
visst översitteri, uttrycker detta på följande sätt,
då hon säger <sp>honom</sp>: »Jag hade ändå väntat, att det
fanns <sp>somliga</sp> män, som hade <sp>någon</sp> finkänslighet
och <sp>någon</sp> rättskänsla!»</footnote>

Kvinnans strävande att i sitt tal -- liksom i sitt
uppförande för övrigt -- visa sig fin och belevad
yttrar sig också på andra sätt. Hon undviker allt,
som hon tror vara grovt, rått och simpelt <footnote>
Den bildade kvinnan går vanligen ganska
långt i denna riktning. När det för hennes
man, bröder eller söner skulle falla sig naturligast
att tala t. ex. om sin <i>skalle</i>
eller sin <i>näve,</i> så skulle hon under samma
förhållanden ovillkorligen säga <i>huvud</i> och <i>hand.</i> -- Såsom
ett speciellt fruntimmersord torde man kunna
beteckna <i>narras,</i> som egentligen är en eufemism,
ty ordet betyder ursprungligen »gäckas», »skämta»;
det skulle ej gärna kunna falla en karl in att säga:
»Nu <sp>narras</sp> du» (om ej till en kvinna eller ett barn),
lika litet som en bildad kvinna (om hon ej vore utom
sig av harm) skulle säga: »Nu <sp>ljuger</sp> du».
</footnote>. Hur mycket hon annars älskar starka
uttryck, skyr hon alla sådana bedyranden, som
syfta på de onda makterna. Att ej ens kvinnor av
lägre stånd förstå sig riktigt på svordomar, har av
folkhumorn uttalats i ordstävet: »Djävulen anfäkte
fan», sa' kärngen, skulle svära <footnote>
Kvinnor hava dock åtskilliga ersättningsord för
svordom. De eufemistiskt förändrade: »(Å Herre)
Jesses», »Å Jestandes», »Å Jemine» o. d., »Kors i all
min (eller: sin) dar» m. fl. undvikas väl i allmänhet
av <sp>mera bildade</sp> damer, men av dessa kan man ofta få
höra t. ex. »Bevars (väl)», »(Å) bevara mej (väl)»
och även andra dylika utrop.
</footnote>. Men också mycket
oskyldigare ord undvikas sorgfälligt av kvinnorna,
naturligtvis i synnerhet av de bildade. <sp>Måste</sp> de
vidröra ömtåliga ämnen, taga de sin tillflykt till
de försiktigaste och avlägsnaste eufemismer. Vad som
hör till självsvåldiga nybildningar i språket, slang,
gatspråk, ungkarlsspråk o. d., föra de ej gärna på
sina läppar. Undantag finnes det visserligen gott om
i vår tid; men de flesta av dessa träffas antingen
i den självständiga klass, som kallats »maninnorna»,
»de emanciperade» o. d., eller

ock bland »sportkvinnorna»; båda sorterna affektera ju
ofta en fri och ogenerad ungkarlston, liksom andra
ungkarlsvanor, och de göra det väl mest därför,
att de tro det vara modernt och stiligt.

Eljest är kvinnan i allmänhet mycket konservativ
i sitt språkbruk, fruktar nyheter och håller sig
helst inom det ordförråd, som hon säkert vet vara
hävdvunnet, städat och oklanderligt. »Det brukas»
eller »det brukas inte», »det går an» eller »det
går inte an» äro uttryck, som ej blott användas
oftare av kvinnor än av män, utan ock för de förra
innebära högre lagbud än för de senare, så väl med
avseende på språket som i annat. Därför är det ock
en gammal iakttagelse, att kvinnorna göra mera än
männen för att bevara (konservera) språket i dess
äldre skick, och man hör ofta anmärkningen, att det
eller det landets språk talas »renast» av kvinnorna
inom landets högre klasser. Denna konservatism i
förening med kvinnans omsorg för det passande och
städade är visserligen nyttig och välbehövlig, men
kan stundom verka skadligt. Sannolikt har man att
giva den förnäma världens damer och deras inflytande
i de vittra salongerna, t. ex. hotell Rambouillet,
någon del av skulden för den ängsliga gallring och
förminskning, det franska litteraturspråkets

ordförråd undergick i den s. k. klassiska perioden. Å
andra sidan kan väl den yppiga tillväxt med avseende
på slang-elementet, som vi finna t. ex. i Bret
Hartes kaliforniska berättelser, åtminstone delvis
anses bero därpå, att bildade kvinnor haft alltför
litet inflytande på utvecklingen av språket i »the
far West».

Nybildande inom språkförrådet är kvinnan alltså
i regeln icke. Det plägar vara männens sak att
skapa nya ord och ordförbindelser samt att finna
nya användningar för gamla. Men inom några vissa
inskränktare områden torde dock kvinnan öva sin
uppfinningsförmåga på språkmaterialet.

Vi ha nyss berört det förhållandet, att kvinnor
mycket begagna sig av <sp>eufemismer</sp>. Varje man, som har
kvinnliga anförvanter och företager sig att giva
akt på deras tal, skall nog utan svårighet kunna
lägga märke till åtskilliga eufemistiska uttryck,
som han själv sällan eller aldrig nyttjar. Och av
de eufemismer, som företrädesvis eller uteslutande
tillhöra det kvinnliga språkbruket, har tvivelsutan
flertalet uppfunnits av kvinnorna själva <footnote>
Angående <sp>eufemismer</sp> hänvisar jag för övrigt till
en särskild uppsats, som är intagen i denna samling.
</footnote>. -- Särskilt
anmärkningsvärt är, att fruntimmer stundom sinsemellan
begagna vissa skenbarligen fullkomligt städade

och salongsmässiga uttryck, med vilka de beteckna
saker, om vilka man ej gärna talar i sällskap. De
tro sig i sådana uttryck ega ett frimureri, som
skall hindra den herre, som händelsevis får höra
deras samtal, att förstå meningen. <i>Om</i> ändock en och
annan herre skulle råka ha inblick i detta kvinnliga
frimurarespråk, får man väl räkna på, att han är nog
diskret att ej skvallra ur skolan.

Av synnerligen anslående art är en annan sida av
kvinnornas språkbildande verksamhet. När en kvinna
sysselsätter sig med små barn, talar, jollrar och
leker med dem, händer det, att hon -- i större eller
mindre överensstämmelse med småttingarnas egna
försök -- åstadkommer nya <sp>jollerord</sp> eller <sp>smekord</sp>,
företrädesvis smeksamma och småtrevliga förändringar
(t. ex. förkortningar) av vissa ord, med vilka de små
barnen tidigt få göra bekantskap, såsom dess egna namn
eller benämningar på andra familjemedlemmar. Det är
nog också huvudsakligen kvinnan, som ömt <sp>tillvaratager</sp>
de små näpna förvrängningar av ord och namn samt de
självständigare ordbildningar, barnet försöker sig
på under sina första år. Ty barnet självt skulle nog
under uppväxten förlora minnet av dessa sina lärospån,
om ej en moder, mormoder, syster eller vårdarinna
med livligt intresse fortfore att

påminna om dem, så att de stannade kvar i familjens
språkbruk och därifrån stundom spridde sig
vidare. Också de <sp>rim</sp> och <sp>ramsor</sp>, som till barnens
fröjd ofta upprepas i våra barnkamrar, och som
förete många egendomliga ordskapelser, hava sannolikt
mestadels kvinnor till författare. -- 

Utom nu nämnda fall av kvinnans verksamhet för
språkets utveckling skulle möjligen ännu ett kunna
anföras, ehuru det i vår tid är av mycket ringa,
om ens någon betydelse. I äldre tider har man som
bekant ofta framhållit såsom en företrädesvis kvinnlig
svaghet benägenheten att smycka talet med lärda och
utländska ord, som därvid mycket ofta kommit att
användas i oriktig betydelse eller i förvrängd form.

I sin komedi <i>Barselstuen</i> låter Holberg Arianke
Bogtrykkers, till svar på den unga »barselkonens»
klagan över mattighet, förnumstigt yttra: »Det kan
ikke være Andet, Madame! den første <sp>Edition</sp> er alltid
den værste.» Också många andra författare hava
med stor komisk verkan tillagt kvinnliga personager
dylikt malplacerat lärdomsprål. Den mest bekanta
komedifiguren av detta slag är väl Mrs. Malaprop i
Sheridans skådespel <i>The rivals;</i> hennes namn plägar
hos de engelsktalande nationerna användas om varje
fruntimmer, som visar tendenser i samma riktning.

Här i Sverige hava vi ju en stor mängd anekdoter
och ordstäv med prov på felaktigt bruk av främmande
(i synnerhet franska) ord. Yttrandet tillägges
vanligen någon namngiven fru; t. ex.: »Man måste
ställa sina affärer så, att <sp>kreti</sp> och <sp>pleti</sp> går
ihop», sa' fru Högfelt. Men är det en eller annan
bekant (stockholms-) fru, så torde det kunna genom
vittnesbörd av personer, som varit samtida med
henne, bevisas, att hon <sp>icke</sp> haft eller <sp>kunnat</sp> ha
yttrandet. Någon enstaka gång är ordstävet anonymt,
t. ex. det om »gumman», som hade sett kungens <sp>katafalk</sp>
med en <sp>kandelaber</sp> vid vart hörn, men berättade, att
hon sett »salig kungens <sp>katastrof</sp> omgiven av fyra
brinnande <sp>kadaver</sp>».

Att dylika felsägningar regelbundet blivit lagda i
munnen på kvinnor, nästan aldrig på män, kan väl synas
orättvist, men har nog haft sina skäl. Kvinnan bemödar
sig ju, som vi veta, mera än mannen att »tala fint»
och kan därav stundom förledas att flyga högre, än
vingarna bära. Men sedan numera bildningen blivit både
grundligare och allmännare utbredd bland kvinnorna,
så lär väl detta gamla ämne till gyckel redan ha
förlorat det mesta av sitt berättigande och snart
bli bortglömt. -- 

Man kunde vänta, att de ganska talrika ordstäv,
som tilläggas gumman eller käringen

eller fru den och den, skulle meddela oss många
folkliga iakttagelser om egendomligt kvinnospråk. Så
synes dock knappast vara förhållandet. Åtminstone så
vitt jag kunnat finna, syfta ordstäven huvudsakligen
på »gummans» eller »kärngens» egenskaper i övrigt,
i synnerhet enfald, parad än med förnöjsamhet, än
med övermod. Några få gälla hennes oförmåga att göra
riktiga slutledningar eller ock hennes benägenhet
för uppbyggliga uttryck, t. ex.: »Vi skola alla den
vägen gå», sa' gumman, när suggan drunkna'.

Både i folksägner och annars framhålles det som en
egenhet hos kvinnan, att hon icke gärna ger tappt
i ordstrider, utan är envis i sina motsägelser och
försöker att behålla sista ordet.<footnote>
Allmänt känd är folksägnen om »Motvalls käring,» som
gick på med sitt »klippt ska' de' vara» och slutligen,
när hon kommit under vattnet, klippte med fingrarna i
vattenbrynet. En liknande mening finnes förmodligen
i det norska ordstävet; »<sp>Inkje</sp>, sa' Kjeringi, sidan
ho var daud», vilket på samma gång innebär en ordlek
(»Inkje» antingen = »nej!» eller = intet).
</footnote> Detta kan ju i
viss mån räknas som något karaktäristiskt för hennes
språk, ty hon kan därvid råka ut för täta upprepningar
eller ock för att göra invändningar av samma logiska
värde som t. ex. i följande fall (se A. C. Edgrens
pjes <i>Älvan</i>):

<sp>Fröken</sp>: Jag får också säga dig, bästa Kajsa, att din
nyfikenhet är bra nog indiskret.

<sp>Assessorskan</sp>: Nyfikenhet! Jag är visst icke nyfiken,
jag vill bara veta, hur det är.<footnote>
Ett alldeles liknande exempel kan man finna i
slutet av A. Agrells <i>Familjelycka.</i></footnote>

Märkligare och betydelsefullare är dock en annan art
av kvinnlig motsägelselusta. Jag menar den känsla
-- vare sig den kommer av lekfullhet, övermod,
»sprödhet», koketteri, nyck eller hysteri --, som
stundom driver kvinnan att yttra sig i en riktning,
som mycket avviker från, ja kan vara alldeles
motsatt den, som man hade väntat, och som hennes
förstånd och innersta grundstämning kräva. Att
närmare utreda de krafter, som i dylika fall kunna
vara verksamma, skulle föra mig alltför långt in på
kvinnopsykologiens för männen svåråtkomliga fält.<footnote>
Jfr t. ex. Lundegård <i>Asra</i> sid. 121, där en ung
hustru, som snart skall bli moder, för sin man
på följande sätt urskuldar sig angående en kränkande
och orättvis beskyllning, som hon gjort honom:
»Ser du -- jag har lidit av tanketvång, tror jag,
och sedan någon tid pinades jag av en alldeles
vanvettig längtan att säga någonting, som skulle
bringa dig alldeles ur fattningen».
</footnote> Med avseende på själva sakförhållandet vädjar jag
till envars erfarenhet, huruvida ej fruntimmer ofta,
och mycket oftare än män, i »hastigt mod» säga saker,
som de ingalunda vilja, att man skall taga efter
orden, och som

de efteråt helt frankt desavouera, t. ex. med
utlåtelserna »Ah, det <sp>menade</sp> jag naturligtvis inte»,
eller: »Åh, du var väl inte så dum, att du inte
kunde begripa, att jag menade tvärt om», o. d. Men
missförstånd <sp>kunna</sp> dock ha uppkommit, ibland ganska
ledsamma. -- I sin oskyldigaste form röjer sig
denna kvinnliga språkegenhet genom sådana smeknamn
(t. ex. på man och barn) som <i>elaking, stygging,
otäcking, dumming</i> m. fl., ty dessa pläga motsägas
redan av det <sp>sätt</sp>, varpå de yttras.

*

Härmed har jag nu genomgått det väsentligaste av vad
jag kunnat samla och anteckna om mitt ämne. Till slut
blott ett par anmärkningar!

En framställning sådan som den föregående måste
i viss mån utsätta sig för att -- åtminstone
av en del feminina läsare -- uppfattas som
anlagd på <sp>förlöjligande</sp> av kvinnornas språk och
övriga egendomligheter. Ty vad som anförts såsom
karaktäristiskt för kvinnospråket, är till stor del
sådant, som från språkriktighetens och logikens
ståndpunkt anses vara <sp>felaktigt</sp>. Dessutom är det
nog möjligt, att vissa uttalanden och exempel kunnat
förefalla något ensidiga och överdrivna; sådant kan
knappast undvikas,

när man söker karaktärisera i korta drag. Valet av
exempel torde emellertid i detta fall ej hava så stor
betydelse. Nej, huvudanledningen till, att även den
objektivaste skildring av det specifikt kvinnliga i
språket skulle komma att betraktas som ett mästrande
och förlöjligande, ligger däri, att man (omedvetet)
<sp>anlägger en oriktig och orättvis måttstock</sp>. Man jämför
ej kvinnornas tal med männens lediga, otvungna, ofta
vårdslösa <sp>talspråk</sp>; utan man tager till rättesnöre för
språkriktigheten den stela, torra, genomreflekterade
och opersonliga <sp>förståndsprosan</sp>. Och då denna just är
utvecklad av <sp>männen samt i högsta potens ger uttryck
åt deras förståndsdyrkan, så måste den ju träda i en
skärande motsats till det äkta kvinnospråket.<footnote>
I samma mån som kvinnans språk kommer att mera
oförmedlat återgiva <sp>tanken</sp> i dess första, enkla
gestalt, alltså utan särskilda uttryck för ledernas
logiska förbindelser sinsemellan, i samma mån blir
naturligtvis detta naiva tal alltmera påfallande
för den, som kräver en exakt, oförtydbar språklig
form. Exempelvis kunna vi erinra om den kända
berättelsen, huru en gammal bondgumma framställde
sina bekymmer för prostfar; hennes ko var sjuk,
och det var fråga om, huruvida det var klokast att
slakta kon eller ej. Detta dilemma fick i gummans mun
följande form: »Slaktar ja' henne, å hon kommer sej,
så ä' <i>de'</i> galet; å dör hon, å ja' låter'na leva,
så ä' <i>de'</i> likaså galet».</footnote>

Men man skulle göra mycket orätt uti att
uppfatta skiljaktigheterna mellan kvinnospråket

och förståndsprosan såsom idel fel och brister hos det
förstnämnda. Vi anse ju kvinnans, huvudsakligen av
<sp>känslan</sp> behärskade natur vara ingalunda sämre eller
ringare än mannens förståndsmässighet. Men då vore
det också orimligt att låta den språkform, som är det
sanna och äkta uttrycket för kvinnans egendomliga
natur, gälla för underlägsen <sp>den</sp> språkform, som
mannen utbildat åt sig.

Nej, vi måste låta vardera formen gälla som god och
ändamålsenlig, i det vi döma vardera efter <sp>sin</sp> art.

Och på samma gång måste vi inse, huru viktigt det
är, att vartdera könet känner och förstår det andras
språk.
</chapter>

<chapter name="Nyisländska epigram.">
<b>NYISLÄNDSKA EPIGRAM.</b>

(1898).

Epigrammet intager icke någon hög plats på den
poetiska rangskalan; ja mången konstkritiker är nog
obeskedlig att alls icke vilja räkna det egentliga
epigrammet till poesien. Men till ersättning kan
epigrammet vanligen glädja sig åt en ganska vidsträckt
popularitet.

Det folk, som mest omhuldat denna diktart, har utan
tvivel varit fransmännen; de hava ju också haft de
bästa förutsättningarna därtill i sin egendomliga
»esprit», sin fina smak och sitt väl upparbetade
språk.

Men även skandinaverna besitta i framstående grad
åtskilliga av de egenskaper, epigramdiktningen
fordrar, förståndsskärpan och förkärleken för det
koncisa, det pikanta och det eleganta. Och det tyckes
nästan, som skulle bland alla skandinaver svenskar
och islänningar vara de, hos vilka dessa egenskaper
starkast framträda.

Vår svenska litteratur räknar säkerligen ett
proportionsvis stort antal goda epigram. Redan
en person, som blott har den vanliga
genomsnittsbekantskapen med våra skalder, torde nog ha
fäst sig vid icke få dikter av detta slag, exempelvis
fru Lenngrens »Hans Knapp», »Skrivet till bords då
olyckan hände», »reflexionen» över Cornelius Tratt,
gravskriften över fänrik Spink -- för att nu nämna
<i>några</i> epigrammatiska dikter av en enda författare.

Det var emellertid om <i>islänningarnas</i> epigramdiktning,
som detta lilla utkast egentligen skulle handla.

Uti islänningarna hava vi stamfränder, över vilka
vi kunna känna oss stolta. Ty detta lilla folk --
dess numerär, som f. n. är omkring 70,000 själar, har
aldrig stigit synnerligen högt över ett hundratusental
-- detta lilla folk har utvecklat en livaktighet
på det andliga området, som saknar motstycke i
världshistorien. Det har under medeltiden skapat
en litteratur, som både till kvantitet och kvalitet
överträffar allt, vad de tre nordiska huvudlanden --
Sverige, Norge och Danmark -- tillhopa på samma tid
åstadkommit. I nyare tid hava visserligen huvudlanden
betydligt stegrat sin litterära produktion och lämnat
det fåtaliga och fattiga öfolket bakom sig. Men även
under de senaste

århundradena kunna islänningarna berömma sig av
att i förhållande till sin folkmängd ådagalägga
det livligaste och allmännast utbredda intresset
för vitterhet och vetenskap (eller åtminstone vissa
vetenskaper). Särskilt har poesien blomstrat. Talrika
goda skalder, bland dem några av hög rang, hava
varit verksamma. Och de hava, kan man säga, diktat
för hela sitt folk. Ty på Island är det vanligt, att
även personer i de blygsammaste sociala ställningar
läsa och njuta av poesi, kunna utantill hela massor
av dikter, ja besitta en högt uppdriven förmåga
att själva sammansätta, t. o. m. att improvisera
verser, som åtminstone i avseende på den konstrika
formen äro fullt oklanderliga.

Nu hava de goda islänningarna kvar det gamla skandinaviska felet
att gärna »hacka» på varandra, och vare sig de ha
större eller mindre skaldebegåvning, äro de mycket
ferma att smäda varandra på vers. Av »nidvisor»
finnas också synnerligen många upptecknade, och
dessa äro till stor del sådana, att man kan kalla
dem epigram. De äro ofta kvicka och roliga, men ofta
grova och plumpa, ofta även så speciella, att de ej
kunna rätt uppfattas utan mycket nära bekantskap med
personer och förhållanden. Icke sällan ligger »det
fina» i själva det språkliga uttryckets virtuosmässigt
fyndiga användning.

Allt detta gör, att endast jämförelsevis få isländska
epigram lämpa sig att översättas på annat språk
och framläggas för en publik, som är obekant med
de omtalade personerna och över huvud taget med
isländska förhållanden.

Att av detta mindretal epigram, som synts mig möjliga
att tolka på svenska, lämna läsaren några prov har
varit huvudsyftet med denna lilla uppsats.

Jag måste emellertid, såsom föga övad i
versifikationens konst, anhålla om läsarens benägna
överseende med bristfälligheterna i de svenska
verserna. Dessa framträda utan andra anspråk än
att vara <i>trogna</i> tolkningar, i främsta rummet med
avseende på innehållet, men även -- så vitt möjligt --
med avseende på uttrycken och i allmänhet även på
versslaget; dock har jag måst avstå från återgivande
av allitterationen (bokstavsrimmet). <footnote>
Att versraden stundom börjar med obetonad
»upptakts»-stavelse, är däremot i överensstämmelse
med den isländska metriken.</footnote> --

På 1600-talet levde en islänning vid namn Sigurd
Gislason »i Dalom», också kallad »Dala-skalden». Han
har fått mycket lov för sina poem; men alldeles
oblandat har berömmet dock ej varit, ty traditionen
har bevarat följande

strof, som någon numera okänd person sammansatt
om honom:

Av Sigurd finnes mången dikt,
han var skald i Dalom;
Somt är klokt, och somt är kvickt,
om somt vi aldrig talom!

Något mindre fint klander förekommer i en liten
versstump från senare tid, som kan tjäna till
exempel på de vanliga smädedikterna. Det berättas,
att Olav Gunnlaugsson Brim en gång (sannolikt under
förra hälften av adertonhundratalet) på vägen mötte
en karl, vilken obarmhärtigt piskade en oxe, som
han drev framför sig. Olav blev harmsen över detta
djurplågeri och ropade genast till karlen:

På oxens rygg du, drummel, må
piskan mera spara!
Din arma <i>like</i> du ej så
illa med bör fara.

Någon gång kunna kärleksvisor -- av sådana finnes det
en stor mängd -- närma sig epigrammets form. För oss
svenskar har en dylik liten visa särskilt intresse,
enär den giver oss en inblick i den uppfattning,
islänningarna hade av Sveriges politik mot Danmark
under vår stormaktstid. Visan tyckes vara författad
omkring år 1700. Författaren är den ansedde och
inflytelserike lagmannen Paul Vidalin (d. 1727).

Då denne en gång, men tydligen icke för första gången,
varit osams med sin käresta, och då äntligen fred
slutits och hon lovat att sedan alltid vara riktigt
snäll, uttalade Paul sin misstro till fredens
varaktighet med dessa ord:

Du lovar vackert, min hjärtegris!
men håller, som du är vaner.
Sämjan blir nog på svenskars vis,
som de göra med daner.

Kärlek och politik är just icke någon vanlig
sammanställning. Den förekommer likväl också i en
långt äldre (norsk eller isländsk?) strof, som kan
förtjäna att här i förbigående omtalas. När konung
Sverre efter tre års strider mot sin medtävlare om
den norska kronan, konung Magnus Erlingsson, stod
i begrepp att börja det stora slaget på Ilevallarna
(år 1180), uppmuntrade han sina härdade »birkebeinar»
med ett högst karaktäristiskt tal, vari han bland
annat sade dem, att de ej behövde frukta de bönder,
som stodo i fiendernas led. Ty bönderna skulle, sade
kungen, blott sträva efter att komma undan och rädda
sitt eget skinn; »de tänka som skalden, när han kvad:

Vinna må jag väl kunna
den munfagra Jorunna,
vem än blir Norges herre,
Magnus eller ock Sverre.»

Meningen är tydligen denna: huvudsaken för mig är min
enskilda framgång (vinnandet av den sköna flickan);
politiken, utgången av partifejderna, bryr jag mig
föga om.

Men vi återvända till epigrammatiska dikter från
nyare tid.

Prästen Jon Thorlaksson (d. 1819) har i en fyraradig
strof framställt alldeles samma tanke som vår
Stiernhielm i sin bekanta »Öfverskrift 
<footnote>Ordagrann försvenskning av »epigram».</footnote> på månan,
som en hund skäller opå». Men islänningen har ej
uppnått svenskens kraft och åskådlighet, och det
lönar därför ej mödan att meddela hans verser.

Av större intresse är en liten versstump, som den
berömde litteratur- och språkforskaren bonden Björn
Jonsson på Skardså (d. 1655) författat. Björn, som
inlagt stora förtjänster om undersökningen av den
fornisländska litteraturen, hade ägnat en längre
tid åt studiet av den gamla dikten »Huvudlösen», så
kallad, emedan den isländske skalden och vikingen
Egil Skalla Grimsson författade den för att »lösa
sitt huvud», d. v. s. sitt liv, då han (något år
ungefär vid mitten av 900-talet) råkat i händerna
på sin fiende, den grymme konung Erik blodyx. Enligt
sägnen skall Egil blott hava behövt en enda

natt för att fullständigt utarbeta den konstrika
och välklingande sången. Om sitt långa och mödosamma
arbete för att förstå och förklara Egils kväde yttrar
sig Björn Jonsson på följande sätt:

Hur är det väl med vetenskapen fatt?
Min lärdom, min kritik ha riktats
<i>ett år</i> alltre'n på kvädet, som har diktats
av Egil på <i>en enda natt.</i>

Man ser, att den hedersmannen Björn så
smått gör narr av sig själv.

Om författarens egna förhållanden handlar också en
strof av Sigurd Pjetursson (d. 1827). Det förtjänar
omtalas, att denne Sigurd under sin studenttid i
Köpenhamn var en nitisk medlem av »det Norske Selskab»
och förtrogen vän till den store norsk-danske skalden
Wessel, författaren till det parodiska sorgespelet
»Kjærlighed uden Strømper», många kvicka epigram
m. m. Återkommen till Island, blev Sigurd »sysselman»,
d. v. s. häradshövding och kronofogde i en person,
och diktade ganska flitigt i Wessels anda, om ock
betydligt svagare. Så hände det honom, att hans
ena fot måste amputeras. <footnote>
Om händelsen har jag intet annat intyg än strofen
själv.
<footnote> Då tröstade han sig med
dessa rim:

Av togs högra foten min,
men ej modet från mig vikit:

en gång hoppar jag dock in
på vänster fot i himmelriket.

Är icke detta en kristnad stoicism, som kunnat vara
värdig Wessel själv?

Men möjligen kan man bestrida den lilla diktens
rätt att kallas för epigram, åtminstone i detta ords
inskränktare mening.

Samma anmärkning kan göras mot ett något längre poem,
av vilket jag likväl tror mig här -- till sist -- böra
meddela en tolkning, då det är mycket omtyckt bland
islänningarna och utan tvivel röjer drag av älskvärd
humor. Det har också till författare den store skalden
Hallgrim Pjetursson (d. 1674), känd särskilt såsom en
av världslitteraturens bäste psalmdiktare.

I det här nedan anförda poemet gör Hallgrim en
skämtsam jämförelse mellan sig själv och en mugg
(eller bägare) av krukmakaregods (eller porslin?),
vars utsida föreställde en skäggig gubbe, eller kanske
blott huvudet av en sådan. Ett dylikt dryckeskärl
har kallats för »Skägg-gubbe»; men då detta ord
faller sig något tungt på svenska, har jag trott,
att det behändigare ordet »Skäggis», bildat i likhet
med vardagstalets »postis», »lantis», »tjockis»
o. d., kunde passa rätt bra till styckets gemytliga
tonart. Titeln på poemet blir alltså:

<b>Skäggis och jag.</b>

Fränder äro vi, Skäggis och jag;
lätt kan jag konstatera,
att vi äro av samma slag:
båda vi skapats av <i>lera.</i>

<i>Bräckligheten</i> till besvär
plägar oss bägge vara;
ett brott -- det ligger alltid när;
bli <i>stött</i> - det är vår fara.

<i>Kärl att hälla vinet i</i>
äro vi båda på gille;
stadig hand då tarva vi,
att ej vi något spille.

Det ett släktdrag är också
jämte andra alla,
att vi föga säkert stå,
veta ej, <i>när</i> vi falla.

Men en skillnad här jag fann:
kommer ofärdsdagen,
har jag hopp, men aldrig han,
att varda <i>hel</i> upptagen.

</chapter>

<chapter name="Framsteg i språket">
FRAMSTEG I SPRÅKET.

(1897)

De bland oss, som uppnått mognare ålder, få allt
emellanåt höra, att sådant, som vi uti vår barndom
fingo lära oss såsom säkert och otvivelaktigt, nu
förklaras vara oriktigt, så att nutidens barn få lära
sig något helt annat. I vår barndom lärde man sig
t. ex., att den forna huvudstaden i Ryssland hette
<i>Móskva</i>, och Polens huvudstad <i>Wárschau;</i> men de barn,
som nu gå i skolan, veta, att namnen böra uttalas
<i>Maskvá</i> och <i>Varsjáva.</i> I vår barndom voro läkare och
föräldrar -- till vår stora ledsnad -- eniga därom,
att socker var mycket skadligt att äta för små barn;
men nu för tiden anses det ju snarare vara nyttigt.

På samma sätt går det i en mängd andra fall. Den
vetenskapliga forskningen gör hastigare framsteg än
förr, och dess nya resultat bli snart kända av den
stora allmänheten. Men dessa

nya resultat gå ofta stick i stäv mot det, som förut
varit allmänt antaget och gällande.

Naturligtvis bör man glädja sig åt varje ny erövring
åt det mänskliga vetandet, varje klarare inblick, som
vinnes i tingens verkliga natur. Men alldeles särskilt
belåtna bliva vi, om den nyare åsikten överensstämmer
med det, som vi inom oss tyckt böra vara det riktiga,
medan ännu den gällande allmänna meningen förkunnade
motsatsen. Jag förmodar, att mången yngre person har
blivit särdeles förnöjd, när han första gången hört
en läkare säga, att det alls icke vore farligt att
förtära sötsaker. »Ja, var det inte det, jag alltid
har trott!» har han kanske utropat.

Det är icke ovanligt, att den naturliga, sunda
instinkten finner det rätta långt förr, än vetenskapen
med sin långsamma, försiktiga -- men därför också i
längden säkra -- metod kan göra det. Ganska många
av de resultat, som vår tids vetenskap vunnit,
giva den gamla folkliga meningen rätt och den äldre
vetenskapen orätt.

Jag har velat förutskicka dessa anmärkningar, emedan
jag hoppas, att mina läsare skola av denna uppsats
få slutintrycket, att uti den språkfråga, varom vi
komma att tala, den nyaste vetenskapens resultat går
i samma riktning, som alltid förefallit mina läsare
själva

naturligast och rättast, ehuru det stått annorlunda i
deras grammatika.

*

En av de vetenskaper, som uppstått i det senaste
århundradet och som under sin korta tillvaro redan
hunnit frambringa stora resultat, är den jämförande
historiska språkforskningen.

Tack vare denna vetenskap känna vi nu huvuddragen av
vårt språks utvecklingshistoria ända från en tid,
som ligger långt bortom den, då vårt folks skrivna
historia börjar. Ja, vi känna språkets olika skeden
under tusentals år, innan missionären Ansgarius kom
på besök till konung Björn på Håga.

Några av de märkligaste bland dessa skeden vilja vi
här uppräkna i den ordning, att vi gå allt längre
tillbaka i forntiden.

I sjunde århundradet efter Kristus, medan Muhammeds
lära med svärdet utbreddes i Österlandet, hade ännu
Sveriges, Norges och Danmarks inbyggare ett och samma
språk. Några århundraden tidigare, ungefär då barnet
Jesus föddes i Betlehem, voro ännu skandinaver och
tyskar i allt väsentligt en enda folkstam med ett
gemensamt språk. Taga vi därifrån ett långt språng
tillbaka, ända till år 3,000 före Jesu födelse eller
helst ändå litet tidigare, alltså till

en tid långt före den, då Egyptens pyramider
uppfördes, -- så finna vi, att vid den tiden våra och
tyskarnas gemensamma förfäder ännu icke hade avsöndrat
sig från det forntidsfolk, som sedermera skulle giva
upphov även till de flesta andra nu levande europeiska
nationer: ryssar, polackar, skottar, irländare,
fransmän, italienare, greker m. fl., och dessutom
till flera i Asien boende folkstammar: armenier,
perser och inder. Alla dessa folks förfäder utgjorde
då en enda folkstam och talade ett och samma språk.

Om detta urtidsspråk, från vilket alltså även svenskan
härstammar, veta vi ganska mycket. Vi hava rätt
god reda på dess grammatiska byggnad, och vi känna
åtskilligt om dess ordförråd.

Skulle vi nu vilja jämföra detta språk, som våra
förfäder talade för ungefär femtio århundraden
sedan, med det, som vi, deras avkomlingar i
etthundrafemtionde led, nu begagna i tal eller
skrift till varandra, så finna vi naturligtvis en
stor åtskillnad. Men kanske ej alldeles sådan, som
vi väntat.

Ordförrådet var visserligen mycket mindre än i
vårt nuvarande språk, ty våra förfäder hade ju icke
på långt när så många olika saker att benämna som
vi. Deras kännedom om

naturen var mycket torftigare, deras uppfinningar
voro få i jämförelse med nutidens, deras
samfundsförhållanden voro enkla, deras tankar om och
erfarenheter i det mänskliga själslivet voro ännu
mycket outvecklade.

Men däremot var inom fornspråket den grammatiska
byggnaden i de flesta avseenden mycket mera invecklad
än den, vi äga inom vårt nuvarande språk. Man hade
på den tiden en utomordentlig rikedom av särskilda
böjningsformer. Dessa bildades mestadels genom
ändelser, tillsatser i ordens slut, vilka ofta läto
orden svälla ut till ansenlig längd, men stundom
också genom tillsatser i ordens början, ibland även
genom ändringar inuti orden.

Nå väl, denna konstrika byggnad har efter hand
förenklats allt mer och mer. Ju längre ett av
dotterspråken framskridit på sin utvecklingsgång,
dess mindre är antalet av olika i språket begagnade
böjningsformer.

Huru genomgripande dessa förenklingar hava varit,
kunna vi lätt inse av några jämförelser.

I vår nuvarande svenska heter det t. ex.: »En <i>stad</i>
växer», »han såg en <i>stad</i>», »han gav en <i>stad</i> nytt
namn», »riket slöt förbund med en <i>stad</i>», »han
reste från en <i>stad</i>», »han bodde i en <i>stad</i>», »<i>stad</i>!
du skall förstöras!» alltså låta vi ordet »stad»
vara oförändrat, fastän det i

dessa sju satser brukas på olika sätt. Men i en
sådan förbindelse som »en <i>stads</i> gator», tillägga vi
ju till substantivet (tingordet) »stad» ändelsen <i>s</i>
och få sålunda en särskild s. k. »kasusform», som
benämnes »genitivform».

I nutidssvenskan kan alltså ett substantiv hava
<i>två</i> olika kasusformer, den ena för »genitiven»
(då substantivet står som ett slags bestämning till
ett annat substantiv) och den andra för alla övriga
användningar. Men i fornspråket hade man särskild
kasusform ej blott för genitiven, utan dessutom
en särskild form för vart och ett av de sju olika
användningssätt, på vilka vi nyss sågo exempel,
alltså 8 olika kasusformer i stället för våra 2.

Ett substantiv plägar, som vi veta, brukas ej
blott i <i>ental</i> (t. ex. <i>en stad</i>) utan även i <i>flertal</i>
(t. ex. <i>städer</i>). Man skulle kanske kunna tycka,
att flera möjligheter ej rimligtvis kunde finnas
till; men våra förfäder hade dessutom ett särskilt
<i>tvåtal.</i> Och eftersom både tvåtal och flertal vart
för sig kunde, liksom ental, förekomma i 8 »kasus»,
torde man en gång hava haft 24 olika kasusformer <footnote>
Det är ej alldeles visst, att alla dessa kasusformer
någonsin varit fullt skilda i uttalet, men inemot 20
sinsemellan olika former har man åtminstone kunnat
uppvisa.
</footnote>, under det hos oss substantivet ej får fler än 4
(t. ex. <i>stad, stads, städer,</i>

<i>städers</i>), -- varvid vi likväl ej taga med i räkningen
våra s. k. »bestämda» former (t. ex. <i>staden, stadens,
städerna, städernas</i>), som icke hade motsvarigheter
i fornspråket.

Att språkutvecklingen bragt ned mängden av
kasusformer från ett tjugutal till fyra, är ju en
ganska betydlig minskning, men det är ändå en småsak
mot de förändringar, som försiggått med de former av
verbet, vilka kunna användas till predikat i sats.

För jämförelse med våra verb behöva vi ej gå
så långt tillbaka som till urspråket. Vi kunna
välja ett språk, som redan hunnit förenklas rätt
mycket, t. ex. grekiskan, sådan denna talades
av filosoferna Sokrates och Plato, statsmännen
Perikles och Alcibiades samt deras samtida, alltså
den s. k. klassiska grekiskan från ungefär år 400
före Kristi födelse, det språk, som ännu studeras i
våra högre skolor.

I de grekiska verben finna vi särskilda
personändelser (för första, andra och tredje personen),
olika för ental, tvåtal och flertal. Genom ändelser,
förstavelser m. m. bildas ett stort antal tidsformer
(tempora); för att uttrycka förfluten tid har man
minst fyra, men ofta flera, för tillkommande tid
vanligen två. Vidare har man verbet ej blott i det
bestämda, påstående »sättet» (indikativens modus),
i det villkorliga,

försiktiga »sättet» (konjunktiven) och i det
befallande (imperativen), utan dessutom också i ett
särskilt »önskesätt» (optativen). Och slutligen
består sig det grekiska verbet icke allenast med
handlingsform (aktiv form) och lidandeform (passiv),
utan därjämte även med en egendomlig »mellanform»
(medium). Allt detta gör, att ett grekiskt verb
kan uppträda i ett stort antal böjningsformer; av
ett och samma verb kunna, har man beräknat, bildas
<i>femhundranio</i> (509) olika till predikat användbara
former. Och ändock är grekiskan icke på långt när
så fullständig i verbens böjning som urspråket;
i detta hade verbet långt flera former, så många,
att deras beräkning blir osäker.

Hur många olika former av ett svenskt verb kan man
då i våra dagar använda till predikat? Läsaren är
troligtvis icke beredd att på rak arm besvara frågan,
och jag vill därför hjälpa till vid beräkningen.

Rikast på olika former är ett s. k. »starkt»
verb (med växlande vokaler i första stavelsen),
t. ex. <i>binda.</i> Men sådana former som (att) <i>binda,
bindande</i>, (han är) <i>bunden,</i> (han har) <i>bundit</i> böra
vi ej räkna med, ty de kunna ej ensamma utgöra
predikat. -- Vi få alltså följande sinsemellan olika
predikatsformer: <i>binder, binda, binden, binde, bind,
bindom, band, bundo,</i>

<i>bunden, bunde, binds, bindas, bindens, bindes</i> <footnote>
<i>Bindoms</i> torde icke förekomma.
</footnote>, <i>bands, bundos, bundens, bundes</i> -- alltså allra högst 18
olika; och detta är ändå det högsta möjliga antalet,
ty de flesta andra verb hava färre, och av de anförda
formerna äro <i>bindens</i> och <i>bundens</i> föga brukliga. Högst
aderton olika former, det är ju en ren obetydlighet
mot grekiskans 509!

Är då verkligen, kan man fråga, den nutida svenskan
så mycket fattigare än den klassiska grekiskan? Har
ej vår tids svensk i sin makt att göra lika fina
åtskillnader i betydelsen av verben, som forntidens
grek kunde göra?

Jo, för visso. Men han begagnar andra medel. I stället
för ett enda, genom ändelser eller på andra sätt böjt
ord begagnar svensken vanligen flera ord. De särskilda
personändelserna ersätter han genom pronomen: <i>jag,
du, han, hon, det, vi, I</i> eller <i>Ni, de,</i> de särskilda
märkena för tidsformer eller utsägesätt (modus)
med hjälpverb, t. ex. <i>har, hade, skall, skulle, må,
måtte</i> o. s. v.

På alldeles motsvarande sätt har vårt nutida språk
i de här förut anförda uttrycken »från en stad»,
»med en stad», »i en stad» fått särskilda småord
(näml. prepositioner) i utbyte mot de forna
kasusändelserna (de övriga

kasusändelserna ersättas därigenom, att substantivet i
varje fall har en viss bestämd plats i ordföljden).

»Men», invänder kanske någon, »det blir ju lika
trassligt med alla dessa olika småord, som det var
med de många och långa böjningsformerna!»

Nej, det blir verkligen betydligt lättare. Var och en,
som lärt sig antingen tyska eller franska och därjämte
det tredje stora kulturfolkets språk, engelskan, har
fått erfarenhet av obekvämligheten i många och långa
böjningsformer. Och ändock äro tyskan och franskan
mycket enkla i jämförelse med forntidens språk. Att
lära sig, hur verbet <i>love</i> (älska) böjes i engelskan,
är en småsak mot inlärandet av det liktydiga franska
<i>aimer.</i> Likaså, att i olika lägen riktigt använda
det engelska <i>a good man</i> (en god man) eller <i>the good
man</i> (den gode mannen) är bara barnlek mot att komma
lyckligt genom alla kasus med tyskans <i>ein guter man</i>
eller <i>der gute Mann.</i>

De nyare språken bli ej blott lättlärdare, i samma
mån som de förenklat sina böjningsformer; de bliva
också mera kraftbesparande, nämligen därigenom, att
de ej erfordra lika många ljud, lika många stavelser
som de ålderdomligare språken, när det gäller att
uttrycka samma innehåll. De många småorden, som

begagnas i nyare språk, taga alltså icke lika
mycken plats som de långa böjningsformerna i de
äldre språken.

Ett exempel bevisar på ett slående sätt detta
förhållande. Man har beräknat, att Mattei evangelium
på grekiska består av ungefär 39,000 stavelser, på
svenska av ungefär 35,000, på danska (eller norska)
av ungefär 32,500, på engelska av blott ungefär
29,000 stavelser.

Men så är också danskan (norskan) längre framskriden
i förenkling än svenskan, och engelskan ännu mer
än danskan.

Ja, det tyckes verkligen, som om vår kära svenska
hade blivit ett bra stycke efter sin syster danskan
och ändå längre efter sin kusin engelskan.

Det ser ju ledsamt ut. Månne vi verkligen utveckla oss
trögare än våra frändefolk danskar och engelsmän? Är
det kanske, vad språket angår, någon sanning i
det, varmed en och annan norrman stundom försökt
reta oss, att vi svenskar skulle ha blivit efter
i kulturutvecklingen?

Nåja, vi behöva ej giva våra belackare rätt utan
vidare. Först och främst kunna vi hänvisa därpå,
att språkets korthet och bekvämhet icke är den enda
mätaren på högre odling. Franskan och tyskan äro
omständligare och

rikare på böjningsformer än dansk-norskan, och likväl
måste man väl medgiva, att fransmän och tyskar äro
minst lika framstående kulturfolk som danskarna
eller norrmännen. Det allra mest kortfattade språk
i världen anses vara kinesiskan. På detta språk
har översättningen av Mattei evangelium blott
17,000 stavelser. Och ändå äro ju kineserna mycket
»efterblivna» i jämförelse med Västerns folk.

Men även om vi genom ett sådant svar lyckas tysta
våra vedersakare, böra vi ej slå oss till ro
därmed. Utan vi böra till vårt eget gagn överväga
saken något nogare. Jämförelsen med kinesiskan är
icke mycket värd; ty detta språk har utvecklat
sig med helt andra hjälpmedel än svenskan och
dennas släktingar. Kinesiskan kan nämligen genom
olika musikalisk ton göra många åtskillnader, som
äro främmande för oss; varje ord består av en enda
stavelse, ändelser finnas ej, och ordföljden spelar
en mycket stor roll för bestämmandet av satsens
betydelse.

Nej, vilja vi vara rättvisa, så böra vi jämföra
ett språk med dess närmaste släktingar. Och göra vi
det, kunna vi ej neka, att svenskan förefaller något
obekväm och opraktisk i jämförelse med dansk-norskan
(för att ej tala om engelskan).

Men saken är, att det var den skrivna eller

tryckta svenskan, som blev föremål för
stavelseräkningen i Mattei evangelium, -- och denna
svenska är icke den enda, som finnes. Ty bredvid
den svenska, som vi skriva, hava vi den svenska,
vi tala. Och skillnaden mellan skriftsvenskan
och talsvenskan består till väsentlig del däri,
att talsvenskan är till sin grammatiska byggnad
enklare, i sina ordformer kortare och behändigare
än skriftsvenskan.

Huru mycket enklare i sin grammatiska byggnad vårt
talspråk är än vårt skriftspråk, det inse vi lättast,
om vi underkasta vår förra beräkning av verbets
predikatsformer en ny granskning.

Aderton var ju det högsta antalet till predikat
användbara olika former, som vi kunde få av ett nutida
svenskt verb, sådant som t. ex. <i>binda.</i>

Detta var i skriftspråket. Men hur ställer sig
räkningen för talspråket? Jo, först och främst
kunna vi genast komma överens om, att man i vanligt
ledigt samtalsspråk icke brukar använda <i>bindom,</i> lika
litet som man plägar säga t. ex. <i>sökom, springom,
kastom,</i> o. s. v. Icke heller tillåter det lediga
samtalsspråket bruket av formerna <i>I</i> (eller <i>Ni</i>) <i>binden,
I</i> (eller <i>Ni</i>) <i>bunden</i>; ty ändelsen <i>-en</i> i tilltal har
blivit alldeles bortlagd, när man otvunget språkar
med varandra; det skulle låta mycket besynnerligt,

om man sade: <i>Ni bören, Ni ären,</i> eller något
dylikt. Därför går det naturligtvis icke heller för
sig att i talspråket säga <i>I</i> (eller <i>Ni</i>) <i>bindens,
I</i> (eller <i>Ni</i>) <i>bundens.</i> Vidare få vi nog medgiva,
att man i ledigt umgängestal icke brukar säga <i>binde</i>
eller <i>bunde,</i> ej heller <i>bundes</i> och icke ens <i>bindes,</i>
om ej i alldeles samma mening som <i>binds.</i> Men ännu
flera av skriftspråkets predikatsformer undvikas
i ledigt talspråk. Det är ju allmän sed, att man
<sp>skriver</sp>: <i>vi binda, vi bindas, de binda, de bindas,
vi bundo, vi bundos, de bundo, de bundos.</i> Men i
vanligt otvunget samtal pläga bildade personer icke
säga så, utan de säga: <i>vi binder, di binder, vi band,
di band,</i> och likaledes: <i>vi binds, di binds, vi bands,
di bands,</i> fastän dessa former på <i>-s</i> icke så mycket
användas i ledigt tal.

Av skriftsvenskans <sp>aderton</sp> predikatsformer återstå
således i det lediga talspråket endast <i>binder, bind</i>
och <i>band</i> samt de mera sällan begagnade <i>binds</i> och
<i>bands</i> -- alltså blott <sp>fem</sp>.

Den nu omtalade skiljaktigheten mellan skriftsvenska
och talsvenska är kanske den märkligaste av alla
olikheterna mellan de båda språkarterna. Här har
den anförts blott såsom exempel. Några andra prov på
olikheter skola vi längre fram omnämna.

Men redan på grund av detta enda exempel

kan man fråga: »Hur kommer det sig då, att så stor
skillnad förefinnes mellan det språk, vi skriva,
och det språk, vi tala?»

Svaret blir följande. I avseende på sin grammatiska
byggnad kvarstår skriftspråket väsentligen på samma
ståndpunkt, som det intog på den tid, då tryckta
böcker blevo något så när allmänna och läskonsten
någorlunda utbredd här i landet, d. v. s. på femton-
och sextonhundratalen. På den tiden sade man nog
också allmänt <i>vi binda, vi bundo, I bunden</i> o. s. v.;
och då fanns alltså härvid ingen skillnad mellan
skriftspråkets grammatik och talspråkets. Men sedan
den tiden hava flera århundraden förflutit, och
under dem har talspråket alltjämt förändrat sig i den
riktning, vi förut omtalat: den grammatiska byggnaden
har blivit allt enklare, antalet av de särskilda
grammatiska formerna har blivit allt mindre. Av dessa
förändringar hava de flesta och viktigaste inträtt
redan ganska långt före vår tid; så t. ex. kunde
man redan i slutet av 1600-talet säga <i>vi binder, vi
band.</i> När man förundrar sig över den stora skillnaden
mellan skriftsvenskans grammatik och talsvenskans,
bör man alls icke anse det underliga ligga däri,
att talspråket genomfört så stora förenklingar -- ty
detta är alldeles i överensstämmelse med den allmänna
språkutvecklingen, som vi förut 

omtalat, -- utan däri, att svenskarna så envist
kvarhållit de föråldrade formerna i sitt
skriftspråk och försmått att i skriften upptaga de
nya talspråksformerna.

Skriftspråkets former hållas ännu i så stor
vördnad, att de t. o. m. kunna intränga i tal;
i det högtidligare muntliga föredraget bevaras de
omsorgsfullt, och det är ej ovanligt att påträffa
personer, som tro skriftspråksformerna vara de <i>enda</i>
berättigade och som därför bemöda sig att använda dem
även i vanligt umgängestal. Men när någon försökt att
åstadkomma jämkningar i skriftspråket, så att detta
komme att mera likna talet, då hava sådana försök
alltid stött på ett ihärdigt motstånd. De flesta
förbättringsförslagen hava visserligen endast gällt
rättstavningen, men även härutinnan har det alltid
suttit hårt åt att få några reformer genomförda. Ännu
mera avvisande har man förhållit sig mot strävandena
att få talspråkets böjningsformer upptagna i skrift.

Det märkligaste försöket att skaffa erkännande åt
talspråksformerna gjordes för ungefär 40 år sedan
av skriftställaren (sedermera hovmarskalken och
riksdagsmannen) baron Robert von Kraemer, som i
tidningsartiklar och småskrifter med skicklighet
och övertygelse yrkade, att några vissa i talspråket
allmänt och sedan länge

begagnade förenklade former skulle få ingå i
skriftspråket; särskilt var det verbens enklare
böjningsformer, som han rekommenderade. Sina åsikter
tillämpade han också praktiskt i resebeskrivningar
och annat, som han ungefär samtidigt utgav.

Men på den tiden funnos icke många svenskar, som kunde
giva erkännande åt det berättigade i von Kraemers
strävanden. Den stora allmänheten tycker aldrig om
sådana nyheter, som vålla henne besvär och störa
henne i hennes gamla vanor. Och för 40 år sedan kunde
allmänheten få stöd och hjälp hos våra vetenskapliga
språkforskare och språkfilosofer. Studiet av de
nordiska fornspråken, särskilt fornsvenskan och
fornisländskan började just då uppblomstra här
i landet. De åldriga språkminnesmärkena, som
giva ett så klart och kraftigt vittnesbörd om
våra förfäders enkla seder, dådlystna lynne och
kärnfulla levnadsvisdom, hänförde forskarna till
den livligaste beundran. Också det gamla <i>språket</i>
tycktes dem vara mönstret och förebilden för det
nyare. De förändringar och förenklingar, som vårt
språk undergått från Birger jarls tid och till våra
dagar, kallade de försämringar, bevis på förfall. Man
borde därför, menade de, icke blott sorgfälligt taga
vara på allt gammalt, som fanns kvar och ännu till
nöds kunde brukas

i (skrift-)språket, utan också återinföra så mycket
gammalt som möjligt.

Denna förvända uppfattning, som ville gälla
för historisk, men i själva verket måste kallas
ohistorisk, kan naturligtvis ytterst förklaras
därav, att dess förfäktare vida bättre kände
till de gamla, döda språken än de nyare, nu
levande. Särskilt hade latinet och grekiskan
tagit brorslotten av deras ungdomsstudier;
dessa s. k. »klassiska» språk ansågo de såsom de
förnämsta, såsom de yppersta uttrycksmedlen för
människotanken. Och då latinet och grekiskan ägde
en rik och invecklad grammatisk byggnad, trodde de,
att en sådan vore ett nödvändigt villkor för ett
språks fullkomlighet och ändamålsenlighet. De
förstodo icke, att de nyare språken äro lika
uttrycksfulla, lika fullständiga -- eller noga
taget ändå uttrycksfullare och fullständigare --,
ehuru de bruka enklare uttrycksmedel, och att de äro
fullkomligare än de gamla därigenom, att de bortkastat
mycken onödig omständlighet och sålunda spara onödig
kraftförbrukning.

Den tidens forskare hade ännu icke tillräckligt
behjärtat den sanningen, att språket i främsta
rummet är ett medel, ett verktyg för innehållets
meddelande. Ju mera enkelt och praktiskt detta medel
eller verktyg är, dess bättre är det

också. Om vi säga <i>en god konungs styrelse,</i> då våra
förfäder nödgades säga <i>ens gods konungs styrelse,</i>
så är ju vårt språk avgjort bättre däruti, att vi ej
behöva bruka genitivändelsen <i>-s</i> mer än en gång och
meningen ändå blir lika klar som i det gamla språket,
där genitivändelsen förekom tre gånger. Vi åstadkomma
i vårt talspråk alldeles tillräcklig skillnad mellan
ental och flertal, när vi säga <i>gossen band kransen</i>
och <i>gossarne band kransen</i>; för oss är det en alldeles
onödig vidlyftighet att låta skillnaden mellan ental
och flertal framhållas ej blott genom subjektets form
utan dessutom också genom predikatets.

De hänförda beundrarna av föråldrade språkformer
brukade för övrigt försvara dessa med påståendet,
att de voro vackrare och åstadkommo en behaglig
omväxling.

Detta påstående har föga värde. Språkets förnämsta
uppgift är icke att vara en prydnad, utan att vara
en nödvändighetsartikel, ett oumbärligt medel och
verktyg för människors meddelanden sinsemellan. Det
är viktigare, att språket är ändamålsenligt, än att
det är vackert. Och för resten, när det är fråga
om ett verktyg, månne ej det mest ändamålsenliga,
fastän mindre utsirade, för en tänkande betraktare
i grunden är vackrare än det mindre praktiska, mera

utsirade? Och slutligen måste man väl medgiva, att
en skald eller en vältalare visst icke är beroende av
så oväsentliga ting som större eller mindre tillgång
på böjningsformer i språket. Att han kan göra sin
framställning omväxlande, skön och kraftigt inverkande
även med ett av de allra mest förenklade språken,
därom vittna ju tillräckligt Englands stora skalder
och vältalare i nyare tid.

Jag hoppas, att mina läsare nu känna sig övertygade,
att von Kraemer hade rätt i sitt yrkande och att
hans lärda vedersakare, som då för tiden lyckades
få allmänheten på sin sida, hade orätt. Att anföra
flera bevis torde alltså nu vara obehövligt.

Men emellertid böra vi ej förhäva oss över 1850-
och 1860-talens svenskar, därför att de omfattade
ett svärmeri för det gamla, som nu förefaller oss
orimligt. Ty i det stora hela sitta vi och våra
samtida ännu kvar i samma villfarelse, och vi finna
oss ännu tåligt i den betydliga skiljaktigheten mellan
vårt skriftspråk och vårt talspråk, en skiljaktighet,
som är större än hos något annat av kulturfolken och
som gör oss mycken olägenhet. Vi bli ju tvungna att
på sätt och vis lära oss <i>två</i> svenska språk i stället
för ett; och vi hava mycket svårt att bli

tillräckligt övade i att begagna vårt onaturliga,
föråldrade skriftspråk.

Att vi åtminstone i någon mån kunnat frigöra oss från
den åsikt, som i skriftspråket gav företrädet åt det
gamla på det nyas bekostnad, det beror till en del
därpå, att denna åsikts förkämpar i sin iver gingo
så långt, att de blevo besvärliga och störde oss
i vårt tröga kvardröjande vid gammal skrivsed. De
voro icke nöjda med att prisa allt fornåldrigt,
som ännu återstod i skriftspråket, utan de ville med
våld dit återinföra sådant, som skriftspråket redan,
i enlighet med det bildade talspråket, hade övergivit
eller höll på att övergiva. Man fick icke längre,
yrkade de, skriva <i>stolen -- den, sängen
-- den, formen -- den, regeln -- den, elektriciteten
-- den, fabriken -- den,</i> utan man måste skriva
<i>stolen -- han, sängen -- hon, formen -- han, regeln --
han, elektriciteten -- hon, fabriken
-- hon,</i> o. s. v. Man fick ej längre skriva
t. ex. <i>Vestergötlands rikaste härader,</i> utan man
måste skriva <i>Västergötlands rikaste härad,</i>
därför att <i>härad</i> var den äldre flertalsformen; att
den var opraktisk därigenom, att den var alldeles lik
entalsformen, så att man ej kunde se, om ett eller
flera härad menades -- det brydde språkforskarna
sig icke om. Köpmannen fick icke annonsera om
<i>snuser, garner, teer</i> eller <i>mjöler,</i>

ty sådana flertalsformer av ämnesnamn funnos ej i
fornspråket; nej, han skulle tvingas att skriva
»<i>flera slags snus</i>» (<i>garn</i> o. s. v.). Att detta
uttryckssätt var onödigt långt och obekvämt, det
frågade lagstiftarne icke efter.

Inför så hårda fordringar började allmänheten och
även somliga av språkforskarna själva att fatta
misstro till grundsatser, som kunde draga med sig
sådana slutföljder.

Vad språkforskarna angår, hava de numera (såsom
jag redan förut antytt) efter hand kommit till
insikt däri, att talspråkets utveckling till större
enkelhet och praktiskhet är fullkomligt berättigad,
och alt denna utveckling ej bör betraktas med missmod
och klander, utan med tillfredsställelse, samt att
den stora olikhet, som uppstått mellan talat och
skrivet språk, bör så småningom minskas därigenom,
att skriftspråket ändras till likhet med talspråket.

Men <sp>småningom</sp> måste ändringarna gå för sig, ty
rubbningar i skriftspråkets hävdvunna form verka
störande och obehagligt på de flesta läsare. Också gör
man bäst i att vara ganska försiktig och varsam, när
det gäller att röra vid en folkets gemensamma egendom,
som skriftspråket är. Att i allvarliga böcker eller
i tidningar, i affärsbrev eller i andra högtidliga

och stela skrivelser till främmande personer
begagna talspråkets former i stället för de gamla
skriftspråksformerna -- det skulle nog i de flesta
fall mera skada än gagna både den skrivande själv
och den goda saken, om det med ens försöktes. Men i
förtroligare brev till släkt och vänner är man redan
nu oförhindrad att skriva t. ex. <i>vi finner, vi fann</i>
(i st. f. <i>vi finna, vi funno</i>), <i>stog</i> (i st. f. <i>stod</i>),
<i>fönsterna, fruntimmerna</i> (i st. f. <i>fönstren,
fruntimren</i>), <i>inget</i> (i st. f. <i>intet</i>), <i>nånsin</i>
(i st. f. <i>någonsin</i>), <i>å</i> (i st. f. <i>och</i>), <i>förkle</i>
(i st. f. <i>förkläde</i>), <i>aptek</i> (i st. f. <i>apotek</i>),
<i>tiondel</i> (i st. f. <i>tiondedel</i>) och många andra dylika
talspråksformer, som redan understundom våga sig
fram i lättare skönlitteratur (t. ex. i lustspel och
romaner) och vilka säkerligen med tiden komma att
bli enrådande i vårt skriftspråk.

*

Den, som önskar läsa en utförligare framställning av
hithörande frågor, kan jag hänvisa till min bok »Om
svenskan som skriftspråk» (4 uppl. 1916). I denna
lilla uppsats har huvudsyftet varit att göra mina
läsare uppmärksamma därpå, att sådana olikheter mellan
vårt skriftspråk och vårt talspråk som de här

omnämnda bero på <sp>framsteg i språket,</sp> och att dessa
framsteg, som vi nu kunna iakttaga i vårt eget
talspråk, blott äro en liten led i en ofantlig
utveckling och förenkling, som fortgått i årtusenden.
</chapter>

<chapter name="Eufemism.">
EUFEMISM.

(1896)

Man torde ej överdriva, om man påstår, att alla ädlare
nationer, liksom alla ädlare enskilda människor,
hava strävat efter sanning. Stundom har det ju också
uppställts som en levnadsregel, att människan bör ej
blott säga sanningen, utan <sp>hela</sp> sanningen och <sp>intet
annat</sp> än sanningen.

Nu utgör <sp>språket</sp> en avspegling av folkets själsliv, ty
språket är ett verktyg, som folket självt har utbildat
för att giva det fullkomligaste möjliga uttryck åt
allt det, som rör sig i folkets eget innersta.

Hos en nation, som skattar sanningen högt, skulle
man alltså, tyckes det, kunna vänta, att språket
bure sannfärdighetens prägel, eller, med andra ord:
i en sådan nations språk skulle man <i>icke</i> vänta att
finna uttryck, som skenbart och

efter ordalydelsen innehålla <i>en</i> mening, men i
verkligheten åsyfta att bibringa en <i>annan.</i>

Och likväl äro sådana talesätt vanliga i varje
någorlunda uppodlat språk, <i>så</i> vanliga, att den
strängaste sanningsivrare icke lär kunna undvika att
stundom begagna något av dem.

Att, som det heter, »säga ett och mena ett annat»
är nämligen icke alltid detsamma som att tala
osanning. Det <i>blir</i> osanning endast i det fall,
att man åsyftar att vilseleda den, man talar
till. Men om åhöraren fullt förstår, vad man menar,
så kommer ofta nog tankens skenbart oegentliga eller
t. o. m. motsägande omhölje att för honom bliva en
källa, icke till förargelse, utan till välbehag och
tillfredsställelse.

Att nu åhöraren kan förstå den rätta meningen, ehuru
orden tyckas giva en annan, det kommer sig därav,
att han redan förut hört, om också ej just detta,
så åtminstone dylika yttranden, och att han lärt
sig inse, huru de böra tydas. Han har ett mer eller
mindre klart medvetande om, att sådana uttryckssätt
bilda en särskild klass, en viss kategori, inom det
rikt utvecklade språkets tillgångar.

Om nu såsom ofta händer, detta »oegentliga» uttryck
tilltalar honom mera, än det »egentliga» skulle ha
gjort, så beror det vanligen

därpå, att det »oegentliga» uttrycket utom själva
sakinnehållet meddelar ett plus. Det ger nämligen en
personlig färg åt yttrandet och låter den talandes
egna känslor och uppfattning framträda på ett
karaktäristiskt sätt.

Starkast framträder denna personliga känslofärgning
uti <sp>ironien</sp>. När man begagnar ord, som uttrycka raka
motsatsen till det, man menar, blir det av <sp>tonen</sp> i det
sagda eller av <sp>omständigheterna</sp>, under vilka orden
sägas, ögonblickligen klart för åhöraren, huruvida
skärande hån eller t. ex. smeksam och uppsluppen
glädtighet dikterat yttrandet.

Men vill man se prov på den oändligt rika omväxling
och mångfald av känslostämning eller personlig
uppfattning, som kan uttryckas genom ett »oegentligt»
bruk av orden, då måste man vända sig till skaldernas
eller vältalarnes språk och granska deras s. k. troper
och figurer.

Läsa vi t. ex. i Tegnérs Svea uppmaningen att »inom
Sveriges gräns erövra Finland åter», eller i Per
Henrik Lings dystra Gylfe naturskildringen: »Bakom
fjällets <i>skäggiga</i> topp <i>blodiga</i> månen skred», så erfara
vi livligt, huru den avvikelse från ordens vanliga
nyktra och torra användning, som skalden tillåter sig,
anslår vår känsla eller fantasi på just det särskilda
sätt, som skalden velat.

Troper och figurer kunna, som bekant, ej strängt
åtskiljas. Båda arterna tillsamman kunna beskrivas
såsom bildliga, oegentliga eller omskrivande uttryck,
vilka brukas för att starkare tilltala fantasien eller
känslan. Om ock talrikast förekommande i poesi och
vältalighet, äro de dock visst icke inskränkta till
den högre stilen. Vårt allmänna språkbruk omfattar
av ålder många uttryckssätt, som böra räknas till
troper eller figurer, och nya sådana bildas ständigt,
synnerligast då vårt samtalsspråk höjer sig till
större livlighet och energi.

Bland troper och figurer kan man också, åtminstone
till största delen, inrangera den egendomliga art
av uttryckssätt, åt vilken vi nu vilja ägna särskild
uppmärksamhet, den s. k. <i>eufemismen.</i> Om denna gäller,
som vi skola se, att den har hemma vida mera i det
bildade samtalsspråket än i den högre stilen, den
konstnärligare framställningen.

Visserligen är vårt ämne både för omfattande och till
vissa delar också för ömtåligt, för att det skulle <i>här</i>
kunna få en uttömmande behandling, men vi skola dock
försöka att för oss klargöra dess viktigaste drag,
ordna dem och fastställa deras betydelse.

Vad menas då med <i>eufemism?</i> Namnet förskriver sig
från de gamla grekiska retorerna och

betecknade hos dem, liksom det betecknar hos oss,
<sp>användning av beslöjande eller skonsamt förmildrande
och försvagande eller förskönande omskrivningar för
sådana begrepp, vilkas egentliga och direkta benämning
skulle verka stötande och obehagligt</sp>.

Ett exempel på eufemism, som anföres av greken
Tryphon, är emellertid icke fullt typiskt för vårt
språks eufemismer.

Delta exempel är den hos grekerna vanligaste
benämningen på hämndgudinnorna, romarnes
»furier». Egentligen hette dessa <i>erinyer.</i> Men
liksom för att beveka och blidka de skräckinjagande
gestalterna kallade man dem hellre <i>eumeniderna,</i>
d. v. s. »de vänligt sinnade». Namnförändringen
har alltså framkallats av krypande smicker mot
övermäktiga förfärliga väsen. Det är samma fega och
vidskepliga fruktan, som vållat, att man i vissa
delar av Österlandet dyrkar krokodilen, tigern eller
t. o. m. djävulen.

Även hos vårt folk hava spår av samma slags
vidskepelse förekommit. Så lär t. ex. <sp>vargen</sp>, som
länge var den fattige bondens farligaste fiende,
ha fått de vackra namnen <i>guldtand, guldfot.</i>

Besläktad med denna övertro, men mindre vidrig och
föraktlig, är den, som väl undviker

den direkta benämningen på onda väsen, men ersätter
den, icke med en lovordande, utan med en indifferent
eller en lindrigare klandrande omskrivning. Så
t. ex. har vår allmoge vanligen kallat <sp>djävulen</sp>
<i>Gamle Erik, Skam, den fule, Styggen</i> m. m,; den har
hellre sagt <i>gråbenet</i> eller något dylikt än <sp>vargen</sp>;
och t. o. m. möss och dylika smärre skadedjur ha helst
benämnts mera indirekt. Man har trott, att det vore
farligt att högt uttala det <sp>rätta</sp> namnet på den onda
varelsen; gjorde man det, skulle denna genast infinna
sig, liksom vore den kallad. Om sådan vidskepelse
vittnar ju också det numera blott skämtsamt använda
ordspråket: »När man talar om trollet, så kommer
det strax» (eller: »är det inte långt borta»). Även
svåra <sp>sjukdomar</sp> ha vår allmoge gärna undvikit att
direkt nämna, vilket väl likaledes har berott på
gammal övertro.

Att de gräsliga <sp>furierna</sp>, vilka tänktes utan
försköning plåga sina offer med gissel av etterormar,
med dolkar och med brinnande facklor -- att dessa kunde
kallas »<i>de vänligt sinnade</i>», alltså med ett namn,
som betecknade <sp>raka motsatsen</sp> till deras beskaffenhet,
detta slags eufemism liknar på visst sätt det bruk,
vi stundom pläga göra av ordet <i>välsignad</i>. Om man
t. ex. i förtreten utbrister: »Kommer han då aldrig,

den välsignade sölkorven!» eller: »Det var då ett
välsignat krångel!», så har attributet i det allra
närmaste samma mening som <i>förbannad</i>. Sannolikt
har detta vårt språkbruk uppkommit av ett bibliskt
uttryck. Välbekanta äro ju de ställen i Jobs bok (1:
11 och 2: 5), där satan påstår, att, om Gud slår Job
med olyckor: »skall han välsigna dig i ansiktet». Och
i första konungaboken (21: 10, 13) berättas, huru
Nabot blir stenad, emedan han beskylles för att hava
»välsignat Gud och konungen». Sammanhanget visar
tydligt, att meningen är »förbanna» eller »häda». Men
att häda eller förbanna Gud var enligt Mose lag en
så förskräcklig förbrytelse, att den icke en gång
kunde nämnas vid sitt rätta namn; fasande för detta,
valde man i stället det motsatta uttrycket.

Användningen av <i>välsignad</i> i stället för <i>förbannad</i>
står emellertid tämligen enstaka bland de nysvenska
eufemismerna och passar icke riktigt väl till
deras vanliga karaktär. Ty i allmänhet bestå våra
eufemismer ej av <sp>motsatta</sp>, utan blott av <sp>förmildrande,
förskönande</sp> eller åtminstone <sp>mindre stötande</sp>
benämningar på saker eller förhållanden, som, om de
oförbehållsamt namngivas, kunna vacka förargelse.

Den skonsamhet eller skygghet, som röjer sig i de
typiska svenska eufemismerna, gäller i

regeln den person, till vilken man riktar sitt tal:
man vill väja undan för sådana uttryck, som av någon
anledning kunde obehagligt beröra honom.

Men fastän detta motiv till begagnande av eufemismer
är det allmännaste och det i de flesta fall
förhärskande, så medverka ej sällan andra drivfjädrar.

Så synes särskilt vara förhållandet vid
användningen av svordomar, bedyranden och dylika
kraftuttryck. Mången tror sig ej kunna göra sina
yttranden tillräckligt pikanta eller tillräckligt
manhaftiga eller tillräckligt trovärdiga, om han ej
kryddar dem med något slags hänsyftande på djävulen
och dennes anhang eller hemvist. Om han då framställer
hänsyftningen mera <sp>indirekt</sp> och <sp>förmildrat</sp>, alltså
genom en eufemism, så kan det ju hända, att han härmed
gör en eftergift för sin åhörares ömtåligare öron;
men lika ofta eller oftare ligger väl anledningen uti
den talandes <sp>egen</sp> känsla av, att det icke är riktigt
<sp>rätt</sp> eller icke riktigt <sp>passande</sp> att begagna sådana
rafflande kraftord. Han kan ej låta bli att använda
dylika starka saker, men han späder ut dem för att
lugna sitt samvete. Om själva bedyrandets form genom
förändringen blir meningslös och löjlig, bekymrar
det honom ej. I stället för <i>förbanna mej!</i> begagnar
han med lättare hjärta <i>förbaska mej!</i>

eller ändå tryggare <i>fördubble mej!</i>, som stundom
»förbättras» till: <i>fördubble mina inkomster!</i> Den
skånske bonden, som vet, att det är syndigt att
svärja vid <sp>sitt liv,</sp> anser sig ej göra orätt, när
han säger <i>nej, min liv!,</i> eller om det skall vara
ännu kraftigare -- men fortfarande oskyldigt -- <i>nej,
min liv å kniv!</i> Och när en svensk gör ordet <i>djävulen</i>
»beskedligare» genom att förvandla det till <i>djäkeln</i>
eller <i>djäkern,</i> har han alldeles samma motiv och tager
precis samma utväg som fransmannen, när denne ändrar
sitt <i>diable</i> till <i>diantre</i> eller <i>diacre.</i>

Om däremot skalden eller vältalaren i stället
för <i>helvetet</i> begagnar <i>avgrunden</i> och i stället för
<i>djävulen avgrundsfursten, avgrundsmakten</i> eller endast
<i>avgrunden,</i> så kunna visserligen dessa uttryck kallas
eufemismer, men framkallas huvudsakligen av rent
estetiska motiv.

Någon gång kan också bruket av en förmildrande
eller förskönande benämning hava sin grund i ett
slags <sp>självkänsla</sp> eller snarare <sp>falsk stolthet</sp>. Antag
t. ex., att en person med notoriskt förstörda affärer
vänder sig till en gammal bekant med begäran om
understöd! Han säger vida hellre: »<i>Låna</i> mej en tia!»
än: »<i>Skänk</i> mej en tia!», ehuru han ej blott själv
vet, utan också vet, att den andre vet, att <i>skänk</i>
vore det egentliga och riktiga uttrycket.

Att man har <sp>pantsatt</sp> någon av sina tillhörigheter
omtalas inom vissa samhällslager helst genom eufemism;
i en sådan krets tages yttrandet: »min klocka är <i>hos
urmakarn</i>» givet i betydelsen: »den är på assistansen.»
(Även ordet <i>assistans,</i> egentligen »understöd»,
är ju från början eufemism.) Fransmannen talar om
pantlånaren såsom »<i>mon oncle</i>».<footnote>
Ett exempel på avsiktligt mystifierande,
som liknar dessa eufemismer, är detta: inför en
tillfällig bekant skröt en gammal man därmed,
att han bodde i »det största hotellet i
sta'n»; slutligen kröp det ur honom, att han
menade -- fattighuset.</footnote>

Vi veta också nogsamt, att <sp>superiet</sp> har till sitt
förfogande ett synnerligen stort antal förmildrande
och förskönande uttryck, och att rikedom på
detta slags eufemismer är påfallande stor just
i <sp>vårt</sp> språk. En samlare lär för någon tid sedan
hava antecknat ej mindre än 600 till detta område
hörande omskrivande uttryck. Även om man avskiljer
alla, som blott eller övervägande äro skämtsamma <foonote>
T. ex. det nu för tiden mycket guterade
»lindrigt nvkter».
</footnote>, återstå dock tillräckligt många verkliga eufemismer,
t. ex. benämningarna på <sp>supen</sp>: »<i>en liten pärla</i>»,
»<i>en styrketår</i>», »<i>något starkt</i>», »<i>en tankställare</i>»,
»<i>en hjärtstyrkare</i>» o. s. v.; och fortsättningarna
på »helan» kallas alltjämt »<i>halvan</i>», »<i>tersen</i>», etc.,

även då man medgiver, att de ej skiljas från »helan»
genom storleken, utan blott till tiden; vidare kunna
vi erinra oss sådana förmildrande uttryck som: »vara
lite' <i>livad</i>», »lite' <i>sned</i>», »ha en liten <i>florshuva</i>»,
eller: »<i>inte spotta i glaset</i>», »<i>sätta värde på Guds
gåvor</i>» m. fl. andra i många olika skiftningar.

Tendensen att ej blott för andra, utan ock inför
sig själv försköna det, man gör, framträder också i
flertalet av tjuvspråkets eufemistiska talesätt. Även
när tjuven ej har andra åhörare än sina kamrater
och någon förställning alltså ej behöves, säger
han icke så gärna, att han ämnar <sp>stjäla</sp> där eller
där, utan hellre, att han tänker <i>låna</i> eller <i>göra en
affär</i> eller något dylikt. En fransman, som bedrager
andra genom att <sp>spela falskt</sp>, kallar gärna detta för
att <i>corriger la fortune</i>. Vidare är det vanligt och
gammalt, att de, som taga eller giva <sp>mutor</sp>, benämna
dessa <i>sportler</i> eller <i>skänker</i>; det senare uttrycket
finnes redan i Davids Psaltare. -- Att förbrytaren en
tid suttit i fängelse, betecknar han helst därmed,
att han »bott i <i>stenhus</i>» o. s. v.

Det kan visserligen ofta vara svårt att säga, i vad
mån s. k. galghumor ingår i sådana uttryck jämte
eller i högre grad än den talandes strävan att ej
blott i andras, utan ock i egna ögon försköna eller
förmildra sina gärningar

eller sina förhållanden. Så vitt detta strävande
ligger till grund, avgiver ju själva skurken genom
sina eufemismer ett vittnesbörd därom, att han skattar
det ärliga och respektabla levnadssättet högre än
det lagstridiga, som är hans eget.<footnote>
Också herrar diplomater kasta gärna en slöja över
det svalg, som skiljer den internationella moralen
från den medborgerliga; att röva land från en svagare
granne kallades fordom att »<i>arrondera</i> sitt område»,
senare att <i>annektera;</i> i våra dagar »<i>arrenderar</i>»
man helst.</footnote>

Vad som utgör det förnämsta och egentligaste
motivet till begagnandet av en viss eufemism,
blir även vid många andra tillfällen svårt att
konstatera. Naturligtvis spelar traditionen,
språkseden, en stor roll: man begagnar en eufemism
huvudsakligen därför, att man hört andra göra det. Ju
mera invand, välbekant och utsliten eufemismen
är, dess mindre tänker man vid uttalandet på
dubbelmeningen, dess mindre har man själv ansvaret
för eller förtjänsten av den känslostämning, som
först givit upphov åt den ifrågavarande eufemismen. I
detta avseende -- liksom i andra -- kan det vara av
intresse att jämföra ett par förmildrande uttryck
om brottslighet.

Den ryska allmogen lär benämna <sp>dömda förbrytare,</sp>
särskilt de till Sibirien deporterade, med ett ord,
som egentligen betyder <i>de olyckliga.</i> Sannolikt brukar
mången ordet utan att

reflektera på dess ursprungliga betydelse, och då är det i
hans mun ej längre en eufemism. Men då det begagnas
med tanke på grundbetydelsen, ledes den talande av
samma motiv, som från början skapat uttrycket. Och med
kännedom av det ryska folkets sinnelag har man väl att
söka detta motiv, icke uti något slags opposition mot
lagens dom eller någon partiskhet för brottslingarne,
utan snarare i ryssarnas veka medlidsamhet eller i
deras uppfattning, att inför Gud alla människor äro
syndare och förtjänta av straff.

Annorlunda förhåller det sig med ett talesätt, som på
de senaste åren börjat utbreda sig här i Sverige. Om
en person missbrukat myndigheters eller medborgares
förtroende, försnillat eller förfalskat, så säges
det stundom, att han begått några <i>oegentligheter</i>
(eller några <i>oregelbundenheter</i>). Denna förmildrande
benämning på brottet har icke utan skäl blivit skarpt
klandrad och betraktad såsom vittnesbörd om en slapp
och sjuk affärsmoral hos de personer, som begagna den.

Men saken har också en annan sida. Det låter verkligen
tänka sig fall, då denna och dylika eufemismer
icke äro så klandervärda; de kunna t. o. m. anses
berättigade, när man brukar dem i samtal med den
brottsliges

oskyldiga anhöriga, ifall man <sp>måste</sp> beröra det för dessa
så pinsamma ämnet; medlidsamhet och skonsamhet äro
då på sin plats. Det finnes ju uti sammanlevnaden
mångahanda situationer, då det är gott att minnas
ordspråket: »man skall ej tala om rep i hängmans
hus», och då man, om man ej kan eller får tiga,
måste hjälpa sig fram med passande eufemismer.

Liknande är förhållandet, när man nödgas uttala en
förkastelsedom över det, som någon säger eller gör;
ej blott <sp>god ton,</sp> utan ock <sp>kristlig kärlek</sp> bjuder ju,
att man t. ex. tillbakahåller utropet: »Det är <i>lögn!</i>»
och i stället säger: »Det måtte vara något <i>misstag</i>»,
och att man snarare kallar något <i>obetänksamt</i> eller
<i>överilat</i> än <i>lumpet, nedrigt</i> o. s. v. Dylika eufemismer
äro naturligtvis av stor vikt för uppehållandet av
fred och sämja människor emellan.<footnote>
Även på detta område kunna för övrigt skämtet och
ironien använda eufemismens form, t. ex. <i>sanning med
modifikation</i> (= osanning), <i>ta miste på sina egna och
sin grannes fickor</i> (= stjäla), o. s. v.</footnote>

Men det behöver alls icke vara några moraliskt
dåliga eller skamliga saker, för att man skall sky
att i vederbörandes närvaro nämna dem med deras
rätta namn. Vi erinra oss Dickens berättelse om
den rättframme, föga världsvane gamle ungkarlen Mr
Pickwick, som trädde in på den

eleganta soarén för badgästerna i Bath och till
sin följeslagare, överceremonimästaren, helt
oskyldigt framställde frågan: »Hvem är den där
gamla, tjocka damen?» Det är ju alldeles naturligt,
att överceremonimästaren förskräckt viskade till Mr
Pickwick: »Tyst, tyst, för all del! ingen är <sp>gammal</sp>
eller <sp>tjock</sp> här i Bath!» -- Hade Mr Pickwick varit en
smula mera världsvan, hade han säkerligen uttryckt
sig försiktigare och beskrivit den där damen såsom
varande <i>medelålders</i> <i>eller i sina bästa år</i> och <i>fyllig</i>
eller <i>med en viss embonpoint</i> o. s. v.

Vad beträffar en ogift dam, gäller, som bekant, i
det förfinade sällskapsspråket vanligen den angenäma
fiktionen, att hon ej blir mera än <i>några och tjugu
år,</i> allra högst <i>tjuguåtta.</i> Men går man därhän, att
man säger <i>några minuter över tjugu år;</i> så är det
ej längre eufemism, utan då visar ironien tydligt
sin hästfot.

Den goda tonen fordrar ju även i många andra
tillfällen sådana artiga omskrivningar eller
förskönande uttryck, genom vilka man undviker att såra
eller obehagligt beröra den tilltalade. Exempelvis
kunna vi påminna oss, huru vårt bildade samtalsspråk
undviker andra personens pronomen och ersätter detta
på många sätt, helst med <sp>titlar</sp>, och huru då <sp>den titel</sp>
väljes, som bäst smeker den <sp>tilltalades</sp> öron, även

om man vet, att titeln egentligen är en grad för hög.<footnote>
En student kallas ofta <i>kandidaten,</i> en kyrkoherdes
fru <i>prostinnan</i> o. s. v. Vi erinra vidare om det efter
hand inträdda utbytet av <i>jungfru</i> mot <i>mamsell</i> och av
detta ord mot <i>fröken.</i> Yrkesidkarnes namnändringar
-- såsom när sotare bli <i>skorstensfejare</i> eller
<i>brandmästare,</i> hökare <i>charkuterihandlare,</i> -makare
<i>-fabrikörer</i> -- bero väl ej blott på andras artighet,
utan även på egen »honett ambition».
</footnote> Ett annat sätt att visa artighet mot sin interlokutör
är att i uppmaningar undvika <sp>imperativen,</sp> som
låter väl kärv och befallande. I stället för att
säga: »<i>Möt mej kl. 12!</i>» eller »<i>Var go' å möt mej
kl. 12!</i>» föredrager man formuleringarna: »<i>Skulle
du vilja möta mej kl. 12</i>» eller: »<i>Du skulle väl
inte</i>» ... eller: »<i>Det vore mycke bra om du ville</i>»
... o. d. Omskrivningar av detta slag måste utan
tvivel räknas som eufemismer.

Men i många fall blir det skenbart skonsamma och
vänliga uttrycket snarare <sp>gäckande,</sp> såsom då en pojke
lovar att <i>smörja upp, klå</i> eller »<i>klia</i>» en annan. Att
lärare stundom kalla de vid terminens mitt givna
underbetygen för <i>uppmuntringar,</i> torde vanligen av
lärjungarna uppfattas som grym ironi.

Det återstår nu att ytterligare omnämna några
begreppsområden, inom vilka eufemismen har stor
användning.

Vissa ämnen innebära för många människor,

om ej de flesta, något så <sp>hemskt</sp> och <sp>förskräckligt,</sp>
att de knappast våga tänka på dem och därför ej
gärna omtala dem eller höra dem omtalas annat än
i mycket förmildrande omskrivningar. Detta gäller
i synnerhet <sp>döden</sp> och vad därmed står i sammanhang
samt <sp>förståndets förlust</sp>.

Det vackra bildliga uttrycket <i>sova</i> i stället för
<i>vara död</i> har gamla anor; det förekommer redan i Gamla
Testamentet. Åldriga och i många språk representerade
äro också beteckningarna <i>somna</i> eller <i>avsomna, gå
bort, gå till en bättre värld, sluta (sitt lidande)</i>
o. d. liksom även benämningarna på <sp>liket</sp>; <i>stoftet,
de jordiska lämningarna</i> m. fl. När vi kalla <sp>graven</sp>
eller <sp>dödsriket</sp> för <i>det tysta,</i> så finnes denna
eufemism redan i Psaltaren (94: 17; 115: 17); vår
gamla bibelöversättning återger där med »<i>det stilla</i>»
det hebreiska <i>dûmâ,</i> egentligen »det stillatigande.»

Om den arme <sp>vansinnige</sp> säger man, att han är <i>rubbad,
besynnerlig, abnorm</i> eller <i>ej fullt normal,</i> att han
har <i>fixa idéer</i> eller en <i>skruv lös,</i> att han är <i>virrig</i>
eller <i>icke riktig i huvudet,</i> eller ändå mera skonsamt:
att han är <i>excentrisk, egen, nervsjuk,</i> o. s. v.

Slutligen böra vi ägna någon uppmärksamhet åt den
stora klass av eufemismer, som kunna

sägas bero på <sp>anständighetshänsyn</sp>, om man nämligen
tager ordet »anständighet» i dess trängre och
inskränktare mening, d. v. s. låter det gälla endast
<sp>könsförhållanden</sp> och allt, som står i förbindelse
med dem, samt vissa andra saker och förhållanden i
fråga om vår kropp, vilka icke anses tillräckligt
renliga, delvis därför att de föra tanken på någon
obehaglig lukt.

Att anföra exempel torde både vara obehövligt och
olämpligt. Men några allmännare reflexioner kunna
kanske förtjäna få plats.

Vår tid går mycket långt i sin fordran på, att
uttryck, som tillhöra de båda nämnda slagen, alldeles
bannlysas ur bildat, »höviskt» tal eller åtminstone
utbytas mot de allra försiktigaste omskrivningar. Av
fruktan för att »såra blygsamheten» framkallas ofta
cirklade, omständliga och löjliga uttryck. Mången
vågar i sällskap med personer av det andra könet
ej berätta ett <sp>barns födelse</sp> på annat sätt än så,
att »<i>en glädjande händelse</i> har inträffat i den och
dens familj», eller, möjligen, att »<i>familjen har fått
en tillökning.</i>» Det är nätt och jämt, att han (eller
hon) genom benämningen <i>fortkomstledamöterna</i> törs tala
om <sp>benen</sp> eller med <i>de nödvändigaste plaggen</i> och <i>det
intimaste plagget</i> syfta på <sp>byxorna</sp> och <sp>skjortan</sp>. Och
kanske

driver samme person sin finkänslighet ända därhän att
i stället för <sp>spott</sp> säga <i>saliv,</i> i stället för <sp>svettas</sp>
<i>transpirera.</i> Även herrar läkare synas ofta vara mycket
starkt bekajade med denna blygsamhetskänsla. Ty annars
skulle de väl ej i så stor utsträckning begagna sina
lärda termer, när de tala med sina olärda patienter.<footnote>
Om denna förklaring ej alltid håller streck, så
är den likväl <sp>artigare</sp> än andra (t. ex. att läkaren
ej förmådde popularisera sina termer, eller att han
ville imponera med dem) -- och alltså mera <sp>eufemistisk</sp>.
</footnote>

I forna tider var uppfattningen av det passande i
dylika fall en annan än nu. Man häpnar, när man läser
de uttryck, som Shakspere använder i skådespel, vilka
uppförts inför drottning Elisabeth av England, eller
när man ser, vad vår Stiernhielm kunde tillåta sig att
säga infor drottning Kristina; av denna sistnämnda
har man för övrigt åtskilliga synnerligen mustiga
yttranden i behåll.

Emellertid skulle man göra dessa tiders människor
orätt, om man trodde, att de <sp>levde</sp> så mycket
<sp>osedligare</sp> än vi och våra samtida, därför att deras
<sp>samtalsspråk</sp> var <sp>råare</sp>.

Det har t. o. m. blivit påstått, att förhållandet är
tvärt om; eller, som man sagt: »anständigheten kom,
och sederna försvunne.» Detta är tvivelsutan en stark
överdrift. Visserligen

hava vi ingen rätt att förhäva oss över våra förfäder
<sp>därför</sp>, att vi iakttaga större utvärtes anständighet,
men nog kunna vi väl hoppas, att framstegen
i det <i>yttre</i> något motsvaras av framsteg i det
<i>inre.</i> Åtminstone vittnar ju den större höviskhet, som
nu fordras i tal, om ett allmännare och fullständigare
<sp>erkännande</sp> av sedlighetens värde och höghet.

Dock, allt mänskligt gott har sin avigsida. Om någon
i fint sällskap är »städad» ända till pryderi,
så väcker detta stundom misstanken, att han i
sämre sällskap är så mycket råare. Och <sp>pryderiet</sp>
måste betraktas som en ledsam och skadlig utväxt på
anständigheten. Lyckligtvis drabbas gärna alltför
pryda uttryck av åtlöje, såsom det ofta sker med de
omskrivningar, vi nyss exempelvis anförde.

För övrigt måste det likväl medgivas, att gränsen
mellan anständighet och pryderi i somliga fall ej är
lätt att utstaka. Så t. ex. gälla några djur såsom
alltför »orena» att få nämnas i bildat sällskap;
<sp>måste</sp> sådana dock där omtalas, så fordrar seden, att
man betecknar vissa slags ohyra genom eufemismer som
<i>små hoppande djur, väggmadammer</i> o. d. Och sedvanan är
härvidlag så stark, att det just icke är rådligt att
söka bryta den, fastän dess grund väl snarare måste
kallas pryderi än anständighet. Men 

därför behöver man ej hålla med dem, som undvika att
nämna <i>svin</i> och i stället säga <i>stora grisar</i> eller
något i samma väg.

*

Vi kunna nu anse oss hava tagit en någorlunda
tillräcklig överblick av de viktigare i vårt språk
begagnade arterna av eufemism. Vi hava på samma gång
försökt spåra de olika <sp>anledningarna</sp> till bruket av de
oegentliga uttrycken i stället för de egentliga. Vi
hava sett, att motivet i några fall var att söka i
<sp>vidskepelse</sp>; ofta var det dock en <sp>skygghet</sp> och <sp>fruktan</sp>
för att säga något, varigenom man beginge en synd;
stundom var motivet ett slags <sp>falsk stolthet</sp> eller
åtminstone ett försök att <sp>ursäkta</sp> sig inför sitt
eget samvete; de vanligaste motiven voro emellertid
<sp>medlidsamhet</sp> och <sp>skonsamhet</sp> mot den tilltalade eller
omtalade, <sp>artighet</sp> och <sp>blygsamhetskänsla</sp>.

Vidskepelse och kompromissande med samvetet äro
naturligtvis, liksom falsk stolthet, dåliga
bevekelsegrunder; skonsamheten kan bliva en
klandervärd slapphet, artigheten kan urarta till
smicker och blygsamheten till pryderi. Men i det stora
hela måste vi erkänna, att eufemismen icke blott kan --
ehuru skenbart innebärande

en osanning -- vara sedligt berättigad, utan ock mycket
ofta är välgörande och i många fall alldeles oumbärlig
för det förfinade samlivet.

*

Eufemismen förtjänar emellertid att
betraktas även ur en annan synpunkt än den
kulturhistoriskt-moraliska. I rent <sp>språkligt</sp>
avseende företer nämligen eufemismen flera märkliga
och intressanta drag. Några av dem böra uppmärksammas,
så vitt vårt utrymme och ämnets beskaffenhet tillåta.

Först ett par ord om de <sp>medel</sp>, genom vilka eufemism
åstadkommes!

När en sak eller ett förhållande skall betecknas
på ett mindre stötande sätt än genom den vanliga
direkta benämningen, kan det erforderliga beslöjandet
ske medelst användning av ett <sp>utländskt</sp> ord. Denna
utväg har ganska mycket praktiserats; att den blivit
så omtyckt, beror troligen icke blott därpå, att det
främmande ordet, såsom mindre klart och genomskinligt,
i någon mån »beslöjat» meningen, utan även därpå,
att man, genom att <sp>citera</sp> utländingens uttryck för
den ömtåliga saken, liksom skjutit ansvaret från sig
själv och på honom. -- Konsekvent genomfört leder
detta förfaringssätt till

<sp>hela</sp> sammanhangets framställande på det
främmande språket.

På detta sätt hava rätt många lånord inkommit i
vårt språk och där fått rotfäste. Så t. ex. <i>demon,
demonisk, diabolisk, infernalisk.</i> Man märker lätt, att
dessa ord verka betydligt mindre stötande än <i>djävul</i>
och <i>djävulsk,</i> vilka nu betraktas såsom fullt inhemska,
ehuru också <i>djävul</i> egentligen är ett lånord (av det
grekiska <sp>diábolos</sp>, förtalare); särskilt kuriöst är
det ju, att <i>diabolisk</i> och <i>djävulsk,</i> som ursprungligen
blott äro två former av ett och samma ord, nu hava så
pass olika värde. <footnote>
Andra närstående »orddubbletter» är det nya
<i>djävulslik</i> bredvid det gamla <i>djävlig</i> och den nya
pluralgenitiven <i>djävlars</i> (t. ex. i förbindelse med ett
följande <i>elakhet, påfund</i> o. s. v.) bredvid den gamla
<i>djävla.</i> Härvid har visserligen nybildningen skett
på svensk grund, ej genom nya lån, men även i dessa
fall äro de äldre formerna simplare och råare än de
nyare. (Att de äldre dessutom i viss mån blivit mera
betydelselösa, i det långt bruk försvagat meningen,
är en annan sak).
</footnote> -- Att själva ordet <i>fan,</i> i äldre
(obestämd) form <i>fanden,</i> ursprungligen lånats från en
nordtysk dialekt, där det haft betydelsen »frestaren»,
har påvisats av A. Kock. I utropen <i>Ta mej katten! Fy
för katten! De' ger ja' katten!</i> o. d. skall <i>katten,</i>
enligt Fr. Tamm, egentligen vara ett slaviskt ord
med betydelsen »bödel», »skarprättare», som särskilt

av polackarna mycket brukats i svordomar, alldeles som
i svenskan <i>böveln</i> (en förvrängning av <i>bödeln</i>). Bägge
orden, <i>fan</i> och <i>katt</i>(<i>en</i>) voro alltså redan i sitt
hemland eufemistiska.

När vi tala om den kroppsdel, varmed hunden viftar
och fäkreaturen bortjaga flugor, begagna vi numera
i bildat tal alltid det tyska lånordet <i>svans</i>; vår
allmoge däremot brukar fortfarande det gamla svenska
ordet <i>rumpa.</i> Att det senare ordet i de bildade
klassernas tal blivit utträngt av det tyska <i>svans,</i>
beror tydligen därpå, att det småningom fått alltför
dålig klang, blivit »opassande», sedan det (sannolikt
i början såsom eufemism) kommit att tillika beteckna
den mänskliga kroppsdel, som nu eufemistiskt benämnes
»ryggslutet», »sätet» m. m.

Det språk, som oftast har försett svenskan med till
eufemismer brukbara ord, är givetvis <sp>franskan</sp>,
ty franskan har ju länge hos oss varit den fina
societetens och den goda tonens språk; stundom har
franskan förmedlat lån från latinet eller grekiskan,
stundom har tyskan varit mellanhand vid lån från
något av de tre förutnämnda.

Till avslutning på omtalandet av eufemistiska
lånord uppräknas här några välbekanta sådana (flera
kan läsaren utan svårighet erinra sig). Det är
anmärkningsvärt, att de flesta, redan

innan de importerades hit, brukades eufemistiskt.

<i>Ackuschera, ackuschör</i> (<i>-ös</i>); <i>vapörer, saliv,
transpirera; pantalonger, permissioner,
inexpressibles</i><footnote>
När detta ord givit upphov till den svenska
formen »de onämnbara (plaggen)», hava vi i denna
ett »tankelån», ett »ideellt lån», av det slag,
som E. H. Tegnér i många andra fall uppvisat.
</footnote>, <i>chemise;</i> vidare: <i>appartemang,
klosett, kabinett, toalett;</i> och på andra
begreppsområden: <i>bornerad, naiv</i> (i betydelsen »dum»),
<i>abnorm, excentrisk; kleptomani, dipsomani; atelier</i>
(verkstad), <i>typograf</i> (sättare), <i>charkuteri</i> (hökeri)
m. fl.

En annan utväg att frambringa eufemism hava vi redan
förut i förbigående omnämnt, då vi talade om, huru
<i>förbanna</i> i bedyranden och svordomar »förbättras»
till <i>förbaska</i> eller, genom en våldsammare omstöpning
till <i>fördubbla;</i> den lindrigaste ändringen ger formen
<i>förbanka.</i> Vi erinra nu vidare om uttrycken <i>anacka</i>
eller <i>anagga</i> i st. f. <i>anamma, Helsike, Helsingland</i>
och <i>Häcklefjäll</i> i st. f. <i>helvete, kors i Kristinehamn</i>
i st. f. <i>kors i Kristi namn.</i> Kuriösa äro det stundom
hörda <i>sakel</i> och den skånska bondsvordomen <i>sabla</i> <footnote>
Även någon gång: (det va') <i>sablarna.</i> 
</footnote>; <i>sakel</i> torde vara en sammansmältning av <i>sa</i>(<i>tan</i>) och
(<i>djä</i>)<i>kel,</i> som självt är en »förfinad» form av <i>djävul</i>;
det skånska

<i>sabla</i> åter kan nog vara en blandningsform av <i>satan</i>
och <i>djävla,</i> bildad under inflytelse av <i>sablar</i> <footnote>
I krigiska bedyranden förekomma ju också namn på
vapen, t. ex. <i>bomber å' granater!</i>
</footnote>, men
kunde också ha uppstått av <i>sakra,</i> som i Tyskland (och
troligen även i Danmark) brukats såsom svordom. -- Till
sist kan anföras en annan skånsk ed: <i>min sju å' min då,</i>
som tydligen har uppstått av: <i>min själ och min död.</i>

<sp>Gemensam</sp> egenhet för alla dessa eufemistiska
förvandlingar är, att blott ordets <sp>mitt eller
senare del</sp> blivit omgestaltad, men att ordets <sp>början</sp>
behållits orubbad. Samma företeelse möter oss också
i andra språk, t. ex. i franskans <i>morbleu</i> för <i>mort
de Dieu, corbleu</i> för <i>corps de Dieu</i> och <i>diacre</i> eller
<i>diantre</i> för <i>diable.</i>

Att ordens början kvarstått oförändrad, men det
följande kunnat få alldeles nya former, är lätt
begripligt. Ty när välbekanta ord framträda i
hävdvunnet sammanhang, igenkänner man dem redan på de
första begynnelseljuden; fortsättningen vet man då på
förhand och låter ej förvilla sig därigenom, att denna
fortsättning får några självsvåldiga variationer.

Just därav, att uttryckets <sp>första</sp> del är tillräcklig
till igenkännandet, förklaras <sp>ett tredje</sp> slag
eufemismer, nämligen de, som alldeles <sp>utelämna</sp>

fortsättningen<footnote>
I skrift brukar liknande förkortning av stötande
ord åstadkommas antingen så, att blott den första,
eller ock så, att första och sista bokstäverna
utsättas, medan de övriga antydas med prickar eller
streck. Skalden Franzén hade ej kommit att tänka på
denna skrivsed, när han undertecknade sina tidigast
publicerade dikter med »F-n», en signatur, som på
den tiden väckte mycken munterhet.
</footnote>. Mera sällan är det dock ett <sp>enda</sp> ord,
som sålunda stympas, t. ex. då i namnet <i>Jesus</i> blott de
två eller tre första ljuden uttalas. Men i formler,
som bestå av <sp>flera</sp> ord, är det ytterst vanligt, att
det eller de sista utelämnas; och de utelämnade äro då
just de, som kunde väcka anstöt, medan de kvarstående
i sig själva äro oskyldiga. Exempel på sådana ellipser
(eller snarare »aposiopeser») företer svenskan bland
annat i många svordomar, som nu bestå av räkneord
(grundtal) med eller utan föregående bestämning, men
utan det följande substantiv, som skulle benämna de
onda andarna. Ett annat exempel visar förkortandet
drivet till sin spets; det är, då uttrycken <i>hin onde</i>
eller <i>hin håle,</i> vilka väl få anses redan ha bortkastat
ett följande substantiv, reduceras till <i>hin,</i> som ej
är annat än den gamla bestämda artikeln och således
endast betyder <i>den.</i>

Då nu ordet <i>hin</i> är <sp>föråldrat</sp>, kan dess bruk
även i <sp>detta</sp> avseende sägas vara

eufemistiskt. Ty ett föråldrat ord beslöjar meningen
lika mycket eller mera än ett utländskt.

Märkligt är, att även åtskilliga <sp>föråldrade former</sp>
av eljest brukliga ord begagnas i svordomar. Om
verkligen ett försök till beslöjande åsyftas genom
användningen av <i>tusan</i> för <i>tusen, sjuttan</i> för <i>sjutton,
attan</i> för <i>aderton,</i> så blir resultatet skäligen
svagt. Ett kraftigare sätt att »blanda bort»
meningen har tillämpats i uttrycket <i>hin håle:</i> ty
i ordet <i>håle,</i> som egentligen är en dialektform och
skulle uttalas med s. k. »tjockt» <i>l,</i> igenkänner man
nu ej så lätt den allmänna riksspråksformen <i>hårde;</i>
riksspråket har ju annars icke i adjektivet <i>hård</i> denna
ljudövergång, liksom det ock numera sällan brukar
biformen <i>gåln</i> till <i>gården</i> o. d. Att <i>hin håle</i> är =
»den hårde», »den onde», förblir därför oförstått
för de flesta. <sp>Obegripligheten</sp> har väl också varit
anledningen till, att man ända in i våra dagar
kunnat behålla några medeltidseder: <i>vasserra tre</i><footnote>
ofta förkortat till <i>vas(s)erra.</i>
</footnote>, d. v. s. <i>vars</i> (= <i>vårs</i>) <i>herra</i> (= <i>Vår Herres, Kristi</i>)
<i>trä</i>(<i>d</i>), d. v. s. »kors!»; <i>serra dö,</i> d. v. s. »Vår
Herres död»; och <i>jo, jo, män</i> (eller: <i>nej, män,</i>
eller: <i>ja, män</i>), däri <i>män</i> är = »de helige män»,
»helgonen»; det i vår svenska formel utelämnade
adjektivet behålles (ehuru något förändrat) i den
motsvarande 

danska formen <i>hillemænd.</i> Dessa uttryck äro alltså
uppkomna på annat sätt än övriga eufemismer; de
hava icke <sp>avsiktligt bildats</sp> till olikhet mot förut
gällande språkbruk, utan de bestå just i gammalt
språkbruk, som bevarats oförändrat: uppehållandet
av den gamla formen har väl i början, medan orden
ännu voro någorlunda begripliga, varit avsiktligt
eufemistiskt, men i den mån betydelsen bortglömdes,
har avsiktligheten försvunnit, så att uttryckens
egenskap av bedyranden nästan blivit utplånad.

Det nyss omtalade bruket av <i>hin</i> (=»den») för att
beteckna djävulen står i beröring med ett annat sätt
att åstadkomma eufemism, nämligen det att begagna
<sp>ett mycket allmänt och obestämt uttryck</sp> i stället för
det bestämda, speciella och direkta, som kunde väcka
anstöt eller verka obehagligt. Mycket ofta händer
det, att man för att slippa nämna något, som väcker
vedervilja, omtalar föremålet eller förhållandet
endast med ordet »<i>det</i>» -- så vitt man kan räkna
på att bli förstådd<footnote>
Det både i Sverige och Danmark begagnade uttrycket
<i>dass</i> torde vara en ellips (»aposiopes») av det tyska
<i>das Häuschen.</i>
<footnote>. Snarlikt är det när djävulen
kallas <i>den och den</i> (jämför det tyska: <i>der und der</i>)
eller <i>en viss potentat</i> o. d. Men med dessa exempel
komma vi in på den

vanligaste, oftast använda utvägen att åstadkomma
eufemism, den, som består däri, att man i ett ord
eller uttryck <sp>inlägger ny betydelse</sp>; på sådant sätt
bildade voro ju de allra flesta av de eufemistiska
uttryck, vilka vi uti förra delen av uppsatsen anförde
såsom prof från olika betydelseområden.

*

Vår överblick av de olika sätt, på vilka eufemismen i
formellt avseende uppstår, hjälper oss att bilda ett
slutomdöme om eufemismen genom att besvara frågan:
»Av vad värde är eufemismen för språkets utveckling»?

Vi hava sett, att eufemismen på flera sätt <sp>riktar</sp>
språket. Den frambringar nya betydelser i en
stor mängd ord och ordförbindelser; den befordrar
upptagandet av många utländska ord; den skapar nya
former av förut befintliga ord eller ordförbindelser,
och den kan i några fall kvarhålla gamla, eljest
föråldrade ord och ordformer i språkbruket.

Men å andra sidan utövar också eufemismen på språket
en <sp>förstörande</sp> inverkan av stor omfattning.

Saken är nämligen den, att ett såsom eufemism
brukat uttryck vanligen så småningom upphör att vara
eufemistiskt. När man <sp>blivit</sp>

<sp>riktigt van</sp> vid det, får det lika eller nästan lika
dålig klang som det egentliga uttryck, vilket det
skulle förmildra eller försköna. Kan det uttryck, som
blivit använt till eufemism, ännu <sp>tillika</sp> förekomma
i sin <sp>ursprungliga</sp>, goda betydelse, då är skadan ej
så stor. Men ofta händer, att denna <sp>ursprungliga,
goda</sp> betydelse, på grund av den överhandtagande
eufemistiska användningen råkar i misskredit och så
småningom bortlägges: missbruket upphäver alltså
bruket, och blott den <sp>nya, dåliga</sp> betydelsen står
kvar. Eufemismen är visserligen ej den enda kraft,
som sålunda utplånar goda betydelser; även <sp>ironien,</sp>
det gäckande, bittra skämtet, verkar stundom på samma
sätt<footnote>
Jfr K. F. Söderwall. »De nordiska språkens
uttryck för sedliga begrepp» (Lund 1895), sidd. 22, 23.
</footnote>. Någon gång kunna de samverka, i andra fall är
det svårt att avgöra, vilkendera som är skuld till ett
ords eller uttrycks betydelseförsämring. Exempel
på genom eufemism eller ironi åstadkommen
värdenedsättning har man i <i>säll, upprymd, i livad</i>
eller <i>i hög stämning</i> o. d., vilka numera knappast
brukas annat än om den, som är dryckesrörd. Och vad
angår orden <i>beskedlig, enfaldig, simpel, gemen</i> hava de
fordom haft vida vackrare betydelse än nu, medan orden

<i>tarvlig, enkel</i> och <i>vanlig</i> äro stadda i fortgående
försämring.

Men på vissa områden, framför allt i fråga om
blygsamma eller samvetsömma omskrivningar, är
det avgjort eufemismen, som har den bedrövliga
uppgiften att fördärva goda ord. Ganska träffande
säger därför den tyske författaren Karl Schmidt<footnote>
»Die Gründe des Bedeutungswandels» (Berlin
1894), sid. 39.
</footnote>: »När ett beslöjande, omskrivande eller försvagande
uttryck stadgar sig i sin nya betydelse, så har det
redan undergått betydelseförändring. Eufemismen är
alltså ett förtvivlat, ett hopplöst företag i språkets
liv; den går till väga som en person, vilken, då det
kärl, vari han förvarat illaluktande ämnen, självt
fått dålig lukt, kastar bort det gamla kärlet och i
stället väljer ett nytt: inom kort tid drabbas det
nya kärlet av det gamlas öde.»

Bland de krafter, som arbeta på språkets förändring,
framstår eufemismen mindre som tilltalande och
sympatisk än som kuriös och egendomlig. Vad
den nyskapar, har sällan något högre estetiskt
eller sedligt värde och är dessutom i regeln föga
varaktigt, men den förstör ofta sådant, vars förlust
man beklagar. Den har likväl många intressanta sidor
både i sin behandling av språkmaterialet och genom de

inblickar, den öppnar i människans själsliv. Och då
den, som vi sett, särskilt i ett förfinat umgängesliv,
sådant som de nu levande kulturfolkens, är en mäktig
faktor, får den icke föraktligt skjutas åt sidan
av vår tids humanistiska forskare, vilkas valspråk
fortfarande måste vara det gamla visdomsordet: <i>känn
dig själv!</i>
</chapter>

<chapter name="Döda ord.">
DÖDA ORD.

(1891)

För en ytlig betraktare synes det vanligen, som om
i denna vår värld, där allt är relativt, intet vore
så bestämt och klart åtskilt som begreppen <sp>levande</sp>
och <sp>död</sp>.

Den allmänna föreställningen har också tagit sig
uttryck i språket, som i regeln nekar adjektiven
<sp>levande</sp> och <sp>död</sp> rättighet att kompareras.

Välbekant är anekdoten om en lärare, vilken på
frågan efter den konung, som förvärvade Skåne åt
Sverige, först fick svaret »Gustaf Adolf» och förargad
utropade: »Han var ju redan död!», samt då lärjungen
därefter gissade på »Gustaf Vasa», i sin rättmätiga
vrede skrek: »Han var ju ändå <sp>dödare!</sp>»

Många hava hjärtligt skrattat åt den förhastade
komparativen och funnit den alldeles orimlig. Färre
äro väl de, vilka i detta uttryck

funnit något, som framkallat ett allvarligare
begrundande.

Skulle det då icke kunna sägas om en människa, att
hon är mera död eller mindre död än en annan?

Om att leva är att verka, att gagna eller skada,
att älskas och äras eller hatas och föraktas, om vi
kunna över den, som nu andas och rör sig, fälla det
omdömet, att han lever mer eller mindre intensivt,
är <sp>mer eller mindre levande,</sp> -- varför skulle vi icke
även om den, som väl är kroppsligen död, men vilkens
skapelser ännu verka ibland oss, kunna påstå, att
han icke är så mycket död som den, vilkens verksamhet
här på jorden icke efterlämnat några märkbara spår?

Vi både kunna det och pläga göra det. Och vanligen
gå vi ännu längre. Mången av oss gömmer i sin själs
innersta bilden av en kär hädangången så klar och
levande, att den döde för honom är en levande realitet
i mycket högre grad än millioner av de människor,
som samtidigt med honom själv vandra jordelivets
stråt<footnote>
Ehuru exempel härvidlag äro överflödiga, kunna vi
ej underlåta att erinra om det, som V. E. Svedelius
i »Anteckningar om mitt förflutna liv» berättar om
sitt förhållande till den tidigt bortgångne --  men aldrig
förlorade ungdomsvännen.
</footnote>. Och för vida kretsar av oss kunna ju
<sp>historiens</sp>, ja stundom till och med <sp>diktens</sp>

väldigaste, älskligaste eller vidrigaste
personligheter i viss mån sägas vara mera levande än
alla de våra samtida, som vi icke lärt känna eller
icke vårda oss om att känna.

Om vi uti dylika fall finna, att själens öga gör en
annan skillnad mellan liv och död än kroppens öga,
så hava vi dock härvid, det är väl att märka, icke
överskridit gränsen för allmänt mänsklig iakttagelse,
för, så att säga, profan erfarenhet.

Den religiösa känslan, tron på odödligheten, på
uppståndelsen, går längre. Hon är förvissad, att
»döden är uppsvulgen i segern». Hon har framkallat
gravskrifter, sådana som den i Mainz' domkyrka:
»<i>Quid mortui viventium legitis epitaphia?</i>»<footnote>
»I, som döde ären, vi läsen i gravskrifter över
oss, som leva?»</footnote> Hon
gav upphov till de äldre kristnas sköna sed att fira
martyrens »födelsedag» på den dag, då han lidit döden.

*

<b>Levande och döda språk.</b>

På språkforskningens område möta vi förhållanden, som
erbjuda någon likhet med dem, vi här flyktigt berört.

Fastän man ingalunda numera, som för ett par decennier
sedan, på allvar betraktar språket såsom en organism,
giver det dock anledning till många jämförelser med
det organiska livet, jämförelser, som delvis tagit
sig uttryck i allmänt brukliga talesätt.

Med ett <sp>levande</sp> språk menar man ju det, som nu är det
allmänna medlet för muntliga och skriftliga ömsesidiga
meddelanden inom ett folk, med ett <sp>dött</sp> språk det,
som fordom fyllt en sådan uppgift, men nu icke mera
gör det.

Likväl motsvaras namnet icke alldeles av saken.

De språk, som vi företrädesvis pläga kalla för
»de döda», grekiskan och latinet, kunna i mer än
ett avseende sägas ännu leva. De läsas av tusentals
människor inom hela den bildade världen, de skrivas,
ja till och med talas stundom av dem. Än mera,
deras ordförråd har i högst betydlig mån ingått i
de moderna kulturspråken och förser alltjämt dessa
med benämningar på nya begrepp. Och vad som är allra
viktigast, man kan i själva verket icke med fog påstå,
att grekiskan och latinet såsom talade, »levande»
modersmål någonsin hava dött. Grekiskan lever ännu
kvar som modersmål hos ett folk, som åtminstone
delvis härstammar från de gamla grekerna och som
bebor deras land.

Latinet, ehuru splittrat i flera dialekter, lever
ännu under namn av italienska, franska, spanska
o. s. v. Visserligen säger det vanliga talesättet, att
nygrekiskan är en »dotter» av den klassiska grekiskan,
de romanska språken »döttrar» av latinet. Men detta
bildliga uttryckssätt är vilseledande. Man kan icke
uppgiva någon tidpunkt, då »dottern» föddes, eller
då »modern» dog, utan övergången från det gamla
till det nya har skett småningom; och därigenom att
förändringarna följt varandra under en så lång tid,
har skillnaden mellan det moderna och det klassiska
blivit så stor.

Till sin art är skillnaden ingen annan än den, som
råder mellan den nyare och den äldre svenskan.

Vill någon kalla 1200-talets svenska, sådan vi finna
den i äldre Västgötalagen, för ett <sp>dött</sp> språk,
så kunna vi bedja honom jämföra detta språk med
det, som på 1300-talet skrevs av författaren till
»Konungastyrelsen» eller av Birgitta, och åter detta
med språket i biskop Thomas' sånger om Friheten
och om Engelbrekt, och vidare jämföra Thomas' språk
med Olavus Petris, dennes med Gustaf II Adolfs och
Stiernhielms, desses med Freses och Dalins, desses
med Kellgrens och Tegnérs, desses med Rydbergs och
Snoilskys.

Och skulle han någonstädes mellan två länkar i denna
långa kedja finna skillnaden så stor, att han säger:
»här börjar ett nytt språk», då kunna vi hänvisa honom
till granskning av några bland de många mellanlänkar,
vi nyss förbigingo, och, beträffande den äldsta tiden,
i någon mån även till den omständigheten, att sådana
mellanlänkar funnits, men gått förlorade. På varje
stadium anträffas visserligen olikheter i former,
ordförråd och betydelser mot det närmast äldre eller
närmast yngre stadiet, men dessa olikheter hava dock
aldrig varit större, än att t. ex. sonsonen lätt
kunnat förstå sin farfader eller denne sin sonson.

Och i själva språkets väsen, däri nämligen, att det
är ett medel för meddelanden mellan de vid samma tid
och i samma land levande människorna, däri ligger ju
en tillräcklig hämsko för alltför hastig utveckling,
ett oöverstigligt hinder mot tvärt utbyte av ett
språk mot ett annat.

Det möter således svårigheter att kalla ett forntida
språk <sp>dött,</sp> om det gradvis utvecklat sig till
modernt; man brukar ej säga, att barnet är dött,
när av detsamma blivit en man eller en gubbe.

En annan sak är naturligtvis, att det verkligen
funnits språk, vilkas utveckling blivit

avbruten när t. ex. folkstammen, som talade språket,
kommit under ett så starkt inflytande av en annan
nation, att den antagit dennas tungomål och förgätit
sitt eget.

Stundom har också hänt, att ett folk alldeles dött ut
och med det även dess modersmål. Så var fallet med den
sydamerikanska folkstam, varom Humboldt berättar: dess
språk talades endast av en över hundraårig papegoja,
som ingen mera förstod.

I andra tillfällen kunna skriftliga minnesmärken
av språket finnas i behåll eller några av dess ord,
isynnerhet ortnamn, hava upptagits av det tungomål,
som kommit i det dödas ställe; så framt dessa
kvarlevor äro till sin betydelse förstådda av vår
tids lärde, så återstår en gnista liv, ty det gamla
språket är ju då ännu i någon liten mån ett medel för
överförande av människors tankar till andra människor.

*

<b>Olika språk inom språket.</b>

Liksom ett helt språk, så kunna även dess
beståndsdelar, <sp>orden</sp>, jämföras med levande organismer.

Men då språket i sin helhet gärna tänkes under bilden
av ett stort, mycket sammansatt

och konstrikt inrättat organiskt väsen, t. ex. ett
träd, bliva däremot orden närmare motsvarigheter till
cellerna, dessa små enkla organismer, vilka väl äga
individuell tillvaro, men dock huvudsakligen uppträda
förenade i massor, bildande större enheter.

Cellerna gruppera sig till olikartade organ, vilka
äro mer eller mindre viktiga för det helas tillvaro,
ja några cellgrupper kunna hava blivit förtorkade,
verkligt eller skenbart döda, utan att det helas
bestånd därigenom råkar i fara. Den sammansatta
organismen har till och med en av sina väsentligaste
livsyttringar just däruti, att cellerna äro stadda
i ständig förändring, samt att alltjämt nya celler
tillkomma, medan andra förgås.

På liknande sätt förhåller det sig med språkets
celler, orden.

Att de kunna sägas tillhöra olika organ, som äro
av större eller mindre betydelse för språkets
fortlevande, skola vi strax härefter -- till
förberedande av vårt egentliga ämne -- något närmare
påvisa.

Att de uti ett levande språk oavlåtligt, ehuru
långsamt, förändra sig till både form och betydelse,
torde vara väl bekant, ävensom att nya ord alltjämt
uppstå, många gamla däremot råka i glömska, »dö».

Mängden av ord i ett modernt kulturspråk är, om också
icke så stor som cellernas antal i en högre organism,
dock ingalunda ringa. Såsom tillhörande våra dagars
svenska riksspråk kan man sannolikt icke räkna mindre
än omkring <sp>tvåhundratusen</sp><footnote>
Alldeles tillfälliga sammansättningar, som
kunna bildas i nästan obegränsad mängd, tagas
naturligtvis icke med i beräkningen. Icke heller
är det lämpligt att såsom särskilda ord räkna
varje särskild böjningsform eller varje särskild
skiftning i betydelse och användning; ett så långt
drivet särskiljande kan visserligen ur rent teoretisk
synpunkt vara enklast och riktigast, men vid praktisk
behandling av ordförrådet nödgas man taga omfånget
av ett ord i något så när samma mening, som det
allmänna språkmedvetandet plägar göra. Saken är för
övrigt icke så enkel och klar, som det kan tyckas;
ty det blir i många fall ytterst svårt att avgöra,
i vad mån växelformer eller från gammal tid starkare
skilda betydelser böra sammanföras till <sp>ett</sp> ord eller
uppställas som flera.
</footnote>. Granskar man uppmärksamt
denna ordmassa, så urskiljer man snart, huru den
fördelar sig i vissa olika lagringar eller grupper,
som äro av olika betydelse för språkets liv.

Viktigast äro tydligen de ord, som äro gemensamma
för hela nationen, så att de i tal pläga användas av
<sp>alla</sp> (eller nästan alla) vuxna, normalt utvecklade
svenskar. Huru många dessa ord för närvarande äro, kan
väl icke med full bestämdhet utrönas, men så mycket

är säkert, att deras antal måste antagas vara ganska
litet, kanske blott några hundra, högst ett eller
två tusen.

Men utom detta gemensamma ordförråd, som för språket
kan anses vara vad de ädlaste delarna, de centrala
organen, äro för ett djur eller en växt, äger varje
svensk till sitt förfogande vissa ordgrupper, vilka en
stor del av hans landsmän, ofta största delen av dem,
icke begagnar och för det mesta ej ens förstår.

Några sådana grupper utgöras av ord, som hava blott
<sp>lokal spridning</sp>, d. v. s. dialekt- eller bygdemålsord,
slangord och kotteriord. Dessa falla dock utanför
vårt närvarande ämne, enär de till största delen icke
räknas till riksspråket; i många fall är emellertid
gränsen svår att uppdraga.

Andra grupper bestå av s. k. <i>yrkes-</i> eller
<i>fackord</i> (»tekniska termer»). Namnen böra tagas i
vidsträckt betydelse. Så gott som varje människa är
nämligen hemmastadd i ett eller flera »fack» eller
»yrken». Ej blott specialisten inom en vetenskap,
en förvaltningsgren, ett hantverk eller något annat
slags näringsgren har sina fackord, även sportsmannen,
spelaren, ungdomen i sina lekar, ja kanske till och
med barnkammarens innevånare hava sina särskilda

uttryckssätt, som ej begagnas och delvis ej begripas
av de personer, vilka icke höra till »facket».

Det faller genast i ögonen, att olika »fack» hava
mycket olika antal idkare och kännare.

Äro dessa synnerligen många, så står »fackets»
terminologi, eller åtminstone de vanligaste,
lättbegripligaste delarna därav, mycket nära intill
det för hela folket gemensamma ordförrådet.

I alla de fall däremot, då »fackmännen» äro få,
men »facket» är komplicerat och svårfattligt för
de utanför stående, kan man säga, att det särskilda
fackspråket lever ett från det allmänna språket
tämligen isolerat liv. Fackets ordförråd står då blott
i ringa mån under det allmänt nationella språksinnets
kontroll, ty det behöves ju endast några få individers
samtycke, för att ett ord skall upptagas och behållas
i bruk inom facket. Och eftersom ett sådant fack
i regeln har en mer internationell karaktär, blir
huvudmassan av dess ord lånad från eller bildad efter
utländska källor. Därav kommer, att på samma gång som
fackorden för fackmannen själv äro enkla, vardagliga
och fullt naturliga, bliva de för det stora flertalet
av hans landsmän lika främmande, som om de tillhörde
ett utländskt, ja ett alldeles »dött» språk.

Större uppmärksamhet än fackorden

förtjänar den mycket omfattande ordgrupp, som utgör vad man,
i brist på bättre namn, skulle kunna kalla <sp>de bildades
språk uti inskränkt bemärkelse</sp> d. v. s. de bildades
språk med avräkning av så väl det, vilket är för hela
folket gemensamt, som ock det, vilket har blott lokal
spridning eller är de särskilda fackens egendom.

I vikt och betydelse för språket såsom nationellt
föreningsband, såsom levande modersmål, kommer
detta lager av ordförrådet närmast till det för alla
landsmännen gemensamma.

Dess gränser äro underkastade stark och beständig
växling.

I vår tid, då förmågan att läsa, att skriftligen
uttrycka sina tankar samt att tala inför många åhörare
blir allmän och alltmer använd, då därjämte personer
från olika bygder och olika bildningsgrad träda i allt
livligare och tätare beröring med varandra, måste
tydligen följande omsättningar mellan ordförrådets
lager äga rum.

Först och främst övergå många ord från att vara
»de bildades» speciella tillhörighet till att bliva
hela nationens egendom; i början blott nätt och jämt
förstådda, då de läsas eller

höras<footnote>
Det gäller för övrigt var och en av oss, att han
förstår ett vida större antal av språkets ord, än
han själv begagnar.
</footnote>, bliva de efter hand så välbekanta för »mannen
av folket», att han själv använder dem i skrift eller
högtidligare tal, tills de sluttigen komma honom på
tungan helt otvunget och naturligt.

Vidare måste, i samma mån som individernas bildning
blir mångsidigare, de bildades språk i sig upptaga
talrika <sp>fackord</sp>, ty ju mer den bildade allmänheten
göres bekant med själva facket, dess flera av dettas
termer bliva de bildades egendom.

Och slutligen kan »de bildades språk» ökas även
genom åtskilliga <sp>lokala</sp> ord, vilka numera, genom
befolkningens större rörlighet, lättare sprida sig
samt, då de »slå an» och få fotfäste i det talade
språket, även bana sig väg till det skrivna.

Inom »de bildades språk» intager det <sp>skrivna</sp> språket
en dominerande ställning. Visserligen gives det
bestämda skiljaktigheter mellan de bildades skrift
och deras tal. Dessa skiljaktigheter bliva dock
allt mindre, i den mån talspråket höjer sig från
»vardagligt» till »ledigt» och därifrån till »vårdat»,
samt utplånas i det

allra närmaste, då talet blir »högtidligt»<footnote>
Jämför Svensk Uttals-Ordbok av I. A. Lyttkens och
F. A. Wulff, företalet.
</footnote>. Och i
det hela inverkar, särskilt uti vår mycket läsande
tid, skriftspråket på talspråket såsom norm och
föreningsband, samt särskilt -- vilket för vårt ämne
är av synnerlig vikt -- såsom medel ej blott att
bevara gamla ord från död utan även att bringa nya
till liv, tvänne uppgifter, vilka, såsom vi få se,
stundom komma att sammansmälta till en och samma.

*

<b>Nya ord.</b>

I de bildades skriftspråk inkomma ständigt nya ord,
men nykomlingarna hava här svårt att få fotfäste och
hålla sig kvar, ty för att de skola kunna göra det,
fordras, att ganska många personer erkänna och upptaga
dem; i ett fackspråk däremot beror ju, såsom nyss
anmärktes, ett ords adoption på ett fåtals samtycke,
stundom på blott en enda inflytelserik fackmans
auktoritet.

Inträde i de bildades språk vinna lättast benämningar
på sådana ting eller begrepp, som äro nya för
den bildade allmänheten och på grund av själva
sakförhållandena tilldraga sig och

fängsla uppmärksamheten; detta visar sig tydligast
vid upptagandet av fackord, t. ex. politiska termer
och »slagord».

Däremot stöter man vanligen på motstånd, då man
försöker att i bruk införa nya namn på förut kända
och benämnda begrepp. Många finna det besvärligt att
avvika från den gamla vanan, somliga förklara sådana
nyheter onödiga.

Likväl kan det bidraga ganska mycket till språkets
omväxling och skönhet att äga flera liktydiga
(synonyma) ord. Och då två ord i grunden aldrig äro
fullkomligt liktydiga, utan vart och ett angiver någon
viss, större eller mindre, skiftning av tanken eller
stämningen, så blir i själva verket varje nytt ord
medlet att uttrycka något, som förut alls icke eller
blott ofullkomligt kunnat uttryckas.

Över huvud taget har ett nytt ord större utsikt
att vinna spridning, ju klarare och påtagligare
dess betydelse framgår genom jämförelsen med redan
allmänt brukliga ord, och ju mera det till sin form
motsvarar sådana.

Enklast och säkrast är därför att åstadkomma
de nya orden genom att bilda avledningar eller
sammansättningar av redan befintliga ord och därvid
noga ansluta sig till språkets »lagar» (analogier)
för sådan ordbildning.

Denna utväg står dock ej alltid till buds,

icke heller har den inom vårt språk anlitats så
mycket, som det hade varit önskligt.

Mycket ofta har man varit nödsakad att <sp>låna</sp> ord
från främmande språk, kanske ännu oftare har man
utan nödtvång gjort sådana lån. Att man därvid
med synnerlig förkärlek lånat från franskan och
de klassiska språken, särskilt latinet, beror
naturligtvis på det förhållandet, att dessa språk
just för de bildade varit så välbekanta; ord, som
hämtats från dessa språk, torde understundom till och
med hava förefallit de bildade lättare att bruka,
mera »levande» än de motsvarande rent svenska, då
sådana verkligen funnits.

Men huru bekväma dessa lånord än varit för de bildade,
hava de dock endast mera sällan kunnat riktigt
rotfästa sig i vårt språk.

De äro ju vanligen redan i sina ljudförbindelser och
sin betoning så olika äkta svenska ord, att de icke
utan svårighet kunna exakt uppfattas och ihågkommas av
den, som ej är kunnig i det främmande språk, varifrån
de hämtats <footnote>
Belysande för detta sakförhållande är den bekanta
anekdoten om bonden, som förundrade sig över att
»paschón» kunde hava så många betydelser; han hade
nämligen uti denna form sammanfattat orden <i>passion,
person, pension</i> och <i>portion.</i>
</footnote>; denne har icke heller på förhand i

sitt språkförråd några ord, med vilka lånorden
associera sig och av vilka de kunna förklaras;
uppsöker han sådana förklarande associationer, så
råkar han i regeln på villospår <footnote>
Jfr A. Noreens uppsatser om svensk folketymologi
uti Nordisk tidskrift (och i »Spridda studier»).
</footnote>.

Dessa lånord hava därför svårt att övergå från de
bildades språk (uti inskränkt betydelse) till det
gemensamma, man blir tvungen att undvika dem i varje
skriftlig eller muntlig framställning, som är ämnad
för de breda lagren, för personer av »folket», och i
allmänhet tålas de ej, när uttrycket höjer sig till
större ädelhet eller innerlighet.

I själva verket är det till stor del just lånorden
från franskan, latinet och grekiskan, som befästa
svalget mellan »de bildades» och »de obildades»
språk. Men detta svalg är redan alltför brett,
man bör snarare bemöda sig att minska det än att
vidga det. Därför, när man finner skäl att låna ett
ord, bör man -- liksom vid nybildning inom språket --
helst se till, att det ord, man vill införliva med
vårt tungomål, »låter svenskt», och att det genom
jämförelse med redan brukliga svenska ord blir klart
till sin betydelse.

Detta lyckas rätt ofta, då man lånar eller efterbildar
ord från något med svenskan nära

besläktat språk, såsom tyskan, dansk-norskan eller
fornisländskan.

Ännu lättare och säkrare borde väl lånorden
inkomma i vårt språkförråd, när riksspråket lånar
från <sp>svenska bygdemål</sp> (dialekter) eller från
den <sp>äldre svenskan</sp>. Dock är uttrycket »att låna»
i dessa fall ej fullt träffande; närmare likheter
till de båda förfaringssätten erbjuder å ena sidan
den rekrytering med kraftiga element ur allmogen,
som vår herrskapsklass ständigt undergår, å andra
sidan det återvändande till gammal god sed, som i
vår tid någon enstaka gång äger rum.

De båda källorna, folkspråket och fornspråket, flyta
ofta tillsamman; månget ord, som inom riksspråket
en gång funnits, men sedan råkat uti förgätenhet,
lever ännu flerstädes i våra bygder.

Så är t. ex. förhållandet med ordet vån (= utsikt
[till], förhoppning [om]), för vars spridande i
riksspråket åtskilliga skriftställare arbeta. I
allmogemålen har det visat sig mycket brukbart till
sammansättningar, t. ex. (enl. Rietz) <i>bröllopsvån,
giftasvån, kaffevån, livsvån</i> m. fl. (= utsikt till
att få fira bröllop, att bli gift, att bli bjuden på
kaffe, att få leva). En annan ganska uttrycksfull
sammansättning, nämligen <b>botsvån</b> (= utsikt till
förbättring), förekommer ett par gånger hos

Jesper Svedberg, t. ex. i företalet till Schibboleth:
»jag hafver med stor ömkan sedt thet olag, som vårt
ädla moders mål hafver råkat vli ... ät snart sagdt
ingen botzvån synes mer öfrig vara».

Det är emellertid knappast troligt, att ordet <i>botsvån</i>
var allmänt brukligt i riksspråket på Svedbergs tid;
fastmer torde denne själv ha skapat ordet efter
förebilder i fornspråket och försökt att få det
infört. Han arbetade ju nitiskt för upplivande av
»gamla, gäfva och vackra ord och ordalag»; i listan
på sådana upptager han även »<i>wåhn,</i> spes, exspectatio».

Samtidigt med Svedberg ivrade Haqvin Spegel för att
låta gamla svenska <footnote>
Såsom de flesta läsare torde känna, gjorde man på
sextonhundratalet liksom ännu senare ingen bestämd
åtskillnad mellan fornsvenskan och fornisländskan,
utan trodde sig just i denna senare, som då flitigt
studerades, äga själva det urnordiska, gemensamt
skandinaviska språket; man lånade därför ord från
fornisländskan lika gärna som från fornsvenskan.
</footnote> ord åter komma till heders;
före honom och Svedberg hade i första rummet Georg
Stiernhielm med glänsande vältalighet och med ymniga
föredömen i tillämpningen kämpat för att »then
höghvyrdelige matrona» (d. v. s. svenska språket)
»kunde komma til och hållas vidh sijn ährlige
skrudh igen».

Detta strävande, mer eller mindre nära

förbundet med begäret att avlägsna <sp>utländska</sp> lånord,
i synnerhet av romansk börd, har alltifrån Stiernhielm
haft representanter inom vår vitterhet. Många skalder
och vältalare, historieskrivare och vetenskapliga
författare i andra ämnen kunde nämnas såsom verksamma
för upplivandet av föråldrade ord; här må det vara
nog att erinra, att i vårt århundrade särskilt den
götiska skolans män samt under de sista decennierna
Viktor Rydberg gjort sig kända för sitt nit i detta
strävande.

Emellertid torde ett exempel vara av intresse. I
Rydbergs fint utmejslade språk har säkerligen mången
lagt märke till det uttrycksfulla ordet <b>dyrd</b> (=
härlighet, förträfflighet, högt värde), kanske också
betraktat det som en djärv nyhet. Likväl är Rydberg
icke den förste, som sökt i bruk återföra detta
gamla ord <footnote>
Ordet har visserligen icke anträffats i den svenska
medeltidslitteraturen, men har dock sannolikt tillhört
fornsvenskan; i fornnorskan och fornisländskan var det
vanligt.
</footnote>. Det begagnas av Olof Rudbeck sonen
(1701), Olof Kolmodin d. ä. (1732), J. G. Hallman
(1735), Mörk (1742), A. Hesselius (1755), C. Carleson
(1756) och under närmast följande tid av A. Nicander,
Chydenius, Wallenberg, Björnstahl och C. Rudenschöld
(1772), vidare av Bengt Lidner samt för

övrigt i diverse skrifter från åren 1743, 1756, 1762,
1777, 1779, 1780 och 1788; på 1800-talet uppträder
det hos Franzén, Wallin, Valerius, Claes Livijn,
Hedborn, Atterbom, i Johanssons översättning av
Homerus, hos P. Wieselgren, C. A. Hagberg och
C. W. A. Strandberg <footnote>
Att <i>dyrd</i> ändock har svårt att vinna mark i språket,
torde till någon del bero därpå, att ordet nu icke
finnes i något av våra landskapsmål, men ännu mera
därpå, att ordet nu för tiden icke kan associera sig
med adjektivet <i>dyr,</i> sedan detta förlorat sin gamla
betydelse »härlig, förträfflig». Något större utsikt
att leva hade <i>dyrd</i> troligen haft, om man behållit
det i samma betydelse, vari Stiernhielm (1644) upptog
det, och vari ännu Risingh (1669) och Runius (1698)
brukade det: pretium, dyrhet, dyrbarhet, pris.
</footnote>.

Ehuru vi haft och hava många författare, som sökt
bevara gamla goda svenska ord från glömska, så hava
de dock naturligtvis icke kunnat uppmärksamma <sp>alla</sp>
de föråldrade ord, som förtjäna att upplivas.

Nysvenskans språkmaterial måste sammanletas ur
tusentals olika skrifter och har först på senaste
tiden, genom Svenska Akademiens försorg, blivit
föremål för ett mera metodiskt insamlande efter
stor måttstock.

Flera hundratusen språkprov ur skrifter alltifrån
reformationstiden och intill våra dagar

äro redan sammanbragta <footnote>
Detta skrevs 1891; f. n. (år 1917) lär samlingen
betydligt överstiga två millioner.
</footnote>; åt föråldrade ord och
uttryck har Kanslirådet Hr F. A. Dahlgren ägnat
särskild omsorg i ett (numera Svenska Akademien
tillhörigt) specialglossar <footnote>
Utgivet av trycket år 1916.
</footnote>.

En av de fördelar, bearbetandet och offentliggörandet
av dessa språkskatter kommer att bereda den svenska
allmänheten, skall säkerligen bliva den, att
månget gammalt gott och fullt brukbart, ja kanske
t. o. m. synnerligen väl behövligt ord räddas ur
oförtjänt glömska.

*

Ur dessa stora samlingar har jag, under arbete på
redaktionen av den blivande ordboken, haft tillfälle
att anteckna de allra flesta av de i denna uppsats
meddelade språkproven. Utan att göra anspråk på något
slags fullständighet, har jag från alfabetets första
bokstäver utvalt några ord, som för närvarande torde
vara »döda» i riksspråket <footnote>
Ett och annat av dem skall likväl möjligen kunna
uppvisas såsom ännu levande, lastan det ej stått att
finna i mina källor.
</footnote>, men vilka synts mig
lämpliga att föreslå till återupplivande.

<b>Prov på döda ord, som kunde få liv igen.</b>

Viktor Rydbergs fyndiga försvenskning av <i>datera</i>
till <i>dagteckna</i> väcker lätt tanken därpå, att vi
sakna rent svensk motsvarighet till substantivet
<i>datum.</i> En sådan har dock funnits i <b>dagtal;</b> 1734 års
lag, Kellgren och Strinnholm begagna uttrycket »år-
och dagtal» (av en urkund eller för en händelse);
en författning av 1750 talar om »åhr- månad-
och dagetahl». Uti exemplen användes, såsom man
ser, <i>dagtal</i> i en mindre vidsträckt betydelse,
än <i>datum</i> kan brukas, nämligen då det senare ordet
även innefattar årtal. Men biskop Olof Laurelius
(omkr. 1650) tyckes taga ordet i den mest omfattande
betydelsen av <i>datum.</i> Då vi hos den gamle biskopen
läsa om »dagetalet», få vi anledning att förarga
oss över den otymplighet, utländingen <i>datum</i> visar
däri, att han varken kan antaga slutartikel eller
genitivändelse utan att göra sig löjlig.

Om en annan av Rydbergs ordskapelser, <i>arvsägen</i>
(= tradition), erinrar <b>arvsaga.</b> Olof von Dalin
talar om »våra Eddor och Arfsagor», då han vill
beteckna sagor, som kommit till oss från våra
förfäder. Begreppet saknar, mig veterligen, annat
uttryck och kan knappast få ett mera enkelt och
träffande.

En och annan av våra längst gående purister har
åsyftat att ur svenska språket alldeles avlägsna
lånord med främmande klang.

Numera vill väl knappast någon gå så långt. Man har
insett, att många av dessa lånord redan satt sig så
fast i språket, att de svårligen <sp>kunna,</sp> och blivit
så nyttiga, att de icke <sp>böra</sp> utrotas <footnote>
Redan den eljest för språkets renhet så nitälskande
Svedberg erkänner: »Äro mong fremmande ord af then
vigt, at thet är ganska svårt och nästan ogiörligit,
at få beqvemliga Svenska ord vppå them. Äro ock,
sedan the en gång äro hos oss inkomne, emottagne,
och goda fundne, fast behendigare och bekantare
än rena Svenska ord, som vtur bruket komne eller i
bruket ännu ei inkomne äro».
</footnote>. Själva deras
egenskap att vara internationella kan i många fall
(i synnerhet när de äro »tekniska termer») innebära
en icke ringa fördel.

Men icke dess mindre är det gagnande att vid sidan
av dessa lånord bevara eller anskaffa rent svenska
synonymer. Sådana bliva högst behövliga i enkel
folklig framställning, och då de i regeln ej fullt
täcka det utländska ordets begrepp, kunna de även i
lärdare språk vara mycket brukbara för att angiva en
särskild nyansering av begreppet.

Det kan väl knappast på allvar falla någon in att
vilja ur vårt språk utmönstra ordet <i>bibliotek,</i> fastän
detta ord låter så besynnerligt i

vår allmoges öron, att den sökt göra det begripligare
genom att omgestalta det till »<i>bibelaptek</i>». Men
gott och praktiskt är att <sp>jämte</sp> det utländska
<i>bibliotek</i> begagna de svenska orden <i>boksamling,
bokförråd</i> (såsom Svedberg i Schibboleth översätter)
och <i>bokskatt, bokhylla, bokskåp,</i> möjligen även
<i>bokrum,</i> och -- varför icke? -- återupptaga det gamla
<b>bokhus,</b> som förekommer i en latinsk-svensk ordlista
(»Variarum rerum vocabula») av 1538 och står kvar
ännu i M. Enemans resebeskrivning av år 1712.

<i>Litteratör, litterat</i> och <i>studerande</i> kunna
jämte de mera svenska <i>skriftställare, läskarl</i>
o. d. sammanfattas uti det gamla ordet <b>bokman,</b>
som synes ha varit rätt mycket i bruk i slutet av
det 17:de och i början av det 18:de århundradet;
det förekommer hos S. Columbus, S. E. Brenner
och J. T. Geisler samt ofta hos J. Svedberg. I
översättningen av Shakesperes »Kärt besvär förgäves»
begagnar C. A. Hagberg uttrycket <i>bokfolk</i> om konungens
av Navarra lärda omgivning. -- <i>Bokman</i> har för övrigt
många analogier, t. ex. <i>skolman, penningman, köpman,
sjöman, tidningsman, statsman, affärsman, bergsman</i>
o. s. v.

En god synonym till <i>kritiker</i> och <i>recensent</i> brukar
Olof von Dalin uti ordet <b>bokdomare;</b>

han säger nämligen på ett ställe i Argus: »litet
eller ingen ting skrifva är försiktigt nog, ty då ha
kitslige bokdommare intet derpå att tadla».

Vid barnaundervisning kan det sannolikt komma väl till
pass att i stället för ordet <i>paus</i> begagna <b>andhåll</b>
i likhet med vår gamle grammatiker N. Tiällman,
som i sin Grammatica Suecana (1696) föreskriver:
»Comma . . sättes vid huart ringste andehåll». --
Detta ord blir mera speciellt och betecknande än det
stundom i samma mening brukade <i>uppehåll.</i>

Ett lånord, som gjort några av våra ivrigaste
språkrensare bekymmer, är <i>exempel.</i> Att utbyta det mot
<i>prov</i> kan ej passa i stycke för dem, ty detta ord är
näppeligen mera svenskt till sitt ursprung. Försöket
att upptaga det gamla <i>döme</i> (i uttrycket <i>till dömes</i> =
till exempel) har icke slagit riktigt väl ut, enär
detta ord förefaller de flesta svenskar tämligen
obegripligt. Tyvärr är jag ej i stånd att väsentligen
avhjälpa svårigheten, men vill dock påpeka, att för en
betydelse av <i>exempel</i> (närmande sig »bevis», »intyg»)
ordet <b>avsyn</b> blivit begagnat av Thorsten Rudeen
(professor i Åbo, sedermera biskop i Linköping)
uti hans »Underdåniga fägnesång» till Karl XII:s
födelsedag 1702. Om de tappre, som fallit i slaget
vid Narva, säger han:

»I ceder och metall bör man ehrt minne grafva,
Och eder lager bör, tå verlden står, stå grön,
Och all vår effter-verld ther af en afsyyn hafva,
At tapperhet och dygd och troo här haft sin löön.»

Då ordet <i>avsyn</i> har stöd av sådana uttryck som <i>syn
för sägen, föresyn</i> och »<i>se</i> något <i>av</i> något», är det
ju möjligt, att ordet åter kan bringas i kurs.

<i>Flanera</i> och <i>flanör</i> hava visserligen en mycket mildare
betydelse än de ännu i bygdemålen (enligt Rietz)
allmänt begagnade <b>danka</b> och <b>danker,</b> vilka på 16-
och 1700-talen även tillhörde riksspråket; men för
den, som betraktar sysslolöst kringdrivande med
samma stränga ögon, som vår allmoge gör eller våra
förfäder gjort, torde de svenska orden ännu bliva
välkomna, helst som deras betydelse lätt inses genom
det allmänna uttrycket <i>slå dank</i> och i någon mån även
genom ljudlikheten med <i>vanka</i> (omkring).

*

Men icke blott till romanska lånord, även till äkta
svenska ord kunna brukbara synonymer hämtas från äldre
skrifter. En skald kan t. ex. finna ordet <i>fattigdom</i>
obekvämt för dess längd och önska sig ett kortare;
han kan då välja mellan det vanliga <i>armod</i> och det

gamla <b>armdom</b> (som var brukligt på 1600-talet). Båda
dessa ord sammanhänga med adjektivet <i>arm,</i> som har en
mera poetisk klang än <i>fattig;</i> men eftersom betydelsen
är genomskinligare i <i>armdom</i> än i det från tyskan
överflyttade <i>armod,</i> har skalden däri ett skäl att
bestämma sig för det förra; ett annat skäl är det,
att <i>armdom</i> icke på länge begagnats, ty poesien
föredrager ju det ovanligare uttrycket framför det
mera vardagliga. Det kan visserligen anmärkas, att
<i>armdom</i> låter vida tyngre än <i>armod,</i> men även detta
kan komma till pass, då man med ett tungt ord vill
måla en tung sak.

Även torde <i>änkestånd,</i> som har en något torr
administrativt-juridisk bismak, mindre falla skalden
eller vältalaren på läppen än det gamla <b>änkedom;</b>
särskilt den andlige vältalaren skall utan tvivel veta
att uppskatta detta ord, eftersom det ännu kvarstår
i vår kyrkobibel (2 Sam. 20: 3 och Es. 54: 4). Det
förekommer för övrigt i skrifter från åren 1606,
1613 och 1626.

Vårt adjektiv <i>barfota</i> är visserligen ett förträffligt
ord i sitt slag, men kunde gärna bredvid sig tåla
det gamla <b>avskodd,</b> som tillägger den upplysningen,
att de ifrågavarande bara fötterna förut haft skor på
sig. Samma ordböcker (Helsingii Synonymorum Libellus
av 1587 och Serenii Dictionarium

Anglo-Svethico-Latinum av 1734), som åt oss bevarat ordet <i>avskodd,</i>
bjuda också på verbet <b>avsko</b> (= avtaga eller beröva
någon fotbeklädnaden), vilket utan tvivel i ännu
högre grad vore en ackvisition för det nyare språket.

Mindre behövliga, men dock goda och användbara äro
orden <b>bokfaren,</b> till att omväxla med <i>boksynt</i> eller
<i>beläst,</i> och <b>brådsticken,</b> till att stundom ersätta
<i>snarsticken. Bokfaren,</i> som begagnas av Olof von Dalin,
har analogi i det ännu brukliga <i>lagfaren</i> (jämför även
<i>erfaren</i>). <i>Brådsticken,</i> förekommande hos Laurentius
Petri, Svedberg (jämte avledningen <b>brådstickenhet</b>)
och J. von Düben (1721), företer hos den sistnämnde
författaren en avledning, verbet <b>brådstickna</b> (=
plötsligt bli stött eller taga humör), som väl också
kunde förtjäna återupptagas <footnote>
Jämför hos V. Rydberg: <i>brådförnummen, brådkommen,
brådsjunka, brådsnabb, brådtystna, brådöppna.</i></footnote>.

Synonymer till <i>trög, långsam, senfärdig</i> äro adjektiven
<b>dröjaktig</b> (från 1746) och <b>dröjsam,</b> vilket sistnämnda
flera gånger anträffas i skrifter från början av
1600-talet och (enligt Rietz) ännu existerar i
Närkesmålet. Samma dialekt bevarar även ett gammalt
ord av motsatt betydelse, nämligen <b>brådsint</b> (=
ivrig, obetänksam), vilket användes i E. Schroderi
översättning av Livius (1626), där Quintus Fabius
Maximus

Cunctator säger: »at iagh . . går så långsamt om
medh sakerna, ther om är iagh esomofftast vtaff
the vnge och bråsinte beskyldt vorden».

Söker inan ett något starkare uttryck än <i>stickord,</i>
kan man begagna sig av <b>bitord,</b> enligt föredöme av
Olof Celsius d. y. (1785).

Åskådliga, målande uttryck äro även följande:
<b>barhjärtad</b> (= öppenhjärtig, uppriktig, oförställd),
hos P. Brask (mot slutet av 1600-talet), som talar
om »enfaldige, bahrhiertade och affsöndrade ifrå
arga list och illfundigheet»; vidare <b>blottfattig,</b>
hos Laurentius Petri, samt <b>barfattig,</b> använt 1545
och i ett par skrifter från början av 1600-talet;
dessa båda äro säkerligen mera expressiva än synonymen
<i>utfattig</i> och rekommenderas även genom frändskapen till
de gängse uttrycken <i>blott</i> och <i>bar</i> samt <i>barskrapad.</i>

Det målande övergår till det drastiska i några
substantiv, som mest i kuriositetens intresse må
anföras.

<b>Dröngöt</b> (= sölkorv, trögmåns) begagnas av Gustaf Vasa
i det karaktäristiska omdömet om svenskarne: »Snälle
och påhittuge och rätt så till lärdom fallne som
något folkslag are de, fastän tämmeligen dröngöther».

Vidare har man en kostlig synonym till »<i>ett kok
stryk</i>»: <b>ajajajströja,</b> som förekommer i en

komedi från 1756, där det heter: »med tjärtampen
skulle jag tjärat er och gett er en blå aiaiais
tröja i påökning». En liknande, men ej fullt så
djärv omskrivning av saken hava vi ännu i uttrycket
»en tröja stryk», varmed kan jämföras det danska »en
dragt prygl».

Och slutligen kan omnämnas det med <i>argbigga</i> ungefär
liktydiga <b>etternos,</b> som anträffas i skrifter från
1620 och 1738, ävensom i några bygdemål, bland dem
östgötskan; sannolikt från denna dialekt har det
blivit känt av östgöten P. D. A. Atterbom, som med
god effekt använder det i Fågel blå. <i>Etternos</i> kan för
övrigt passa rätt bra som motsats till det välbekanta
smekordet <i>sötnos</i> och är mustigare än det i Stockholm
stundom hörda <i>pepparnos.</i>

*

Ett eller annat av de här ovan anförda gamla orden
har måhända på det hela synts läsaren <sp>bättre</sp> än dess
nu för tiden gängse synonymer. Men i sådana frågor
pläga tyckena vara tämligen växlande. Den lilla
grupp av ord, till vilken jag nu kommer, har dock,
åtminstone efter mitt förmenande, ett mera avgjort
företräde framför sina moderna motsvarigheter.

<b>Edsband</b> (i skrifter från 1617 och 1626) är

ju betydligt kortare, vackrare och behändigare än
det nu brukliga <i>edsförpliktelse.</i> Det samma gäller
<b>doktorskap</b> (använt av Olavus Petri) i jämförelse
med det nya <i>doktorsvärdighet;</i> någon gång har man
försökt införa den utländska avledningen <i>doktorat,</i>
men denna har ej lyckats få fotfäste i vårt språk.

Ordet <i>benrangel</i> har det emot sig, alt den senare
sammansättningsleden icke bidrager till att belysa det
helas betydelse <footnote>
Olof Lind har i sin svensk-tyska ordbok av 1749
även formerna <i>benragel,</i> som för övrigt brukats långt
in i vårt århundrade, och <i>benranka.</i> Hos Olof von Dalin
träffar man <i>benrangla,</i> hos Z. Livin (1781) <i>benragla.</i>
</footnote>. Klarare och enklare är det gamla
<b>benrad.</b> E. Schroderus talar (1620) om »the dödhe
menniskiors benradh», och några årtionden senare
klagar skalden Lasse Wivallius uti den gravskrift,
han sammansatt över sig själv, att »then, som
lustigt qvadh, skulle Hggia här [d. v. s. i graven]
som benaradh». Ordet har sedan återupptagits i nyare
tid, nämligen av Tegnér i Frithiofs återkomst:

»Den nakna eldstad slår upp ur mullen
Lik kämpens benrad i ättekullen».

Även i en med Frithiofs saga samtidig och, liksom
denna, i Lund författad prosaisk skrift,

Anatomisk handbok av A. H. Florman (1823), har <i>benrad</i>
blivit använt.

Tungt, snarare att betrakta som en omskrivning än som
ett fast kristalliserat ord är <i>antändningsämne.</i> I
dess ställe begagnar Olof von Dalin i sin Historia
<b>eldfänge:</b> »en mordbrännare . . skulle kastas
på elden, om han blef gripen med eldfänget i
handen». Ordets återinförande lättas genom likheten
med det allmänt brukliga adjektivet <i>eldfängd;</i> även
hava svenska dialekter (enl. Rietz) <i>eldfäng</i> både som
substantiv och adjektiv.

I den mån som <i>dok</i> kan brukas i stället för <i>slöja,</i>
bör även <b>doka (sig)</b> och <b>dokad</b> kunna förekomma till
ersättning av <i>beslöja</i> (<i>sig</i>) och <i>beslöjad.</i> Om nunnor
brukas det ännu av C. F. Dahlgren i strofen:

»Dokade möjor,
radband och slöjor
gått till de döde,
klostret står öde».

Men sannolikt möter det inga synnerliga svårigheter
att utsträcka användningen vidare, helst som det ännu
heter i kyrkobibeln (1 Mos. 38: 14) »hon . . dokade
sig och förhölgde sig». O. Kolmodin d. ä. berättar i
sin Bibliska Qvinnospegel (1732), att fordom »brud
til brudesäng gick dokad». Möjligen har just detta
ställe 

förmått Olof Lind (som i allmänhet fäst synnerligt
avseende vid andliga skrifter) att i sin ordbok (1749)
upptaga: »Doka, schleyern, beschleyern. Gå dokad,
geschleyert gehen.» -- Det lärer väl ej bestridas,
att <i>doka sig</i> och <i>dokad</i> bättre ägna sig för den högre
stilen än <i>beslöja sig</i> och <i>beslöjad.</i>

Mot <i>be-</i> och andra från tyskan lånade förstavelser har,
som bekant, Viktor Rydberg förklarat krig; exempelvis
kallar han (i Romerska sägner) Simon Magus' mystiska
följeslagarinna Helena för »den slöjade qvinnan». Även
de, vilka ej vilja gå lika långt som Rydberg i detta
strävande, skola säkerligen medgiva, att dylika tyska
förstavelser stundom kunna till vinst för uttryckets
skönhet och utan skada för dess tydlighet utelämnas.

Såsom ett litet bidrag till frågan må här anföras,
att stavelsen <i>för-</i> (bildad efter det tyska <i>ver-</i>) ofta
saknas framför verben <b>dubbla</b> och <b>dunkla.</b> Lucidor
bekänner: »Iag älskar mäst dubblade drickar»,
grammatikern Salberg (1696) förklarar det obehövligt
»ät dubbla bokstäfverne för likstämmige ord skul»,
och i vers träffar man ordet ännu hos Envallsson,
Elgström och J. O. Wallin. Vad åter angår <b>dunkla,</b>
har det brukats i stället för <i>fördunkla</i> så ofta,
ända från Stiernhielm och Leyonstedt, till Brinckman,

C. P. Hagberg, C. A. Nicander och G. D. av Wirsén,
att det knappast kan räknas bland döda ord.

*

Om det i allmänhet är fördelaktigt att i bruk upptaga
ett ord, som är kortare, vackrare eller till sin
bildning genomskinligare än det motsvarande redan
gängse, så bör det väl hållas för ännu nyttigare att
införa ett sådant, vars begrepp nu måste uttryckas
genom omskrivning uti <sp>flera ord</sp>.

Månget sådant kunna vi hämta från den äldre svenskan,
ty även i detta avseende hyser, för att begagna
Stiernhielms bildspråk, den gamla »fateburen . . ett
tämmeligt förrådh aff smijde, sölf och gull, gammalt
starckt arbete, bätter aff stick och korn, än nu
alment förarbetas» .

När den stora svenska ordbok utkommer, som nu är under
förberedelse <footnote>
Jag påminner om, att det ovanstående skrevs år 1891;
ordboken började utkomma år 1893.
</footnote>, skall utan tvivel mången älskare av
vårt modersmål finna sin glädje uti den rika tillgång
på sådant »gammalt starckt arbete», som denna ordbok
kommer att erbjuda <footnote>
Att liknande skatter finnas i de av Schlyter och
Söderwall utgivna ordböckerna över svenska
medeltidsspråket, torde knappt behöva här erinras.
</footnote>.

I föreliggande lilla uppsats kunna endast några
exempel få plats.

Den äldre nysvenskan, från Olavus Petri till Linné,
använder ofta (och i något växlande former) ordet
<b>enstädes</b> i betydelsen »på ett ställe» såsom motsats
stundom till »mångenstädes» eller »flerstädes»,
stundom till »annorstädes». Besynnerligt nog, tyckes
ordet sedan mer än ett århundrade alldeles ha kommit
ur bruk, så att man fått hjälpa sig med omskrivningar
<i>på ett ställe, pä ett enda ställe, på ett särskilt</i>
(eller <i>visst</i>) <i>ställe,</i> o. d. -- För övrigt bör nämnas,
att <b>enstädes</b> även (i nya testamentet av 1526 och
sedan ofta, ännu år 1757) förekommit liktydigt med
<i>någonstädes,</i> samt att det också i denna betydelse
kunde förtjäna återupptagas. Kanske har man ej
ens rätt att kalla ordet föråldrat, då det ju ännu
kvarstår i kyrkobibeln (Hes. 43: 21; Ebr. 2: 6, 4: 4);
såsom en reminiscens från denna har man troligen att
betrakta G. Ljunggrens bruk av ordet: »Dalin . . säger
enstädes . . att . .» (Bellman och Fredmans Epistlar,
s. 46).

Spegel begagnar adjektivet <b>bitsk:</b> »Här skärper
ondskans nit then hårda bitska tanden», och i skriften
Regium horologium, som med orätt

tillskrivits Spegel, talas om »bitske hundar». Vår
tids språk nyttjar, som bekant, omskrivningen »<i>som
bits</i>» eller »<i>som brukar</i> (eller <i>vill</i> eller <i>försöker
att</i>) <i>bitas</i>»; men danskan har ännu <i>bidsk.</i>

I den något före mitten av 1600-talet flera gånger
tryckta översättningen av A. Comenii språklära brukas
ordet <b>bitsam</b> om en häst; vi säga »<i>benägen att bitas</i>»,
men kunna väl lika litet i detta fall som i fråga om
<i>bitsk</i> neka de gamla uttryckens företräde.

Ett par karaktäristiska sammansättningar må även
anföras.

Om en kvinna begagnar Laurentius Petri adjektivet
<b>djärvögd</b> (»dierffögd») i betydelsen <i>som djärvt,
oblygt ser sig omkring.</i>

J. Svedberg uttrycker <i>döma öfverilat, fälla ett
förhastat omdöme</i>, med verbet <b>bråddöma,</b> då han om
sitt stora verk Schibboleth har följande yttrande:
»Monge lära, kan ske, helst i första påseendet, icke
mykit tyckia om thetta vercket; och således brådöma,
at thet vore fåfengt och onödigt til at anvenda ther
så mykit bekymmer och arbete vppå» -- en farhåga (i
förbigående sagt), som mången annan »nyhetsmakare»
haft alla skäl att hysa för sitt eget opus!

Stundom kunna enkla verb, avledda av allmänt brukliga
nomina, hava råkat i glömska.

Så t. ex. <b>dryga</b> (= göra dryg), som förekommer i Per
Brahes Oeconomia eller Huuszholds-Book (skriven
1581): »the deelar, som man kan dryga kött, fläsk,
fisk medh, såsom är rofvor, kåål, ärter, gryn, böner,
senap, löök, äticka, sööt och suur miölck», och på
ett annat ställe i samma bok: »man hafver sådant i
förrådh, ther man aldeles wäl drygar maaten medh
<footnote>
Alldeles okänt tyckes ordet emellertid ej vara i
vår tid: en »Gammal Matmor» anmärker i tidningen Idun
för 1893, att extra tillskott »betydligt dryga ut
de ordinarie hushållspengarne»; J. Sundblad begagnar
(1884) i dylikt sammanhang <i>utdryya.</i>
</footnote>. Intransitivt (= <i>bliva dryg</i>) förekommer verbet i
en annan hushållsbok av 1756.

För att uttrycka begreppet <i>bliva döv</i> hade man fordom
verbet <b>dövna.</b> I den dystra skildring av ålderdomen,
varmed Stiernhielm slutar sin Hercules, heter det:
»Örone döfna sin koos», varemot svarar ett ställe
hos Paulinus-Liljenstedt (1694): »Hans öron döfna
bort». Ordet återfinnes ännu ett par gånger i
Adlerbeths metriska översättningar från latinska
skalder, t. ex.

»O med hvad bön skall helga
Jungfrurs tropp anropa den re'n för sången
Döfnade Vesta?»

Det kan måhända vara mödan värt att ytterligare
omnämna, att <b>bänka sig</b> (= <i>sätta sig på bänk</i> eller
<i>stol</i>) finnes upptaget i Linds ordbok (1749), och
att detta uttryck ännu mycket väl låter använda
sig; så t. ex. heter det i Aftonbladets första
nummer for 1890: »festklädda sjömän strömma in i
. . sjömanshemmets . . matsal och bänka sig kring de
långa, välförsedda borden».

*

De sist uppräknade orden, ävensom åtskilliga bland de
förut avhandlade, föra tanken till det märkvärdiga
förhållandet, att vårt nuvarande språk ofta liksom
av nyck eller godtycke försmår att använda vissa,
i fullkomlig enlighet med språkets lagar bildade ord,
då samma språk likväl utan minsta tvekan, ja ständigt
och jämt begagnar sig av ord, som äro till form och
betydelse mycket nära besläktade med de försmådda.

Nog förefaller det t. ex. besynnerligt, att medan man
flitigt brukar <i>oaktat</i> och <i>oavsett</i> såsom prepositioner,
eller (i förbindelse med <i>att</i>) såsom konjunktioner,
de enkla <i>aktat</i> och <i>avsett</i> icke kunna användas på
liknande sätt, motsvarande det engelska <i>considering</i>
eller de franska <i>vu</i> och <i>attendu</i> (<i>que</i>).

Man skulle visserligen ej hava stora utsikter
att lyckas, om man sökte införa <i>aktat</i> och
<i>avsett</i> i begagnande som propositioner
eller konjunktioner;  men det kan vara nyttigt,
att uppmärksamheten riktas på det vanliga,
alltmer överhandtagande bruket att av adjektiv
(särskilt de på <i>-lig</i>) och adverb använda
endast den genom <i>o-</i> negerade formen och
låta den enkla, affirmativa formen förtvina
<footnote>
För att sätta läsaren i stånd
att i någon mån döma om det nämnda brukets
omfattning, sammanställa vi här ett större antal
av de adjektiv (och adverb), som antingen mera
sällan (och då vanligen blott inom ett mindre
begreppsområde) eller också alls icke begagnas i
affirmativ (enkel) form: <i>orubblig (-en),
orygglig (-en); ostyrig, okynnig, obändig,
otämjelig, oregerlig; okuvlig, oövervinnelig,
obetvinglig, ointaglig, obestiglig,
oöverstiglig, oangriplig; oemotståndlig;
ogenomtränglig, o(ut)slitlig, oupplöslig,
outtömlig, o(ut)släcklig, oförbrännelig,
oförvissnelig, oförvansklig; oförbätterlig;
oomkullrunkelig; outtröttlig, omättlig; oläklig,
otröstlig; oblidkelig; ovägerlig, oeftergivlig,
oåterkallelig; oemotsäglig, ovedersäglig,
obestridlig, odisputabel, o(för)-neklig;
oundviklig, oundgänglig; olidlig, outhärdlig;
oavvislig; oavlåtlig, oupphörlig; ofördröjlig;
omistlig, oförytterlig, oavytterlig,
oavhändelig; omutlig; otadlig, oklanderlig,
ostrafflig, oförvitlig; onoslig, otymplig;
ovårdig, oefterrättlig; oefterhärmlig,
oförliknelig, oöverträfflig; oöverskådlig;
obeskrivlig, o(ut)säglig, oförgätlig, omätlig,
outgrundlig, o(be)räknelig; ovärderlig; --
oskattbar, ofelbar; -- ovårdsam; -- oförtruten;
oförtänkt, oförtövad; oförtröttad; obehindrad;
oförskylld; opåtalt;</i> -- samt adverben
<i>olovandes</i>, <i>oförvarandes</i>,
<i>oförhappandes</i>.  (Jämför även vissa
substantiv såsom <i>otäcking, odygding,
odugling, odåga, onöda, olat</i> m. fl.).

Vidare böra märkas sådana fall, där den affirmativa
formen finnes, men vanligtvis har en <sp>annan</sp> betydelse
(delvis även annan härledning) än den, som negeras i
sammansättningen med <i>o-</i>; t. ex. <i>obeveklig, obrottslig,
ohygglig, orolig, ovansklig; olidig, ovettig; orubbad, oförryckt,
obesatt, oförskämd, oborstad; oförmögen; ogen</i>.

Väl är det tyskans föredöme, som ofta bär skulden för
ensidighet av detta slag (synnerligen påfallande röjes det
tyska inflytandet i ord som <i>oerhörd</i> och <i>oäven</i>), men det
kan icke nekas, att svenskan med en viss förkärlek överfört
bruket även till rent inhemska ord, och att hon, då
affirmativ betydelse skall uttryckas, hellre tager sin tillflykt
till dubbel negation (t. ex, <i>icke omistlig, icke oläklig</i> o. s. v.)
än begagnar den enkla affirmativa formen ensam. Dylikt
bruk av dubbel negation (såsom ett slags »litotes») är
visserligen av gammalt djupt rotat i de skandinaviska
språken, men torde helst böra hållas inom vissa gränser
och ej alltför mycket få kringskära vårt ordförråd.
</footnote>. Den senare

förekommer dock stundom allmänt på ett något äldre språkstadium
och torde då ännu kunna räddas. Så är t. ex. fallet med adjektivet
<b>botlig,</b> som nu mycket sällan höres, ehuru <i>obotlig</i>
är ytterst vanligt. <i>Botlig</i> kan uppvisas hos Andreas Rydelius
och sedan hos flera goda författare ända till den ännu levande
finnen Wilhelm Bolin.

Även i andra tillfällen kan man finna, att den äldre nysvenskan
icke lika självsvåldigt ratat ord, som den yngre gör, och att
den förra

därför stundom kunde framhållas som ett föredöme för
den senare. Se här några exempel!

Substantiven <i>huvudbry</i> och <i>bryderi</i> äro, jämte verbet
<i>bry,</i> allmänt gängse, men riksspråket har förkastat
substantivet <b>bry,</b> som är bevarat i dialekter (se
Rietz) samt ännu ofta begagnades av skriftställare
på 16- och 1700-talen, till och med så sent som av
G. F. Gyllenborg.

Naturföreteelser pläga ännu i rätt stor utsträckning
betecknas med opersonliga verb. Dock har man övergivit
de gamla: det <b>aftnas</b> (= det blir afton), anfört
i Variarum rerum vocabula (1538) <footnote>
<i>Det kvällas,</i> i samma betydelse, är icke sällsynt
vare sig i äldre eller nyare skrifter samt synes även
förekomma i talspråket här och var.
</footnote>; det <b>daggrar</b> (=
daggen faller), som anträffas i samma ordlista,
i översättningar av Comenii språklära (c. 1640)
och i Linds ordbok (1749); det <b>frostar</b> (= det är
frost), hos Spegel samt i en skrift av år 1779 <footnote>
<i>Det frostar upp</i> (= det börjar frysa) begagnas ännu
av S. von Knorring och Clas Lundin.
</footnote>; det <b>ebbar</b> (= det är ebb), vilket bevarats av Lind. --
Beträffande detta sista verb må i förbigående omtalas,
att några i språkbehandlingen djärvare författare på
senare tid upptagit det till andra användningar. Så
skriver Thomander (i översättningen av Manfred):
»själen från mig ebbar», Ridderstad:

»lifvet ebbar från mig», C. A. Hagberg (i
Shakespereöversättningen): »hennes skönhet flödade
en gång, nu ebbar den», och Viktor Rydberg talar om
»det ebbande havet».

Numera har man visserligen substantivet <i>bråddöd</i> men
icke verbet <b>bråddö;</b> detta förekommer dock, begagnat
i presens singularis, uti bibelöversättningen av år
1541 (4 Mos. 6: 9), varifrån det ännu behållit sig i
vår kyrkobibel. I preteritum brukas det av Laurentius
Petri och av den stundom fornhärmande Strinnholm.

Snarlikt förhåller det sig med <b>brådstupa.</b> Nu för
tiden tämligen vanligt som adverb (och adj.), något
sällsyntare som substantiv, brukas det som verb
av J. von Düben (1722), vilken om en häst säger:
»han brådstupar under dig». Med fin smak har det
upptagits av Emelie Carlén, då hon berättar om
en »klint, . . som brådstupade ned i Sotens mörka
vatten». Participet <i>brådstupande</i> (= tvärbrant)
förekommer rätt ofta i 1800-talets litteratur; även
såsom substantiv begagnas <i>brådstupande,</i> på tal om
hastig omvändelse av S. Ödmann.

I högre stil nyttja vi stundom <i>dväljas</i> liktydigt med
»uppehålla sig» (någonstädes). Men det transitiva
<b>dvälja</b> (= uppehålla, kvarhålla, återhålla, fördröja,
hindra) har vårt riksspråk nu beklagligtvis försmått,
ehuru det kvarstår i

åtminstone ett bygdemål (se Rietz) och ofta begagnats
i skrifter från 15-, 16- och 1700-talen; Afzelii
försök att i sin översättning av den äldre Eddan
(1818) återuppliva ordet synes hittills hava förblivit
utan annan efterföljd än Runebergs uttryck i »Det
ädlas seger»:

»Såsom kung står brottet, och det goda dväljes;
Sanningen förtrampas, mänskligheten säljes,
Och den höga tanken blir en dvärgväxt blomma,
Dignande under förrädarns hand».

<b>Återupplivandets möjlighet.</b>

Men, skall man kanske fråga, har det över huvud taget
någon praktisk betydelse att föreslå återinförande av
föråldrade ord? <sp>Kunna</sp> verkligen de döda orden å nyo få
liv? Skola de ej i lyckligaste fall bliva stående som
en fåfänglig grannlåt uti en eller annan författares
skrifter, utan att någonsin ingå i det allmänna,
till dagligt bruk använda språkmaterialet?

Den, som i någon mån sysselsatt sig med studiet av
vårt språks historia, känner redan, huru dessa frågor
kunna besvaras.

I den allmänt begagnade handboken »Hufvudepokerna
af svenska språkets utbildning»

har K. F. Söderwall framhållit, att många ord, som på
1600-talet och i början av 1700-talet ansågos vara
föråldrade och behöva förklaras, sedermera kommit
i allmänt bruk; han har ock visat, att enskilde
författares -- i synnerhet Stiernhielms och Spegels
-- bemödanden att återuppliva de gamla orden i många
fall krönts med framgång.

Huru nyare författares försök i samma riktning avlöpa,
kan först en kommande tid bedöma. Men att det är
<sp>möjligt</sp> att ingjuta nytt liv uti ett »dött» ord,
är obestridligt.

I grunden bör detta ej heller synas underligt.

Ordet har ju icke blott sin materiella del eller
kropp, den komplex av ljud och av skrivtecken,
varigenom det uppfattas av vårt öra eller vårt öga;
det äger även sin immateriella del eller själ,
det begrepp, som genom ordet överföres från den ena
intelligensen till den andra. Och medelst denna sin
osinnliga del kommer ordet att tillhöra tankens och
känslans värld, där, såsom vi uti uppsatsens början
påpekade, skillnaden mellan det levande och det döda
ej alltid är densamma som i sinnenas värld.

Men då ordet återupplivas, får även dess

sinnliga del nytt liv; dess ljudkomplex uttalas å nyo,
lever såsom de, vilka aldrig varit döda.

Fasthåller man jämförelsen med sinnevärldens
företeelser, måste man säga, att ordets död endast
varit skenbar. Så länge ordets tillvaro var inskränkt
därtill, alt det fanns tryckt i en eller annan
bortglömd gammal bok, föreföll det visserligen
förtorkat och dött, men livsgnistan slumrade ännu
inom detsamma.

Det går med ordet som med Jerikorosen eller --
eftersom dennas »upplivande» lär vara blott ett
slags synvilla -- snarare som med djuret <i>Rotifer.</i> Om
denna lilla »virvelmask» berätta zoologerna, att
han, när vattenpussen, vari han vistats, uttorkar,
ligger stelnad och liksom död, ofta i lång tid. Men om
regnet kommer och fyller gropen, där han ligger, eller
om han av vinden föres till en annan vattensamling,
då kvicknar han åter vid, snurrar sig omkring på det
gamla sättet och njuter åter sin tillvaros behag.

Också för ordets återupplivande fordras ej blott,
att livsgnistan finnes kvar, d. v. s. att ordet
fortfarande är begripligt och behövligt, utan
även att det kommer in uti ett livgivande medium,
d. v. s. omfattas och uppbäres av allmänhetens
intresse och nit.
</chapter>

<chapter name="Hur den gamla isländska litteraturen kommit till oss.">
HURU DEN GAMLA ISLÄNDSKA LITTERATUREN KOMMIT TILL OSS.

(1886)

Den, som nu för tiden besöker Kongl. Biblioteket
i Stockholm och inträder i den präktiga
förevisningssalen, skall måhända bland de många
där framlagda handskrifterna giva akt på ett par
isländska. Måhända! Det kan också lätt inträffa,
att han går dem förbi, utan alt ägna dem någon
uppmärksamhet; ty deras utseende är föga tilldragande:
pergamentet är grovt, ofta hopskrumpet, till färgen
är det brunt eller rent av svartnat, så att skriften
endast matt framstår, och där lysa inga, med guld
och brokiga färger belagda, med utsökt konst tecknade
miniatyrer, sådana som de, vilka i en mängd latinska,
franska, tyska och engelska medeltidshandskrifter
locka ögat till sig och tjusa betraktaren. Man kan
genast se, att det

har varit en <i>fattig</i> nation, som givit upphov till
dessa oansenliga skinnböcker; och dock äro de för
oss minst lika viktiga som alla de där skimrande
pergamenten från mellersta och södra Europa; den
betydliga insats, deras innehåll har gjort i vår
kultur, uppmuntrar oss att taga någon kännedom om
deras egen historia.

I.

När kristendomen (från år 1000) fattade fast fot på
Island och den katolska kyrkan sålunda kunde utsträcka
sitt herravälde till den avlägsna ön, medförde
kyrkan naturligen även dit sitt officiella språk,
latinet, och de islänningar, som uppfostrades till
kyrkans tjänst, fingo göra bekantskap med latinska
böcker. Det fanns då redan en nationell skrift,
runorna; den härstammade visserligen, även den,
från Italien, men genom flera århundradens utveckling
hade den hunnit högst betydligt skilja sig från den
latinska skriften. Båda skriftarterna brukades nu en
tid bortåt jämte varandra, den latinska för latinskt
språk, runskriften för modersmålet. Dock kan det icke
med bestämdhet avgöras, huruvida runorna då blivit
använda till längre uppteckningar på pergament<footnote>
Så hava i senaste tid P. G. Thorsen och Björn
Magnusson Olsen menat; en motsatt åsikt hävdas av
Gustav Storm och Finnur Jónsson. I Danmark synes
ett återupplivande av runskriften ha ägt rum
under Valdemar II (Seier); denna rörelse torde den
runkodex, som innehåller Skånelagen, hava att tacka
för sitt upphov, ehuru visserligen blott i andra
eller tredje led.</footnote> eller

blott till ristning i sten, trä o. d. Att emellertid
de enda egentliga <i>böcker,</i> som funnos på Island under
den första kristna tiden, voro de <i>latinska,</i> kan man
se av latinets gamla isländska namn »bokmål»
(bókmál).

De äldsta skrifter på isländska, om vilka man
har bestämda uppgifter, äro laguppteckningen, som
började företagas är 1117, samt den skarpsinnige
historieskrivaren Are frodes arbeten; Are dog
1148. Att dessa skrifter upptecknats med <sp>latinsk stil</sp>,
torde få anses så gott som säkert.

Senast vid mitten av 1100-talet har emellertid det
latinska alfabetet, på ett sinnrikt sätt lämpat efter
det isländska ljudsystemet, varit i full användning
till uppteckningar på modersmålet. Från denna tid
bliva också de isländska skrifterna allt talrikare, så
att 1200-talet är den skrivna litteraturens gyllene
ålder, medan produktiviteten under medeltidens
återstående 250 år mer och mer avtager, mer och mer
övergår till osjälvständig reproduktion av det gamla.

Mycket är nu förlorat, men ännu äga vi kvar

en mängd handskrifter, innehållande poem av många
slag, berättelser (s. k. sagor), så väl historiska
som mytiska, heroiska, romantiska och legendariska,
lagar och diplom, arbeten i genealogi, geografi,
poetik, grammatik m. m. samt översättningar eller
bearbetningar av utländska både andliga och världsliga
verk.

Det faktum, att under medeltiden den litterära
verksamheten på det glest befolkade Island blev
så livlig, att den både till värde och omfattning
överträffade det, som samtidigt åstadkoms i Sverige,
Norge och Danmark, -- detta märkvärdiga faktum
har visserligen ofta varit föremål för utredning,
men måste även här för några ögonblick upptaga vår
uppmärksamhet.

Det var tillägnandet av den jämförelsevis behändiga
och lätthanterliga latinska <i>skriften,</i> som gav ett
tillfälle för de skandinaviska folken att göra
utförligare uppteckningar på modersmålet, på samma
gång som bekantskapen med den väldiga latinska
<i>litteraturen</i> visade dem, vad som kunnat uträttas med
denna skrift. Men vid denna viktiga tidpunkt i de
nordiska folkens utvecklingshistoria voro utan tvivel
islänningarna de, som på förhand hade i beredskap
det mesta stoffet till uppteckning; ty säregna
förhållanden hade hos dem gjort berättarekonsten och
memorering av dikter, ej blott till

högt värderade sällskapstalanger, utan stundom rent
av till förvärvskällor.

Man kan antaga, att de högättade norska stormän,
vilka utvandrade till Island för att icke nödgas
böja sig under Harald Hårfagres övermakt, i det hela
stodo på höjden av sin tids och sitt lands bildning
samt isynnerhet voro väl förtrogna med sådana sägner
och sånger, som förtäljde deras egna stamfäders och
ättmäns bragder. Vinteraftnarnas längd, gårdarnas
avskilda läge ökade innebyggarnes håg för berättande,
de stora folkmötena för lagstiftning, lagskipning,
handel eller nöjen gåvo rikliga tillfällen till utbyte
av bygdesägner, utrikesresorna anskaffade nya ämnen
i mängd. Snart ser man ej blott isländska skalder
vara välkomna gäster eller fast anställda vid de
nordiska hoven, utan även andra islänningar, som lärt
sig utantill ett större antal dikter eller förstodo
sig på att förtälja en hop sagor, kunde räkna på att
åtminstone i den norska konungshirden erhålla kost
över vintern och vid avskedet ståtliga gåvor.

Också efter litteraturperiodens början intygas
islänningarnas överlägsenhet i framställningskonst,
därav att de <i>norska</i> konungasagorna nästan uteslutande
kommo att författas av islänningar, så att till och
med en norsk konung

(Sverre) lät historien över sin egen regeringstid
skrivas av en islänning. Ungefär samtidigt erkänner
den danske krönikeskrivaren Saxo, att islänningarna
voro utomordentligt rika på fornsägner.

En väsentligt medverkande orsak till denna
islänningarnas litterära överlägsenhet under
den kristna tiden låg däri, att kyrkan på Island
blivit mera nationell, mindre romersk, än i det
övriga Skandinavien. Medan i Sverige, Norge och
Danmark skaror av utländska munkar och präster
under konungarnas hägn uppträdde fientligt icke
blott mot den gamla läran, utan mot nästan allt,
som tillhörde den gamla hedniska bildningen, var det
inom den isländska fristaten hövdingarna, de forne
offerprästerna, som togo den nya gudstjänsten om
hand: de byggde kyrkor och förblevo ägare av dem,
de anskaffade präster, vilka i viss mån kommo att
betraktas såsom deras tjänare, eller ock läto de
själva prästviga sig. Kort sagt, det uppstod ingen
ny hierarki, kyrkan blev ingen stat i staten, utan
de världsliga maktinnehavarna endast togo sig samma
överhöghet över den nya kulten, som de haft över
den gamla.

Längre fram blev det visserligen något annorlunda,
men under övergången från hedendom till kristendom
och ett gott stycke in i den

kristna tiden styrdes Islands kyrka av män, som med
kärlek höllo fast vid den gamla, inhemska bildningen,
på samma gång som de efter hand sökte tillägna sig
den nya utländska.

Också äro de flesta namngivna författare från den
äldre tiden <i>präster;</i> själve Are frode, den isländska
historieskrivningens fader, var präst. Men icke
blott författarne, utan även deras handsekreterare,
då sådana blevo använda, och hela hopen av avskrivare
hava nog till största delen, i början sannolikt
uteslutande, tillhört det andliga ståndet.

Vad nu angår vår kännedom om författare och
avskrivare, må här anmärkas, att vi över huvud taget
hava endast <i>avskrifter</i> i behåll; hittills har man
ej, så vitt jag känner, kunnat om någon isländsk
handskrift (med undantag av diplom) uppvisa, att
den är författarens eget original <footnote>
Inom den <i>svenska</i> medeltidslitteraturen anser man sig
äga originalmanuskript av den s. k. Karlskrönikan
ävensom ett par blad av den heliga Birgittas
egenhändiga uppteckningar. Även av Saxos krönika har
man i senare tid funnit ett stycke, som torde vara
skrivet av författaren själv.
</footnote>. Vidare må man
ingalunda taga ordet »avskrivare» i samma bemärkelse
som de nyare uttrycken »renskrivare» eller »kopist»;
ty en isländsk avskrivare var vtterst sällan så

beskaffad, att han sökte efterlikna sitt originals
stavsätt eller ens brydde sig om att återgiva det
ord för ord. För honom var innehållet huvudsaken,
formen oväsentlig; trodde han sig veta något mera
eller riktigare i ämnet, så gjorde han utan vidare
tillägg eller rättelse, fann han en framställning
överflödig eller allt för vidlyftig, så uteslöt han
eller förkortade.

Därigenom blev naturligtvis författaren icke
någon person av överväldigande betydelse gent emot
avskrivarna, eller rättare bearbetarna; endast sällan
vårdade de sig om att nämna honom.

En annan följd blev, att de särskilda avskrifterna
av samma original kommo att avvika ganska mycket
från varandra. Därför har man nu ofta nog lika många
skilda »redaktioner» som handskrifter och kan icke
utan ett omfattande kritiskt arbete avgöra, vad som
stått i originalet, och vad som beror på avskrivarnas
åtgöranden.

II.

Sedan vi nu kastat en blick på förutsättningarna för
uppkomsten av en isländsk litteratur och tillika sett,
vilka skrivarna voro, vilja vi närmare betrakta
handskrifterna själva, skrivmaterialierna och
skriften.

På förhand måste vi anmärka, att de allra äldsta
handskrifterna gått förlorade, så att man från
1100-talet icke torde äga mer än ett par fragment;
ävensom, att bestämmandet av varje särskild
handskrifts ålder ännu icke sker med full säkerhet.

Mönster för de äldsta isländska handskrifterna voro
de latinska och engelska (angelsachsiska) från samma
tid, och de isländska kommo att ganska nära sluta
sig till sina förebilder.

Man skrev på pergament, d. v. s. på djurhudar,
som blivit väl glättade och med feta ämnen samt på
annat sätt beredda, så att de kunde användas till
skrivning. Detta skrivmaterial var känt hos antikens
folk, sannolikt före tillvaron av riket Pergamum,
från vilket det erhållit sitt namn. På Island, där
papperet jämförelsevis sent kom i bruk, begagnades
pergamentet ända in i nyare tiden. Islänningarna
tyckas emellertid icke hava nedlagt synnerlig
konst eller kostnad på att göra pergamentet fint och
vackert. Färgat pergament förekommer, mig veterligen,
icke i någon isländsk handskrift.

Skinnen togos nog helst av kalvar, men sannolikt
oftast av får, islänningarnas allmännaste husdjur. Om
antalet skinn, som åtgingo, kan man göra sig en
föreställning genom det faktum, att den största av
de å Stockholms Kongl.

Bibliotek förvarade isländska handskrifterna,
den s. k. Bergsboken, enligt min beräkning är
sammansatt av 105 fårskinn. Denna handskrift
överträffas likväl betydligt i storlek av den
s. k. Flatöboken, som tillhör Kongl. Biblioteket i
Köbenhavn. Några handskrifter hava i senare tid fått
namn efter skinnets beskaffenhet, t. ex. Fagrskinna,
Gullinskinna, Morkinskinna, Hrokkinskinna (=
skrumpen-) m. fl.

Av skinnet utskuros rektangulära stycken, vart och
ett lagom stort att efter hopvikning på mitten bilda
två sammanhängande blad. Bladets storlek motsvarar
i allmänhet våra kvart- eller oktav-volymers,
mindre ofta folianternas och ännu mera sällan de
små formatens. Av några (vanligen 4) par blad,
lagda inuti varandra, bildade man ett s. k. lägg
(motsvarande ett ark; det gamla isländska namnet är
<i>kver</i>), som stundom sammansyddes i vecket. När alla
läggen blivit fullskrivna, genomdrogos de i ryggen
med skinnremmar, som därefter fästes vid pärmar av
skinn eller trä. Somliga handskrifter hava dock icke
varit försedda med permar. Märkena efter de nyssnämnda
remmarna är ofta av vikt, då det gäller att avgöra,
om numera skilda blad en gång hava tillhört samma
skinnbok. Många skinnböcker hava för övrigt först i
nyare tid blivit inbundna, varvid bokbindaren ofta
förfarit så

vårdslöst, att översta raden på sidan flerstädes
blivit helt eller delvis bortskuren. Handskriftens
första sida, som var mest utsatt för nötning, lämnades
gärna oskriven.

Före skrivningens början linjerade man ofta med något
skarpt instrument, eller ock utstack man någon gång
hål i marginalen för att utmärka, var raderna skulle
börja eller sluta. Kring den för texten bestämda
platsen lämnades breda kanter tomma, åtminstone
upptill, nedtill och utåt. Var formatet stort, skrev
man på två spalter.

Det bläck, man använde, var för det mesta av
så utmärkt beskaffenhet, att det hållit sig med
oförminskad svärta till vår tid. Av vatten skadas
det ej, utan framträder endast friskare, då det
fuktas, vilket stundom kan behövas, när pergamentet
har mörknat. Det torde i allmänhet ha innehållit
järn, ty där skriften är nästan bortnött, lyckas
man stundom få bokstäverna att framträda, när man
tillsätter garvsyra. Mindre varaktig än bläcket var
den röda färg, som begagnades till kapitelöverskrifter
(s. k. rubriker).

Huruvida pennan var gjord av rör eller av gåsfjäder,
är mig obekant. Den har emellertid varit både mjuk
och spetsig, ty skrivaren har

åstadkommit så väl starka tryckningar som fina streck.

Skrivaren har stundom haft den skinnbok, som
skulle avskrivas, liggande framför sig, stundom har
han skrivit efter diktamen. Har han begagnat det
förstnämnda förfaringssättet, så kan man se detta
än på vissa arter av skrivfel, än på vacklingen i
grafiskt och ortografiskt avseende, -- allt
efter som han rättat sig efter
sitt eget tillvanda skrivsätt eller ock tanklöst
efterliknat originalet. Att diktamen förekommit, säges
stundom uttryckligen i en anteckning <footnote>
T. ex. på första bladet i Flatöbok: »Jon präst
Tordsson har skrivit om Erik vittfarne och båda
Olofssagorna, men Magnus präst Torhallsson har
skrivit fortsättningen och det föregående och gjort
färgläggningen i hela boken. Gläde Gud och Jungfru
Maria dem som skrevo, och den, som <i>sade före!</i>)»
</footnote>; och när man
av stilarna ser, att två personer omväxlande skrivit
ungefär lika långa stycken var, torde man få antaga,
att den för tillfället icke skrivande dikterat för
den andre.

Men själva skriften, hur ser den ut? Jo, när man
visar en isländsk medeltidshandskrift (av de bättre)
för personer, som aldrig förr sett något dylikt,
får man vanligen höra utropet; »Det ser ju alldeles
ut, som om det vore <i>tryckt!</i>» Detta omdöme är icke
ogrundat; bokstäverna

stå upprätta som i tryck, ej lutade som i vår
skrift, de äro mycket regelbundet formade och lika
höga samt hava väsentligen samma utseende som de
vanliga frakturtyperna (s. k. »svensk» eller »tysk»
tryckstil). Ännu mer påfallande blir likheten, om
man jämför handskriften med en av de <i>äldsta</i> tryckta
böckerna (palaeotyperna), ty dessa senare hava så
väl i bokstavsformen som i de flesta avseenden för
övrigt bildats efter de samtida handskrifterna. Man
torde härvid erinra sig, att, när Gutenberg från
sitt hemliga tryckeri utsände de första biblarna,
dessa allmänt antogos vara handskrivna; det var i
början endast deras stora antal, som gjorde, att
munkarna påstodo dem hava tillkommit med djävulens
hjälp. -- Vad för övrigt angår den frågan, <i>huru fort</i>
en skrivare arbetade, tror jag, att man plägar något
överskatta den tid, han behövt; ty då jag, för att
närmare studera den gamla skriften, övade mig att
efterbilda den, fann jag, att en vanlig kvartsida
kunde skrivas på 2 till 3 timmar.

Det blir således bäst att jämföra handskriften med
en modern bok för att tydligare få syn på dess
egenheter. Man kommer då snart under fund med,
att skrivaren varit mycket mån om att spara på
utrymmet. Anledningen förstår man lätt: pergamentet
var dyrt, och ju

mindre som behövde åtgå, dess bättre var det. Därför
har skrivaren dels använt en mängd förkortningar, dels
ock väl tillsett, att han icke lämnat någon rad -- än
mindre någon större del av sidan -- öppen och oskriven.

Förkortningarna utgöra en förargelseklippa för den,
som läser isländska handskrifter. I de äldre äro de
väl ej så synnerligen talrika, men de växa snart i
antal, och skrivarna pläga ådagalägga stor fyndighet
i att anbringa dem ofta, men tyvärr föga noggrannhet
i att göra det regelbundet.

Som det enklaste slaget av förkortning <footnote>
Här måste vi nöja oss med blotta antydningar; den,
som önskar fullständigare besked om förkortningarna
och skrivsättet i övrigt, hänvisa vi till K. Gislasons
bok <i>Um frumparta Islenzkrar tungu i fornöld.</i>
</footnote> kan man
anse bruket av ett litet tecken <i>över</i> raden för
att angiva en eller flera bokstäver, som borde ha
stått <i>i</i> raden. Ett sådant tecken (som för övrigt
kan förekomma även i modern skrift), är ett kort
vågrätt streck, uttryckande, att ett <i>m</i> eller <i>n</i> bör
tilläggas. Detta tecken fick emellertid dessutom
flera andra betydelser: det kan angiva, att en hel
stavelse, vari <i>n</i> ingår, är utelämnad, det kan i vissa
ord uttrycka ännu starkare förkortning, t. ex. bk =
<i>byskop</i> (biskop), alm = <i>almáttigr</i> (allsmäktig), och
detta i vilken

kasusform som helst. Ett tecken, som liknar en nia,
betyder vanligen (liksom i latinska handskrifter)
<i>us,</i> ett annat tecken <i>er,</i> men i synnerhet detta senare
användes tillika på flera andra sätt. En prick över
en konsonant är ett i yngre handskrifter vanligt
tecken till att konsonanten skall läsas dubbel,
d. v. s. att konsonantljudet är långt, medan de äldre
membranerna enklare angiva långa konsonantljud genom
små versaler (d. v. s. bokstäver av det s. k. »stora»
alfabetet). Ett tecken, som än liknar ett omega än
tt, plägar betyda antingen <i>ra</i> eller <i>ar</i>; ett annat,
som påminner om en tvåa, betyder <i>ur,</i> o. s. v. -- Ofta
begagnas också helt små bokstäver över raden för att
utom sitt eget ljudvärde beteckna någon utelämnad,
föregående eller efterföljande bokstav.

I de äldre handskrifterna, som naturligtvis stå
sina latinska förebilder närmare, förekomma icke
sällan förkortningar av åtskilliga latinska småord
i stället för de motsvarande isländska. Så användes
t. ex. n (<i>non</i>) för att beteckna <i>eigi</i> eller <i>ekki</i> (ej,
icke), och med de i latinska handskrifter vanliga
tecknen för <i>vel</i> och <i>et</i> betecknas <i>eða</i> (eller) samt <i>ok</i>
(och); -- det sistnämnda tecknet kvarstår även i yngre
handskrifter och har, som man vet, motsvarighet också
i modern skrift.

Ännu mera rumbesparande än de hittills nämnda är en
annan förkortningsmetod, välbekant för var och en av
oss, som plägar till eget bruk göra anteckningar,
vilka icke behöva vara begripliga för någon annan, --
nämligen att endast med begynnelsebokstäverna beteckna
sådana ord, som ofta förekomma, eller vilka man av
annat skäl lätt kan gissa sig till. På detta sätt
förkortas i synnerhet nomina propria, i det ett sådant
endast på det första stället, där det förekommer i
handskriften, blir fullständigt utskrivet; -- händer
det, att detta första ställe blivit utplånat eller
bortrivet, så kan man lätt stanna i ovisshet om
namnets rätta form. Andra ord, som vanligen betecknas
endast genom sin begynnelsebokstav (helst efterföljd
av en punkt), äro böjningsformer av verben <i>hafa, heita</i>
och <i>segja</i> <footnote>
Men s. kan också  någon gång beteckna
<i>svara</i> eller <i>spyrja</i>.
</footnote>, kasusformer av substantiven <i>konungr,
dróttning, jarl, son, dóttir</i> m. fl. Oftast,
icke alltid, giver sammanhanget vid handen, vilket
ord en dylik förkortning betecknar; men huruvida
skrivaren menat, att <sp>verbet</sp> skulle ha stått i presens
eller imperfektum, i indikativ eller konjunktiv, att
<sp>substantivet</sp> skulle läsas med eller utan slutartikel,
det blir ej sällan omöjligt att avgöra; och sådant
har säkerligen varken

skrivaren eller den tidens läsare brytt sig om,
ty de frågade endast efter innehållet.

Vi omtalade nyss, att skrivarna pläga vara angelägna
att skriva varje rad till slut för att icke lämna
plats obegagnad. När texten innehåller verser, skrivas
alltså dessa i en följd liksom prosan; på sin höjd
skiljas versraderna genom punkter eller utmärker
ett <i>v</i> (= <i>visa,</i> d. v. s. strof) i marginalen, att ett
stycke i bunden form är inskjutet. Någon indelning
i stycken förekommer ej, utom den egendomliga
kapitelindelningen, vilken förtjänar särskild
beskrivning, icke minst för det sätt, varpå skrivarna
därvid förenat prydlighet med rumbesparing.

Kapitelindelning brukas i de flesta handskrifter, på
de ställen där innehållet så fordrar eller tillåter,
men skrivaren har ofta gjort annan indelning, än
hans original har haft. Det nya kapitlets två eller
tre första rader börjas icke ute i marginalen, utan
något längre åt höger, så att plats blir öppen för en
stor begynnelsebokstav. Denna bokstav, som vanligen är
kulört, helst röd, och försedd med prydliga slängar,
har efteråt ditmalats, stundom av annan person
än skrivaren själv. Målaren har icke alltid varit
läskunnig: ibland har till hans ledning den önskade
bokstaven blivit i helt liten

skala utsatt på den tomma platsen, ibland har
han målat oriktig bokstav. Det händer också, att
målningen aldrig blivit verkställd, utan platsen
ännu är tom. -- Begynnelsebokstaven för hela skriften
(sagan, eller vad det nu är) plägar vara mycket
större än kapitlens begynnelsebokstäver samt mera
utsirad, ofta med drakfigurer och dylika ornament;
verkliga miniatyrer äro dock mycket sällsynta och,
när de förekomma, tämligen tarvliga; ett exempel är
konung Olof Tryggvessons bild i Bergsboken.

Det nya kapitlets första rad skiljes ej från det
föregåendes sista rad genom något större mellanrum
än raderna inom samma kapitel. Har det föregående
kapitlet icke gått jämt ut på sista raden, så
kunna slutorden vara inhysta ytterst på det nya
kapitlets första rad; mellan dessa slutord och
begynnelseorden står då gärna en med rött skriven
överskrift till det nya kapitlet. Överskriftens längd
och ordalydelse bestämmes i väsentlig mån av utrymmet
samt varieras rätt mycket av avskrivarna. Ibland
består rubriken uteslutande i ordet <i>capitulum</i>
(<i>cap.</i> eller <i>capit.</i> eller på annat sätt förkortat).

Även andra anordningar förekomma: t. ex. att
överskriften och, om utrymmet medgiver, därefter
de ord, som bilda fortsättning till första raden,
stå i slutet av föregående kapitlets sista

rad; men nästan alltid ser man, att skrivaren
velat tillvarataga hela utrymmet.

Det finnes emellertid i de gamla isländska
membranernas skrivsätt annat anmärkningsvärt än
sådant, som framkallats av behovet att spara på
pergamentet. Viktigast är naturligtvis själva det
begagnade alfabetet, och även med fara att bliva
tröttsam måste jag inlåta mig på att säga några
ord därom.

Detta alfabet utgjordes visserligen i huvudsak
av det latinska teckensystemet, men isländskans
större rikedom på ljud hade krävt en rätt betydlig
utvidgning av bokstavstecknens antal. Principerna
för utvidgningen framställas i en utomordentligt
skarpsinnig avhandling, som anses vara skriven vid
(eller något före) mitten av 1100-talet; författaren
nämner sig ej.

Enligt avhandlingens förslag -- som delvis ansluter
sig till och åberopar engelsmännens (angelsachsernas)
föredömen -- skulle de långa vokalljudens tecken
medelst ett streck (»accent») ovantill skiljas från
de motsvarande korta; nasalerade vokaler skulle
utmärkas med en punkt upptill; vidare skulle de i
latinet saknade ljuden y, (öppet) å, ä, ö uttryckas
genom nya mynder, bildade medelst sammansättning av
de närmast motsvarande vokalljudens tecken, nämligen
<i>y</i> av <i>u</i> och <i>i</i> (<i>j</i>), <i>o</i> (»å») av <i>a</i> och <i>o, e</i> av <i>a</i> och <i>e, æ</i>

<i>o</i> (»ö») av <i>o</i> och <i>e.</i> Diftongerna skulle uttryckas
genom sammanställning av de enkla ljudens tecken. De
långa konsonantljuden betecknas med bokstäver ur det
s. k. stora alfabetet <footnote>
För k-ljudet gällde, att det korta tecknades med
<i>c,</i> det långa med (en egendomlig form av) <i>k.</i>
</footnote>; ng-ljudet uttrycktes med ett
eget tecken (<i>n</i>); för de båda th-ljuden (jfr eng. <i>thin</i>
och <i>father</i>) behöll man runan Þ <footnote>
Det »veka» ljudet (motsvarande det i <i>father</i>) fick
sedermera ett eget tecken i det från angelsachsisk
skrift lånade d.</footnote>.

Detta ypperliga system tyckes likväl aldrig ha blivit
till alla delar konsekvent tillämpat. Nasaleringen,
som rätt snart torde ha försvunnit ur uttalet,
finnes ej betecknad i andra skrifter, längdtecknet
blev tämligen sällan utsatt på de långa vokalerna, och
särskilt beträffande de nya vokaltecknen uppstod stor
oreda i skrivsättet. På det hela visa handskrifter
från olika tider mycket betydliga skiljaktigheter i
beteckningssättet, och även inom samma handskrift
finner man ofta starkt vacklande mellan äldre och
nyare stavning.

Också i avseende på <sp>interpunktionen</sp> saknas ofta
följdriktighet. I mycket gamla handskrifter finnas
undantagsvis frågetecken och kolon, eljest utgöres
det enda skiljetecknet av punkten (vilken dessutom
kan användas för att

utmärka förkortning). Men ytterst ofta är punkten
utelämnad, där den borde stå; någon gång är den
utsatt, där den icke behöves. På liknande sätt
förhåller det sig med bruket av stora bokstäver i
början av ny mening eller nomen proprium.

Nu hava vi länge -- kanske alltför länge -- sysselsatt
oss med allmänna, gemensamma egenskaper hos
handskrifterna. Finnes det då, kan väl någon fråga,
i dessa skinnböcker intet, som giver oss en vink
om skrivarens personlighet eller låter oss förstå,
vad han har tänkt och känt under det mödosamma
arbetet? Jo, det gör det visst, och jag skall gärna
lämna några prov därpå.

När skrivaren kommit till slutet av ett
helt, t. ex. av en särskild saga, tillägger han ofta
några ord av egen fatabur, såsom: »Nu lyktas här
denna saga, men Gud give oss många goda dagar!» eller
»Lovad vare Gud, som styr och råder i all evighet!»
eller någon annan, ofta rätt utförlig, from önskan.

Av olika beskaffenhet är en anteckning i Bergsboken
efter en dråpa, som verkligen tyckes vara rätt
slarvigt avskriven: »Gud och pastor Guttorm förlåte
mig, att jag klottrade så illa och galet!» I en annan
å Stockholms Kongl. Bibliotek förvarad skinnbok har
skrivaren i marginalen tecknat verserna:

»Bläcket plumpar bokens skinn,
illa bet min penna. --
Tung och trög är handen min,
tadla hellre denna!» <footnote>
På isländska är versslaget konstigare; Blekið lekur
bókfell á, bitur litið penni. Heldur veldur höndin
bág (<i>sic!</i>); henni eg um kenni.</footnote>

Samme man visar också på ett ställe till i
handskriften sin poetiska skrivklåda, då han i
marginalen sätter denna utgjutelse:

»Mången prisar sommaren för fåglars fagra sång.
Men jag lovar vintern, jag, ty natten är så lång».

Ett personligt tycke av annat slag visar en skrivare
i ett stort manuskript (AM. 604, 4:o), innehållande
versifierade sagor (s. k. rímur): han har i nedre
kanten på bladen upptecknat en hel mängd isländska
ordspråk, som tillsammans utgöra en rätt värderik
samling.

Av alldeles skiljaktig art och betydelse från det
nu nämnda äro de <sp>namnteckningar</sp>, som på olika tider
blivit skrivna i marginalerna av en skinnbok. I regeln
torde det väl vara namnen på bokens <sp>ägare</sp>, vi här hava
framför oss; och med tillhjälp av dessa namnteckningar
kan man understundom spåra bokens historia, då man
nämligen har någon kännedom om namnens innehavare
eller åtminstone vet, vilken släkt eller trakt,
de tillhört. Att forskare kunna

leda dylikt i bevis, är icke så sällsynt, som en
oinvigd skulle vilja tro, ty intet lands släkt-
och personalhistoria är så noga känd som Islands.

Men innan vi närmare avhandla skinnböckernas senare
öden, böra vi tillägga litet, som återstår att säga
om deras uppkomst och beskaffenhet.

De äldsta skinnböckerna tyckas i allmänhet hava
varit tämligen små häften, vart för sig innehållande
endast <i>en</i> skrift (saga, avhandling etc.). Men under
1200-talet började man skriva <sp>samlingsböcker</sp>. En sådan
torde vanligen ha uppstått på det sätt, att någon
förmögen man, som önskade äga vissa litteraturalster,
gav i uppdrag åt en skrivare (väl i de flesta fall en
andlig man) att prydligt avskriva dessa i en och samma
volym. Oftast gjordes samlingen efter en bestämd plan;
så t. ex. har man volymer med norska konungasagor (som
gärna äro kronologist ordnade); andra skinnböcker
innehålla endast isländska släktsagor, åter andra
uteslutande helgonlegender o. s. v.; till de yngsta
samlingshandskrifterna höra de, som upptaga endast
s. k. <i>rimur</i> (sagor, satta på rim). Men det finnes
också skinnböcker med blandat innehåll. Av sådana
är den s. k. Höksbok den viktigaste; den inrymmer
isländska historiska sagor, mytiska sagor, teologiska,
geografiska, fysiska, 

astronomiska, aritmetiska och mineralogiska stycken samt
slutligen den gamla dikten Völuspå; boken skrevs
för och delvis av riddaren Hök Erlendsson, som dog
år 1334.

Uppkomsten av dessa stora samlingsvolymer har
utan tvivel varit viktig för bevarandet av den
isländska litteraturens alster; ty en sådan diger
och jämförelsevis präktig bok blev naturligtvis
hållen i vördnad och skyddad vida bättre än de gamla,
oansenliga häftena. Men för dessa senare påskyndades
undergången, därigenom att de ansågos överflödiga,
då man hade de nyare praktverken; och det är föga
troligt, att folk på den tiden räknat för en förtjänst
hos en bok, att den var mycket gammal.

Vi kunna således antaga, att förstörelse av
handskrifter ägt rum redan under den tidsålder,
då intresset för läsning och avskrivning ännu var
oförminskat. Hur det gick under de näst följande
århundradena, skola vi nu skildra.

III.

Man har allt skäl att tycka, att de gamla isländska
handskrifterna gott och väl hade kunnat hållas
oskadda ett årtusende eller mera, ty pergamentet är
synnerligen varaktigt, likaså bläcket, och dessutom
skyddades många av en bastant inbindning. Men
ogynnsamma 

omständigheter hava framkallat förstörelse av så många
skinnböcker, att den räddade delen måste anses mycket
ringa i jämförelse med den förlorade.

I ganska väsentlig mån ligger orsaken hos de usla
bostadsförhållandena på Island. Byggnader av sten
hava där aldrig varit brukliga, och någon timmerskog
växer icke på ön. Islänningarna hava därför i alla
tider varit nödsakade att införa sitt byggnadsvirke
utifrån, i synnerhet från Norge. Men införseln har
icke på långt när fyllt behovet, utan boningshusen,
framför allt de tarvligare, hava huvudsakligen
uppförts av torv; de tjocka torvväggarna har man
vanligen på insidan klätt med bräder. Det är lätt att
inse, huru fuktiga dessa bostäder måst bliva, och huru
starkt fukt och mögel kommit att angripa de därstädes
förvarade handskrifterna; det bedrövliga tillstånd,
vari somliga av de nu bevarade befinna sig, vittnar
tillräckligt om fuktens fördärvliga inverkan. Även
bostädernas uppvärmning var, åtminstone i äldre
tider, föga ändamålsenlig. Eldstäderna voro placerade
midt på golvet, elden fick ofta nog underhållas med
torkad fårgödsel, och röken gick ut genom ett stort
hål i taket, sedan den en stund virvlat omkring i
rummet. Också äro bladen i de flesta skinnböcker
färgade mörkbruna, somliga nästan svarta, och
pergamentet

har behållit sin ursprungliga färg endast i sådana
böcker, som antingen tidigt kommit till utlandet
(Norge) eller ock bevarats i kyrkor och kloster.

Vida större förödelse, än fukt och rök kunde
åstadkomma, gjorde emellertid människorna
själva. Under medeltidens sista århundrade synes
kärleken till den gamla litteraturen hava funnits
kvar blott hos ett fåtal av öns befolkning; denna
hade också genom de stränga handelsförbuden
råkat i fattigdom samt dessutom drabbats av
flera svåra olyckor, bland vilka den värsta var
pesten, som åren 1402--4 hade bortryckt 2/3 av hela
innevånareantalet. Reformationen och dess brytningar
medförde visserligen en stegrad livlighet på det
andliga området, men det blev nu översättningar
av reformatorernas skrifter, av nya testamentet
och bibeln i sin helhet, som lästes och snart även
trycktes på Island. De gamla skinnböckerna från den
»påviska» tiden föraktades och förstördes ohejdat; man
var glad, om man kunde finna en så nyttig användning
av de styva bladen som till inbindning av räkenskaper
eller tryckta böcker. Frukterna av generationers
snille och flit, de dyrbara minnena från vår folkstams
forntid hotades med fullständig förintelse.

Men även den fornnordiska litteraturen skulle

återupplivas, skulle få sin renässans, liksom
den antika. I slutet av det 16:de och början av
17:de århundradet hade några islänningar, Arngrim
Jonsson, Magnus Olafsson, Björn Jonsson från Skardsá
m. fl. företagit sig att med iver läsa de gamla
skinnböckerna och dels på latin dels på sitt eget
modersmål skriva avhandlingar om den gamla historien
och skaldekonsten. Författarna voro väl icke särdeles
utmärkta som vetenskapsmän och hade ej heller kännedom
om synnerligen stor del av fornlitteraturen, men deras
hänförelse för studiet spred sig till åtskilliga av de
bildade männen på Island, bland dem biskoparna, hvilka
snart blevo de förnämste ledarna av den nya rörelsen.

Man började nu använda mycken flit på att avskriva de
gamla skinnböcker, som kunde överkommas. Avskrifterna
togos nästan uteslutande på papper, och man har
därför kallat denna och den följande tiden för
<i>pappershandskrifternas</i> tidsålder. För eftervärlden
äro dessa pappershandskrifter (»chartæ») stundom
av stor vikt, nämligen i sådana tillfällen, då deras
original, skinnböckerna, efteråt antingen förlorats
genom olyckshändelse (varom mera nedan) eller ock
blivit stympade eller rent av förstörda av okunniga
och vårdslösa ägare; dylikt har inträffat ända till
1600-talets slut,

ty insikten om de gamla böckernas värde fanns ännu
endast hos några få personer. I relativ säkerhet kommo
handskrifterna icke förr, än de hamnade i offentliga
bibliotek utom Island.

Bibliotek, som äga isländska handskriftssamlingar
av någon betydenhet, finnas endast i Danmark och
Sverige. Huru dessa samlingar uppstått, skola vi nu
tillse <footnote>
Våra förnämsta källor till den följande
framställningen äro dels Prolegomena till Vigfussons
upplaga av Sturlunga saga (Oxford 1878), dels
berättelsen om »Svenska Fornskriftssällskapets
allmänna årsmöte 1847» (Stockholm 1848). </footnote>.

Som bekant utgjorde Island på 1600-talet, liksom nu,
en del av den danska monarkien. I Köbenhavn hade de
lärde bland islänningarna fått sin högre bildning,
och i denna stad, där ju också regeringen hade sitt
säte, egde de gamla vänner och mäktiga gynnare,
hos vilka de kunde önska göra sig påminda. De första
handskrifter, som på 1600-talet utfördes från Island,
kommo alltså till Danmark, som gåvor till lärda och
framstående män därstädes. Dessa män, som var för sig
anlade en liten samling, voro Ole Worm, Stephanius,
Resenius och Torfæus.

Även till danske konungen själv skickades gamla
handskrifter, vilka nu utgöra den icke synnerligen
stora, men mycket värdefulla 

samlingen å Kongl. Biblioteket i Köbenhavn; samlingens
dyrbaraste klenod är den handskrift, som upptager de
s. k. eddasångerna.

Men stormakten i Norden var på den tiden icke
längre Danmark, utan Sverige. I vårt land fanns då
mycket nit och påpasslighet för allt, som kunde
öka rikets ära och glans. Det dröjde icke länge,
förrän utmärkta svenskar började höra talas om de
isländska handskrifterna och bemödade sig att åt
Sverige tillförsäkra besittningen av sådana <footnote>
Att återupplivandet av den gamla isländska
litteraturen väckt ett visst uppseende i Europa,
ser man av kardinal Mazarins plan (1648) att samla
isländska handskrifter och för ändamålet kalla en
islänning till Paris. </footnote>.

Redan år 1651 hade den för vetenskapen varmt
nitälskande Magnus Gabriel de la Gardie uppköpt
Stephanii dyrbara manuskriptsamling. Efter
de la Gardies död tillföll samlingen Uppsala
Universitetsbibliotek, där den ännu förvaras.

Men Sverige skulle snart få en isländsk
handskriftsamling av ännu större betydenhet. Den
första anledningen därtill berodde på en egendomlig
tillfällighet. År 1658, medan krig pågick mellan
Sverige och Danmark, hade ett isländskt fartyg på
väg till Köbenhavn blivit taget av en svensk kapare
och fördes in till Göteborg.

Ombord befann sig en isländsk student, Jon
Rugman. Denne sammanträffade i Göteborg med
riksdrotset greve Per Brahe, som, då han kom under
fund med, att islänningen om Nordens fornhistoria
visste mera än den tidens svenskar, övertalade honom
att bosätta sig i vårt land. Efter att någon tid hava
tjänstgjort vid skolan på Visingsö kom Rugman till
Uppsala och lyckades där, understödd av rikskanslären
Magnus Gabriel de la Gardie, att för fornisländskans
studium livligt intressera sådana män som Olof
Verelius och sekularsnillet Olof Rudbeck. Härmed
var början gjord till det ivriga arbetet inom
fornkunskapen, som blev en så viktig beståndsdel i
Sveriges vetenskapliga liv och understundom, såsom
i Rudbecks Atland, urartade till bålstort svärmeri.

Karaktäristiskt för tid och personer var den kraft,
varmed man strax från början tog sig saken an. Man
anställde genast (1661) en s. k. antiqvarius, som
skulle beskriva och anskaffa gamla handlingar;
sedermera (1666) upprättades för samlande och
undersökning av fornlämningar, bland vilka de
isländska handskrifterna intogo ett viktigt rum, ett
särskilt ämbetsverk, Antiqvitetskollegiet i Uppsala;
den förste »direktorn» var Georg Stiernhielm. Man
uppköpte isländska handskrifter, var man kunde anträffa

sådana; Rugman skickades i samma syfte till Island
och gjorde där en ganska rik skörd; även genom andra
islänningar, som anställdes i kollegiets tjänst,
dels anskaffades några gamla manuskript, dels togos
avskrifter av sådana, som ej kunde köpas.

Danska regeringen såg med oblida ögon den svenska
företagsamheten, och kung Kristian V utfärdade 1685
ett förbud mot utförande av handskrifter från Island
till främmande ort.

Emellertid hade den nya samlingen i Uppsala vuxit
ut till ganska stort omfång. År 1692 flyttades den
till Stockholm, då kollegiet omdanades till det
anspråkslösare Antiqvitets-Arkivet. När slutligen
även detta (år 1780) upplöstes, blev dess isländska
handskriftssamling införlivad med Kongl. Biblioteket,
där den ännu finnes.

Så ansenlig den stockholmska samlingen än är,
överträffas den likväl vida av den manuskriptsamling,
genom vars åvägabringande islänningen <sp>Arne Magnusson</sp>
har förvärvat sig ett odödligt namn.

Arne Magnusson var bland samlarna den siste, men
tillika den lyckligaste och den ypperste. Hade
han ej varit, så skulle vi om den fornisländska
litteraturen känt kanske ej ens hälvten så mycket,
som vi nu göra. Han var, kan man säga, ett verkligt
samlaresnille. Med

otroligt fin instinkt och med outtröttlig ihärdighet
uppspårade och förvärvade han en stor mängd mer eller
mindre fullständiga handskrifter, så väl på skinn
som på papper; enstaka lösa blad, ja, till och med
delar av blad tillvaratog han; allt granskade han
och bedömde det med en skarpsinnighet och en lärdom,
som göra hans anteckningar till högst värdefulla
källor för forskaren. I att väl förvara, ordna och,
då det var möjligt, komplettera sina samlingar var
han också oöverträfflig.

Det mesta samlade han på Island. Ingen hade kunnat
tro, att så mycket där återstod att tillvarataga,
sedan flera personer förut rest omkring för att
uppköpa handskrifter. Det var under åren 1702---12, som
han gjorde de rikaste skördarna; han reste då omkring
på Island såsom medlem av en kunglig kommission,
vilken hade att upprätta nya jordeböcker. I öns
västra del, där i forntiden författareverksamheten
varit livligast, anträffade han de flesta
handskrifterna. Han förstod också förträffligt att
sätta andra personer till efterforskningar, och ännu
långt efter sedan han för alltid lämnat Island,
fortfore hans vänner att till honom i Köbenhavn
översända den efterskörd, de kunde göra på ön.

Arne var en man, som helt och hållet gick

upp i sin livsuppgift. Ytterligt sparsam för egen
del, skydde han inga kostnader, när det gällde att
vinna en tillökning till sin samling. Redan som fattig
student lyckades han skaffa sig åtskilliga manuskript
av värde. Sedermera, då han blivit professor och
bibliotekarie i Köbenhavn samt sålunda fått tämligen
goda inkomster och därtill ingått ett rikt gifte,
behövde han aldrig av brist på medel låta någon
handskrift gå sig ur händerna och kunde t. ex. vid
Torfaei död inköpa dennes dyrbara samling.

Mot slutet av sin levnad drabbades han av ett hårt
slag. En förfärlig eldsvåda, som rasade i Köbenhavn
flera dagar under hösten år 1728, förstörde ej blott
hela universitetsbiblioteket med dess värdefulla
samling av isländska manuskript (till stor del
Resenii kvarlåtenskap), utan även Arnes eget hus, hans
tryckta böcker samt en del av hans handskrifter. Efter
detta var hans kraft bruten, han klagade ofta: »Min
glädje är borta!» och dog föga mer än ett år efter
sin olycka. I själva verket var dock förlusten ej så
svår, som han trodde (han kunde aldrig förmå sig att
efterse, hur mycket som var förlorat); antalet av de
skinnböcker, som brunnit upp, torde ej ha uppgått
till 20, och av de flesta funnos pappersavskrifter
i behåll. Genom avskrifter känna vi också det mesta
av innehållet uti

de vid universitetsbibliotekets brand förstörda
skinnböckerna <footnote>
Bland dessa var »<i>Kringla</i>», en samling av norska
konungasagor, uppkallad efter begynnelseordet, liksom
den förste utgivaren, svensken J. Peringskjöld,
kallade den tryckta boken <i>Heimskringla</i> (jordens ring).
</footnote>.

All sin egendom testamenterade Arne Magnusson till
universitetsbiblioteket i Köbenhavn. Där förvaras nu
hans isländska handskrifter, en samling, som ensam
överträffar alla andra dylika tillsammantagna. De
av Arne donerade penningarna hava använts till att
avlöna amanuenser för samlingens vårdande ävensom
till utgivande av åtskilliga gamla isländska skrifter.

Efter Arne Magnussons tid hava nästan inga
handskriftfynd blivit gjorda.

Utsikterna att hädanefter anträffa några gamla, ännu
okända skinnböcker äro ringa. Gudbrand Vigfusson
har dock påpekat, att bland de isländska gårdar,
som på 1300-talet förstördes av vulkaniska utbrott,
funnos några, vilka varit hemvist för personer av hög
bildning och sannolikt hyst handskrifter. Här kunde
sålunda ett nordiskt, anspråkslösare motstycke till
Herculaneum och Pompeji en gång uppstå ur askan. Även
på Grönland skulle man, fortsätter Vigfusson, kunna
finna gamla pergamentshandskrifter, om man lyckas
påträffa ruinerna av de

boningshus, som tillhört den isländska koloni, vilken
länge blomstrade där och utmärkte sig för rätt mycket
litterärt intresse, men synes hava utdött omkring
år 1400.

*

Kasta vi nu en blick tillbaka på de isländska
handskrifternas historia, så kunna vi icke undgå
att erfara en känsla av vemod över att så mycket
värdefullt gått förlorat för vår tids vetenskap
och litteratur. Här, liksöm ofta annars, kan man
se en egendomlig motsvarighet mellan historien
och naturen; den senare låter ju understundom
hela arter med ädla och förträffliga egenskaper
avtaga och slutligen dö ut, då omständigheterna
äro missgynnande. Men i <i>ett</i> avseende kan denna
jämförelse skänka oss tillfredsställelse. En ädel
ras i djur- eller växtvärlden kan visserligen genom
oblida naturförhållanden eller genom människans
okunnighet och blinda vinstbegär utrotas, men även
genom människans insiktsfulla och nitiska omsorger,
trots naturförhållandena, bevaras. Så har även den
forntida skatt av vetande, som blivit nedlagd i de
isländska handskrifterna, väl i början av människors
vanvård lika mycket som av tidens tand hotats med
förstörelse, men också

genom några få personers, framför allt genom <i>en</i>
mans upplysta nit och uppoffringar kunnat räddas åt
samtid och framtid, åtminstone till så stor del, att
den <i>isländska</i> medeltidslitteraturen ännu försvarar
sin plats bland det yppersta, världshistorien har
att uppvisa.
</chapter>

<chapter name="Om ferieläsning.">
OM FERIELÄSNING <footnote>
De följande sidorna, som första gången
offentliggjordes i en årsredogörelse för »Göteborgs
Nya Elementarläroverk för flickor», omtrycktes i denna
samlingsvolym, av den anledning, att ferieläsningen
då hade blivit en påbjuden praxis för de allmänna
läroverken. Jag trodde nämligen, att det skulle
erbjuda ett visst intresse att jämföra skolgossarnes
ferieläsning med den, som jag ansåg (och ännn anser)
mest ändamålsenlig för skolflickor.
</footnote>.

(1885)

Allmänt bekant är, att skolungdomens sommarferier i
Sverige äro längre än i något annat land. På senare
tiden har månget yrkande, att de skulle förkortas,
blivit framställt. Man har sagt: då våra läseterminer
äro kortare, men vi likväl söka uppnå ungefär samma
resultat av studierna, som man vinner i andra länder,
tvingas vi att i skolorna forcera läsningen, att
brådskande genomgå långa kurser; följden för de unga
blir överansträngning och andlig övermättnad vid
läsårets slut, varav åter

följer, att de under ferien sky all läsning samt
ofta hängiva sig åt en sinneslättja, som skadligt
inverkar på karaktärens utveckling; vid det nya
läsårets början äro de i hög grad avvanda från
tankearbete och hava glömt ansenligt av det, som förra
läsåret inhämtades, varigenom händer, att veckor,
ja, månader åtgå, innan de kunna bringas till lika
mått av kunskaper och lika stor arbetsvana, som de
på våren innehade.

Yrkandet, att sommarferierna skulle förkortas, har
emellertid rönt livliga gensagor, och även härvid har
man haft goda skäl att anföra: Den vackra årstiden
är kort i vårt land, har man sagt, låt de unga så
mycket som möjligt få njuta den uti naturen, fria från
innestängningen i staden och i skolan! Den friskhet i
sinnet och den kroppsliga hälsa, som härav vinnas, äro
mera värda än ett litet plus i kunskaper. Och vidare,
är det icke av stor vikt, att barnen få tillräckligt
länge vara i hemmen med de sina? Detta gäller icke
blott dem, vilkas föräldrar året om äro bosatta på
landet; även när barnet under terminen bor i sitt
hem, har det för skolgång och läxläsning föga tid
över att verkligen leva tillsammans med familjen. Och
likväl är detta samliv, i all synnerhet för flickan,
av utomordentligt stor betydelse, ja, alldeles
nödvändigt, för att hon skall kunna utveckla

sig till det, hon bör bliva i hemmet och för hemmet.

Vi tro, att dessa skäl väga tungt i vågskålen
för att <i>icke,</i> vad flickskolorna angår, avkorta
sommarferierna. <footnote>
I själva verket <i>kunna</i> de knappast avkortas, ty ett
stort antal familjer plägar redan tidigt på sommaren
begiva sig ut på landet och ej förr än i början av
september återkomma till staden; att därvid låta
flickorna bo i staden, medan föräldrarna vistas på
landet, torde i allmänhet vara outförbart.</footnote>

Å andra sidan äro vi livligt övertygade om, att något
bör och kan göras för att minska de olägenheter,
vilka, såsom det med rätta blivit anmärkt, härröra
av en alltför lång ledighet från läsning.

Botemedlet anse vi ligga i en rätt ordnad
<i>ferieläsning.</i> Och vi betrakta en sådan ferieläsning
icke allenast som en nödhjälp för skolarbetet, utan
som en i och för sig viktig del av uppfostringen,
fruktbärande för utveckling både av intelligens
och karaktär.

Men uttryckligen måste framhållas, att den
ferieläsning, vi åsyfta, ingalunda är denjsamma,
som stundom bär detta namn, men i själva verket är
väsentligen likartad med skolarbetet och endast avser
att fylla luckor, som för lärjungen uppstått i förra
läsårets kurs, eller

»göra undan» en del arbete, som eljest skulle tillhöra
skolundervisningen. Sådan ferieläsning blir i enstaka
fall nödvändig och nyttig, t. ex. för barn, som
av sjuklighet eller andra orsaker ej varit med om
skolarbetet under hela läsåret. Men om detta slags
läsning är nu icke fråga.

Nej, det feriearbete, vi här vilja förorda, är av helt
annat slag. Det måste vara betydligt självständigare
och friare, lättare och mera intresseväckande. Vi
skola nu närmare betrakta dess beskaffenhet.

Den viktigaste egenskapen hos detta arbete bör vara,
att barnet, så mycket som möjligt, företager det av
egen drift och på egen hand. Man måste undvika både
att låta det kännas som tvång och att giva barnet mera
ledning och hjälp, än det själv behöver och begär.

Men skall feriearbetet icke av de unga uppfattas såsom
ett tvång, så bör man först och främst väl avpassa
tiden för dess början. Alltför snart efter skolans
avslutning bör det ej upptagas; i allmänhet torde
nog ett par veckor få förflyta, innan det bringas
på tal. Men så snart man finner, att flickan njuter
något mindre av sin återvunna frihet från skolgång,
så snart hon börjar »få gott om tid», ja, kanske icke
rätt vet, med vilka sysselsättningar hon skall

fylla sin dag, då är rätta stunden inne att föreslå
henne börja med ferieläsning. <footnote>
Vilken tid på dagen som faller sig lämpligast, blir
nog i de flesta familjer lätt att avgöra; naturligtvis
bör det icke vara en tid, då sysselsättningar,
om vilka flickan gärna är med, pläga företagas. --
Att låta flickan helt och hållet själv bestämma,
<i>när</i> hon skall läsa, och låta henne taga olika tider
på olika dagar, allt efter som lusten kommer på, är
nog ej att tillstyrka, så framt hon icke har ovanligt
intresse för läsning och redan hunnit till betydlig
stadga i förståndet.</footnote>

Ett viktigt försiktighetsmått är också att icke
låta flickan arbeta för länge dagligen. <i>En</i> timme
om dagen är väl i allmänhet nog att börja med;
om och hur mycket arbetstiden sedermera kan ökas,
beror på omständigheterna. Rådligast är måhända att
låta flickan själv avgöra detta, blott man tillser,
att kroppsrörelse i fria luften, handarbete m. m.,
som hon behöver, ej lider intrång av läsningen.

En timme dagligen i 7 till 8 veckor är emellertid
icke så litet; väl använd, kan denna tid räcka
till för inhämtande av ett rätt vackert mått
av kunskaper. Ändå viktigare bliva de moraliska
verkningarna av den regelbundna, men alls icke
tröttande sysselsättningen. Så t. ex. stärkes
ordningssinnet: när en stund på dagen är anslagen
till ett bestämt arbete, går det ofta av sig självt
att uppgöra ett slags plan

för vad som under dagens lopp skall företagas, och
sålunda motverkas dagdriveriet och den därav följande
känslan av tomhet och slapphet i sinnet. Vidare får
barnet det glada medvetandet att hava uträttat något
nyttigt, ett medvetande, som icke så litet bidrager
till, att det börjar hysa en viss aktning för sig
själv och ställer fordringar på sig själv, alltså
i någon mån vinner i stadga. Ytterligare en vinst,
som väl är ringare, men som barnet skattar högt,
är det ökade behag, lekar och andra sysselsättningar
erhålla, då de omväxla med läsning.

För att nu dessa goda frukter skola kunna skördas av
lästimmen, måste den vara väl använd. Därtill fordras
kanske allra mest, att arbetet ej splittras på många
ämnen. Bäst är att välja endast ett, högst två; gör
man det, så bliva också framstegen snart märkbara
och uppmuntra i hög grad barnet att fortsätta. Då
kommer också barnet att känna med sig, att det fått
ett verkligt resultat av sitt feriearbete; och detta
medvetande, att det på egen hand kunnat åstadkomma
något, är av icke ringa värde för framtiden.

Här gäller i fullt mått den goda regeln: vill
man vinna <i>något,</i> skall man icke gripa efter <i>för
mycket.</i> Delas barnets arbete på flera ämnen, så blir
dess intresse för vart och ett så mycket

mindre. Man måste, så att säga, vara hushållsaktig
med den lilla läslust, som förefinnes vid arbetets
början.

Valet av ämne är naturligtvis utav stor
betydelse. Visserligen ligger den huvudsakliga vikten
uppå, icke <i>vad</i> som läses, utan <i>att</i> det läses, och <i>huru</i>
det läses. Men just för att läsningen skall bli av
det rätta slaget, fordras, att ämnet skall <i>intressera</i>
flickan. Därför gör man bäst i att välja ett ämne,
som hon anser sig »ha lätt för», ett ämne, som gått
bra i skolan, och i vilket de redan vunna framgångarna
uppmuntra till försök på egen hand. Föreslår man
ett annat, så utsätter man sig för att mötas av ett
håglöst: »Jag kan inte! Det är så svårt! Det är så
tråkigt!» Och framhärdar man ändock, så får arbetet
ett tycke av tvång, som allt ifrån början förlamar
lusten för detsamma.

Saken är nämligen, att vid ett arbete av friare
art, såsom ferieläsningen bör vara, de för barnet
egendomliga anlagen måste rådfrågas. Är ämnet
avpassat efter anlagen, då, men svårligen annars,
har man grundat hopp, icke blott att arbetet skall
giva boklig kunskap, utan ock att barnet skall lära
sig att arbeta <i>självständigt.</i>

Och härmed hava vi berört en huvudpunkt, som ej
nog kan betonas: att flickan måste vänjas vid
självverksamhet, mera än vad i skolan kan

förekomma. Ty får hon icke tidigt pröva sina krafter
genom att studera på egen hand, så är fara värt,
att hon icke heller efter slutad skolgång vågar
försöket. Men vad skall man väl säga om den
unga kvinna, som anser sig »fullärd», när hon
slutat skolan, och sedan aldrig tager i en bok,
åtminstone aldrig en sådan, som fordrar en smula
tankeansträngning? Snart nog förblekna och bortglömmas
de kunskaper, skolan meddelat, och på samma gång
förloras allt mer och mer intresset för verkligen
bildande och förädlande sysselsättningar. Vad under
då, om tankarna komma att vända sig kring värdelösa
eller till och med skadliga ting? -- Denna fara är
mycket större för flickan än för ynglingen. Den senare
måste, så snart han lämnat skolan, bestämma sig för
någon levnadsbana, som kräver särskilda förberedelser,
och åt vilken han nödgas ägna stor uppmärksamhet och
omtanke. Men den unga flickan får ofta flera år vistas
i hemmet, medan, såsom en författare nyligen uttryckte
sig, blott en och annan lektion i språk eller musik
användes till att »maskera sysslolösheten».

Låt oss därför framför allt betrakta sommarferien
såsom en förebild och en beredelse till den tid,
som väntar den unga flickan vid skolgångens
slut! Fasthålla vi denna synpunkt, så 

inse vi lätt, att feriearbetet sker för <i>livet</i> och
icke för <i>skolan.</i> Det gäller att låta flickan pröva,
hur hon på egen hand kan använda, vad hon lärt, att
låta henne smaka nöjet av att äga kunskaper och av
att själv kunna öka dem.

Med den självständighet i arbetet, som således är
ett av de förnämsta villkoren för ferieläsningens
gagn, låter det mycket väl förena sig, att barnet
erhåller den uppmuntran utifrån, det kan behöva. För
barnet, i synnerhet det yngre, är i allmänhet den
inre tillfredsställelsen över ett gott arbete icke
nog, det har också behov av att röna erkännande av
andra. Det torde icke heller vara svårt att på ett
verkligen gagnande sätt bereda barnet sådan uppmuntran
både i skolan och i hemmet.

Vad skolan angår, är det nog lämpligast, att eleven,
vid läsårets början, för läraren eller lärarinnan
i ämnet omtalar, vad hon läst under sommaren. Icke
sällan torde hon ha stött på svårigheter och önska
upplysningar. Därmed banas vägen till ett nyttigt
och för båda parterna upplivande tankeutbyte. Även
under lektionerna kan det emellanåt låta sig göra
att genom frågor giva eleven tillfälle att visa,
vad hon lärt sig utöver den vanliga kursen.

I hemmet bör naturligtvis helst finnas någon, som
med uppmärksamhet följer barnets studier

samt då och då genom samtal eller till och med
små förhör låter barnet få visa och själv känna
sina framsteg. Det är också gott, om barnet då och
då får <i>högt uppläsa</i> för de sina, vad det på egen
hand genomgått, vare sig det är på svenska eller
på något främmande språk. Själva övningen att
»läsa högt» är av mycket värde, ty skicklighet i
denna konst kan, som bekant, mycket bidraga till
trevnad i familjekretsen. Och det är så mycket
viktigare, att barnet hemma får öva sig häri, som
skolan knappast hinner meddela var särskild elev
tillräcklig färdighet. Men det är maktpåliggande,
att barnet först på egen hand genomgått det, som
skall uppläsas; eljest kan detta icke föredragas
med förstånd och rätt uttryck. -- Det kan tilläggas,
att uppläsningen med hög röst för barnet självt gör
innehållet klarare och mera levande, än om det läst
samma stycke endast tyst för sig.

Här bör också nämnas ett annat sätt, varpå barnet kan
visa frukter av sitt arbete för sin omgivning. Antag,
att en flicka på något främmande språk läst en liten
berättelse, som roat henne. Nu finnes det i hemmet
någon eller några (t. ex. syskon), vilka hon gärna
ville bereda samma nöje av berättelsen, som hon
själv haft; men de förstå icke språket. Nå väl,
flickan tager mod till sig och <i>skriver</i> en liten

nätt översättning, som hon sedan uppläser för de
sina. Denna övning är mycket att förorda; i början
får den naturligtvis icke mötas av alltför stora
anspråk. En lättare övning, som lämpligen kan föregå
skriftlig översättning, är att muntligen redogöra
för det lästa.

Har flickan beslutit sig för att studera botanik under
sommaren, och har hon bröder, som driva samma studium,
så är det att hoppas, att dessa låta henne vara med
om exkursioner, examinering och inläggning av växter.

Ännu flera sätt, varpå feriearbetet kan livas genom
de hemmavarandes deltagande, skulle visserligen kunna
anföras. Men då föräldrarna själva sannolikt bliva
uppfinningsrika i detta avseende, må det vara nog
att här påpeka endast ett till. Om t. ex. en flicka
är road av räkning och ägnar sin ferie åt att lösa
uppgifter, lämpade efter hennes ståndpunkt, måste
det icke då vara uppmuntrande och nyttigt för henne,
om far och mor allt emellanåt taga henne till hjälp,
när de hava något att uträkna?

*

Att giva detaljerade anvisningar på särskilda böcker,
som böra användas vid feriearbetet, har sig av många
skäl svårt. Dels äro barnens anlag och förmåga så
olika, dels måste

naturligtvis föräldrarnas åsikter inverka på valet. Det kommer
också an på, vilka böcker redan finnas i hemmet,
och vilka utan alltför mycket besvär och kostnad
kunna anskaffas, o. s. v.

En allmän regel, som strax i början av dessa
anspråkslösa anteckningar framställdes, bör likväl
här för tydlighetens skull upprepas: låt icke barnet
läsa sådant, som ingår i skolans kurser, så framt ej
särskilda förhållanden göra detta nödvändigt! Begagna
alltså icke skolans <i>läroböcker,</i> utan välj läseböcker
eller populära arbeten med enkelt och lättfattligt
framställningssätt samt annat dylikt! -- -- --
</chapter>

<chapter name="Uppfostran hos nordboarna under hednatiden">
UPPFOSTRAN HOS NORDBOARNA UNDER HEDNATIDEN.

(1884)

Lyssna vi till de många fältrop, vilka från skilda
läger skälla genom vår tid, är det väl knappast
något, som så ofta eller så gärna höres som ropen:
»Bildning! folkupplysning! förbättrad uppfostran!»
Dessa ord beteckna en så berättigad och så allmänt
närd önskan, att vi stundom se dem inskrivas på de
partiers fanor, som i själva verket åsyfta helt andra
mål, medan det sällan gives någon, som vågar öppet
förklara sig vara fiende till dessa strävanden, om än
mången i sitt hjärta fruktar de följder, han förmenar
att de skola draga med sig.

Huru nära uppfostrans sak är förbunden
med det allmänna framåtskridandet, synes
bäst därav, att varje kraftigare steg inom det senare
medför en omskapning och lyftning i den förra. Vilken
djupt ingripande förändring av allt 

undervisningsväsende, så väl högre som lägre har icke
reformationen verkat! Och de samfundsskakande
stormar, som 1700-talets tänkare framkallat,
de hava i åsikterna om uppfostran upprört ett
våldsamt vågsvall, vilket ännu icke låtit leda sig
in i en rak och säker strömfåra. Särskilt är skolans
organisation ett föremål för ständiga omgestaltningar,
under det likväl sällan det nya vinner erkännande
som en förbättring. Ja, i allmänhet har var och
en, som i någon mån sysselsatt sina tankar med
undervisningsfrågor, sin egen älsklingsteori,
huruledes mycket <i>borde</i> vara olika mot vad det är.

Dock, det sanna arbetar sig nog småningom fram ur
villervallan. Vår tid är kritisk och experimenterande;
när en sanning blivit funnen och hållit provet,
erkännes den ock. Efter frukterna, resultaten,
börjar man alltmer döma uppfostringssystem, lika
väl som statsförfattningar.

Lyckligtvis äro de erfarenhetsrön, som kunna
hämtas från olika folk och tider, många och rika
nog för att ännu länge giva ämnen till granskning
och begrundande. Det är naturligt, att vid sådana
forskningar <i>fosterlandets</i> historia måste företrädesvis
bliva av vikt; man kan ju icke alltid förutsätta,
att det, som är eller varit lämpligt och nyttigt för
ett annat folk, också skall passa för vårt eget. Men
även de

institutioner, som i vårt land varit rådande och visat sig
gagneliga under ett nu försvunnet kulturtillstånd,
giva, sedan förhållandena väsentligen ändrat sig,
endast i sparsamt mått praktiska lärdomar. I <i>ett</i>
avseende skall likväl kännedomen om dessa förgångna
institutioner alltid bliva för oss viktig och lärorik:
de sprida ljus över den folkkaraktär och den kultur,
som skapade och brukade dem; de lära oss, vilka
utvecklingsstadier vårt folk genomgått, och lätta
sålunda för oss insikten i, vad vi äro, och vad vi
i framtiden kunna bliva.

Det är förnämligast från denna synpunkt av ett
<i>teoretiskt</i> intresse, vi här söka lämna en kort
skildring av barnens uppfostran hos nordboarna under
en tid, vilken ligger så långt bort från vår egen,
som den hedniska.

I de gamles uppfostringsmetod skola vi se en
trogen avspegling av deras <i>odling</i> i allmänhet;
och lika skild som denna är från vår, väsentligen
av kristna, grekiskt-romerska och nybildade element
sammansatta, civilisation, lika svårt är det att finna
överensstämmelser mellan vårt sätt att uppfostra våra
barn och det, som brukades hos våra förfäder för ett
årtusende sedan. Men om, det oaktat, ett eller annat
drag av deras uppfostringssätt verkar anslående på
vårt sinne eller kanske framkallar vår beundran,

då torde detta visa, att det nordiska folklynnet
icke blivit så i grund och botten omdanat, som man
att döma efter ytan kunde tro. Då skall också ämnet
för denna uppsats kunna anses till fullo förtjäna
vår uppmärksamhet.

Om nu den bild av fornnordisk uppfostran, som här
skall inom en trång ram framställas, kommer att i
flera avseenden lämna något övrigt att önska, så
beror detta väl i främsta rummet på skildrarens
bristande förmåga och otillräckliga insikt i
det hittills föga undersökta ämnet, -- men ock i
någon mån på själva <i>källornas</i> ofullständighet och
egendomliga art. De uppgifter, vi här skola anföra,
och på vilka vi skola stödja våra omdömen, äro nästan
alla hopsamlade ur åtskilliga historiska skrifter,
som författats av islänningar under det 12:te och det
13:de århundradet. De grunda sig på muntlig tradition
och förtälja i synnerhet händelser från tiden mellan
år 870 och år 1030. Naturligtvis kan en historia,
som under så lång tid gått från mun till mun,
innan den upptecknades, icke göra anspråk på full
tillförlitlighet; och att den understundom gör sig
skyldig till överdrifter och romantiskt utsmyckande,
är också ådagalagt. Men att vi, icke dess mindre,
kunna för det mesta upptaga dessa »sagors» vittnesbörd
som sant, det beror på de kända

egendomligheterna i islänningarnas folkkaraktär och levnadssätt,
genom vilka den muntliga traditionen hos dem blev
så utvecklad och fast, att en historieskrivare av
Are frodes kritiska skärpa kunde på dess uppgifter
bygga lika säkert, som hans efterföljare på skrivna
dokument.

I andra avseenden äro sagorna måhända mera
otillfredsställande såsom källor för vår kunskap om
nordboarnas samfundsliv och seder under hednatiden;
ty <i>dels</i> behandla sagorna endast tidevarvets sista
del och börja först sedan vikingafärderna någon tid
pågått och kunnat utöva sina upplösande inflytelser
på de gamla förhållandena, <i>dels</i> giva de oss rikligare
underrättelser blott om Island, mera knappa om Norge
samt ytterst sparsamma om Sverige och Danmark. Och
slutligen måste tilläggas, att, med avseende på barn
och uppfostran, sagorna nästan alls icke lämna någon
upplysning om trälbarnen, utan endast om de fribornes
och i synnerhet om de förnämares barn.

Sådana äro alltså våra källor, och efter dem gå vi
nu att betrakta, huru man i hednatiden behandlade
ett barn

strax efter dess födelse,

under de första levnadsåren samt

under den senare barndomen och ungdomen.

*

Då ett barn var fött, hade dess fader eller närmaste
manlige släkting att bestämma över dess liv och
död. Vid hans fötter nedlades det, och han kunde
antingen upptaga det eller befalla, att det skulle
utbäras. Det senare -- vilket jämförelsevis sällan
inträffade -- synes i allmänhet hava verkställts på
så sätt, att en träl förde barnet till ett avsides
beläget ställe och där lade det i en grop eller
mellan ett par stenar samt lämnade det åt sitt öde
efter att hava stuckit i dess mun något födoämne,
t. ex. en fläskbit, varmed det i lyckligaste fall
kunde uppehålla livet, tills det av andra människor
anträffades och upptogs. Det vanliga torde väl
hava varit, att barnet omkom; men sagorna berätta
flera fall, då ett sålunda utsatt barn kommit i
händerna på goda fosterföräldrar och uppvuxit till en
betydande person. Så skedde t. ex. med den bekante
hövdingen Torkel kravla på Island, och i Danmark
med Knut, kallad »den funne», som sedermera blev
sin fosterfader, konung Gorms efterträdare. Det
kunde t. o. m. inträffa, att det utsatta och av
andra uppfostrade barnet längre fram igenkändes
och återtogs av föräldrarna, helst om det utmärkte
sig genom framstående egenskaper; så lyckliga voro
Finnboge den starke och Helga den fagra.

Först vid eller strax efter kristendomens införande
blev denna grymma sed avskaffad. Den förekom av flera
olika anledningar. Att man utsatte de barn, som voro
vanskapliga eller mycket svaga, är väl troligt, men
säges ej uttryckligen i våra fornskrifter. Däremot
nämnes föräldrars stora fattigdom och oförmåga att
underhålla sina barn som en vanlig anledning. Stundom
hände ock, att fruktan för olycksspådomar om barnets
framtid eller missnöje med dess moder förmådde fadern
eller de närmaste släktingarna till ett sådant
beslut. Dock ådrogo de sig härigenom vänners och
grannars klander, ty föräldrarnes fattigdom ansågs
för den enda giltiga anledningen; och även då, säga
hävderna, »tyckte man det var illa gjort».

Men att ett nyfött barn utsattes, var på det hela
ganska sällsynt. Vanligen upptog fadern det i sina
armar, så snart det blivit framburet till honom.

Hans närmaste omsorg blev då att »<i>vattenösa</i>» barnet
och giva det <i>namn,</i> en högtidlig handling, varigenom
barnet kom under lagens skydd, blev medborgare och
arvsberättigat. Skulle barnet sedan hava blivit
utsatt, så hade denna gärning straffats som mord.

Att barnet sålunda genom en symbolisk handling upptogs
till medlem i samhället, var ett

bruk, som synes hava lånats från romarne och
sedermera fått sin egendomliga form, vattenösningen,
i efterlikning av det kristna dopet, som nordboarna
säkerligen ofta sett förrättas i utlandet, och vilket
de sannolikt tillskrevo en undergörande kraft.

Med vattenösningen följde namngivning; barnet fick
blott <i>ett</i> namn, vanligen ett sådant, som tillhört
någon ansedd medlem av släkten, dock undvek man helst
att benämna barnet efter en person, som dött tidigt
eller eljest varit olycklig.

Jämte namnet synes man ha brukat giva barnet en
gåva som kallades »namnfäste». En annan skänk,
benämnd »tandfä», erhöll barnet, då den första tanden
framkommit. Håkan jarl hade som tandfä fått trälen
Kark, vilken var född samma natt som Håkan själv.

Under de första levnadsåren tyckes barnet hava varit
lämnat helt och hållet i moderns och tjänstekvinnornas
vård. Tillsynen var icke sträng. Så snart barnet
kunde, fick det springa omkring och leka för sig
självt eller med andra barn. Det var icke så noga,
om furstebarnen i lek och och ras tumlade om med
trälarnes barn; kommo de i slagsmål, så fingo de
själva slita sin tvist, och man fordrade, att de
friborna skulle visa överlägsenhet i mod och raskhet.

Om de smås leksaker och lekar få vi en och

annan upplysning. Som vi kunde vänta, hade den
tidens barn sin glädje åt samma slags saker, som vår
tids småttingar. Den treårige Egil Skalle-Grimsson,
vilken eljest skildras som mycket brådmogen, blev
överlycklig, då man skänkte honom tre snäckskal och
ett andägg. Konung Olav den helige kom en dag att
betrakta sina små styvbröders lekar, -- deras fader
var den driftige lantbrukaren, fylkeskonungen Sigurd
syr. De två äldre gossarne hade av träpinnar, gran- och
tall-kottar gjort sig »stora gårdar och lador, många
kor och får», medan den yngste, den treårige Harald,
vid sjöstranden lät träspånor flyta på vattnet och
stolt kallade dem sina »härskepp». -- Ett exempel på
med konst förfärdigade leksaker hava vi i Viga-Glums
saga, där den fyraårige Stenulv beder sin sexårige
kusin Arngrim att få låna hans <sp>mässingshäst</sp>. Arngrim
svarar: »Jag skall giva dig den, ty en sådan leksak
passar dig bättre än mig för ålderns skull».

*

När barhet uppnått den ålder, att det ansågs kunna
tagas från modern, och föräldrarna började tänka på
dess uppfostran, så hade de att välja mellan två
väsentligen skilda förfaringssätt: skulle barnet
behållas hemma, eller borde

det lämnas bort i en annans vård att av honom
uppfostras?

Det senare förfaringssättet -- som för övrigt redan
under barnets första levnadsår kunde komma till
användning -- var mycket brukligt, i synnerhet i
fråga om förnämare mäns barn, och förtjänar mycken
uppmärksamhet, då ju barnets utveckling måste röna
viktiga inflytelser av en så genomgripande förändring
som ombyte av vistelseort och omgivning för större
delen av barn- och ungdomsåldern. Vi vilja därför
närmare undersöka ifrågavarande plägsed, efter att
först hava yttrat ett par ord om dess namn.

Den man, i vars vård en annans barn uppväxte, sades
giva barnet »<i>foster</i>» -- en benämning, som ej användes
om uppfostran av föräldrar; själv kallades han för
barnets »fostre». Men ordet »fostre» betecknar
även foster<sp>son</sp>, foster<sp>broder</sp> eller i allmänhet
förtrogen, men ej besläktad <sp>vän;</sp> likasom ock det
feminina »fostra» åtminstone har de båda betydelserna
foster<sp>moder</sp> och foster<sp>dotter</sp>. För korthetens skull
vilja vi, i enlighet med det gamla språkbruket,
använda benämningen »foster» för den vård och
uppfostran, barn erhöllo i en annan familj.

Den förnämsta anledningen därtill, att föräldrarna
önskada »foster» för sitt barn, är icke

svår att inse. I ett rikt hus funnos många trälar och
frigivna samt dessutom ett antal friborna, men fattiga
personer, som voro beroende av husbondfolket. Om
nu också föräldrarna själva avhöllo sig från allt
klemande med barnet -- och det gjorde de ej alltid --,
så kunde man med skäl befara, att några av deras
underlydande skulle alltför mycket hylla sig till
barnet och göra det till viljes, vare sig att de
därigenom sökte ställa sig in hos föräldrarna eller
åsyftade att tillförsäkra sig fördelar från barnets
sida, när det växte upp. Dylika missförhållanden
behövde man i regeln icke frukta, då barnen tidigt
sattes i ett främmande hus, ofta så avlägset från
föräldrahemmet, att ömsesidiga besök knappt kunde
förekomma: fosterföräldrarna, som vanligen också
voro förmögna och oberoende, plägade väl sällan
skämma bort barnet, och deras folk hade naturligtvis
föga anledning att söka ställa sig in hos ett barn,
vilket, då dess uppfostran var slutad, skulle draga
till annan ort.

Att barnet sålunda tidigt skulle tvingas att i någon
mån -- åtminstone mera, än om det stannat hemma,
-- tänka för sig självt och hjälpa sig självt,
står i full överensstämmelse med ett allmänt drag
i det forntida uppfostringssättet, att nämligen
utvecklingen av den

enskildes egna kraft och självständighetskänsla behandlades
som huvudsak.

Men åt vem skulle barnet överlämnas? Vilken skulle
fostra det? Detta bestämdes efter ganska olika
bevekelsegrunder, och det blev ej alltid barnets
sanna nytta, som fällde utslaget. Goda föräldrar
fäste naturligtvis avseende därvid, att den blivande
fosterfadern var sådan, att barnet av honom kunde
lära det, som var gott och nyttigt. Sålunda se vi,
att den ädle och vise Nial hade flera fostersöner;
två av dem, som nådde mogen ålder, Höskull Tråensson
och Torhall Åsgrimsson, gjorde också all heder åt
sin fostrare; ty sagan prisar dem som förträffliga
män och särdeles lagkunniga. Hövdingssonen Gunnlög
ormtunga uppfostrades hos den kloke och lagkunnige
Torsten Egilsson. Och under den kristna tidens första
århundrade, då ännu de gamla bruken vid uppfostran
tyckas hava varit i det närmaste oförändrade,
se vi Are Torgilsson (sedermera högt berömd som
historieskrivare) alltfrån sju års ålder vistas
hos den vise Hall Torarensson i Hökdalen, av vilken
han själv säger sig hava lärt så mycket. -- Det är
vidare anmärkningsvärt, att två norska regenter,
konung Halfdan svarte och Erik jarl (Håkan jarls son)
haft fosterfäder, som burit tillnamnet »hinn spake»,
d. v. s. »den vise»,

vilket tillräckligt vittnar om deras rykte för
visdom. Och slutligen kan tilläggas, att konung Harald
hårfagre lät en av sina söner, Gudröd, uppfostras av
den utmärkte skalden Tjudulv från Hvin, författaren
till Ynglingatal. För övrigt torde det bästa intyget
om den vikt, den allmänna meningen tillade valet
av en god fosterfader, ligga i ordspråket: »Till en
fjärdedel brås man på fostraren».

Dock kunde även yttre, materiella förmåner för barnet
väsentligen avgöra, åt vilkens vård det kom att
överlämnas. Hoppet, att barnet framdeles i fostraren
och hans familj skulle få stöd och beskydd, ett löfte
om arv eller hemgift, eller t. o. m. om blodshämnd,
ifall sådan skulle erfordras, kunde stundom förmå
föräldrar att överlämna fostrandet åt personer, vilkas
egenskaper ej gjorde dem synnerligen tjänliga därtill,
och som blott av egennyttiga bevekelsegrunder erbjudit
sig. Det var nämligen ganska fördelaktigt att fostra
en mäktig mans barn, ty han ansågs då förbunden till
allehanda återtjänster; och man har exempel på, att
personer av dålig karaktär just för att under någon
stormans beskydd kunna ostraffat föröva orättfärdiga
handlingar, gjort anbudet att taga till sig hans barn.

Ett mycket spritt och i sagorna ofta anfört ordspråk
säger: »Alltid är <i>den</i> en ringare man,

som fostrar annans barn»; och detta synes även
hava varit den allmänna åsikten, fastän avvikelser
från regeln, särskilt släktingar emellan, ej voro
ovanliga. Ett erbjudande till »foster» var emellertid
alltid ett högt värderat vänskapsbevis och utgjorde
stundom ett tecken till uppriktig önskan att försonas
efter en längre släktfejd.

Å andra sidan giver konung Harald hårfagres saga
ett märkvärdigt exempel, huru långt man kunde
driva åsikten om barnfostrarens underlägsenhet i
jämförelse med fadern. Där berättas nämligen, att
den engelske konungen Ethelstan (eller Adalsten,
som norrmännen kallade honom), vilken bar tillnamnet
»den segersälle och trofaste», gärna ville anses
för konung Haralds överman. En gång skickade han
till Harald ett sändebud, som räckte honom ett
praktfullt svärd, sägande: »Detta svärd sände dig
konung Ethelstan och sade, att du skulle taga emot
det.» Men då den norske konungen förundrad grep om
det gyllene fästet, utropade engelsmannen: »Nu är
du vår konungs man, ty du har tagit emot svärd av
honom, så som han befallde!» -- Detta var en svår
skymf mot Norges kraftige envåldshärskare, och han
beslöt att hämnas. Hans yngste son Håkan -- modern
var en trälkvinna -- skickades nästa sommar med den
ypperlige krigaren Hök högbrok och

trettio utvalda kämpar till England. De gingo
in i konungens sal, Hök främst med gossen på sin
arm. Framkommen till Ethelstan, satte han Håkan i
hans knä. »Varför gör du så?» säger Ethelstan. »Konung
Harald bad dig fostra åt honom denna trälkvinnoson»,
svarade Hök. Konungen vart mycket vred, grep sitt
svärd och drog det, liksom ville han döda gossen. Då
sade Hök: »Du har nu <sp>knäsatt</sp> honom, och du kan mörda
honom, om du vill. Men därmed skall du icke göra slut
på alla söner av konung Harald.» -- Hök högbrok fick i
fred återvända till Norge; och Harald hårfagre blev,
säger Snorre Sturluson, mäkta förnöjd över, att den
engelske konungen sålunda måst visa sig underlägsen i
värdighet. -- Vi kunna ej lämna denna lilla berättelse
utan att tillägga, att Ethelstan lät döpa Håkan och
omsorgsfullt undervisa honom i kristendomens läror
och dessutom i allt, som den tiden fordrades av
en konungason. Han gav honom de yppersta vapen och
älskade honom mer än sina egna fränder. Och Håkan
förtjänade det: han var, säger Snorre, en god kristen,
klok och vältalig, större och starkare och skönare
än varje annan samt uti idrotter den skickligaste
bland sina samtida. Efter sin faders död kom Håkan,
femtonårig, med en här till Norge och vann genast
folkets kärlek och tronen. Hans

första tillnamn »Adelstensfostre» utbyttes snart mot
en skönare benämning: »den gode».

Berättelsen om Håkan gode och hans fosterfader, konung
Ethelstan, är av särskilt intresse för oss, dels
emedan vi däri ega ett av exemplen på den ceremoni,
<i>knäsättningen,</i> varigenom, enligt nordisk sed,
fosterfadern formligen åtog sig barnets vård, dels
emedan vi få se, huru innerlig kärlek kunde uppstå
mellan fosterfader och fosterson, oaktat förhållandet
inletts under så olycksbådande omständigheter.

Sagorna giva för övrigt många exempel på varm
tillgivenhet mellan fosterföräldrar och fosterbarn. Så
Nials saga, där Nial själv, vid underrättelsen om
sin fosterson Höskull Tråenssons dråp, klagande
yttrar, att han hellre förlorat två av sina egna
söner. Senare, då Nial med sina söner innebrändes och
mordbrännarna erbjödo kvinnor, minderåriga och tjänare
fritt avtåg ur det lågande huset, hade Nials hustru
Bergtora, strax uttalat sitt beslut att icke lämna
sin make; hon säger då till sin lille fosterson,
Tord Kåresson (som tillika var hennes dotterson):
»Dig skall man bära ut, och du skall icke brinna
inne», men gossen svarar: »Mormor, du har lovat mig,
att vi aldrig skulle skiljas åt, så länge jag ville
vara hos dig: men nu synes mig mycket bättre att dö
med dig och Nial än att leva kvar efter

eder». Gossen fick sin önskan uppfylld; hans moder,
som också var tillstädes, måste lämna huset utan
honom. -- En tredje fosterson till Nial, Torhall
Åsgrimsson, skall hava blivit så häftigt gripen
av underrättelsen om Nials död, att hans ansikte
svullnade upp och ur hans öron strömmade blod, som
icke kunde stämmas förr, än han föll i vanmakt. Han
hängav sig sedan lidelsefullt åt uppgiften att hämnas
sin älskade fosterfader.

I en annan saga berättas om hövdingen Gudmund, med
tillnamnet »den mäktige», att han som liten gosse
en dag satt bredvid sin sovande fosterfader och med
handen fläktade bort myggorna från gubbens skalliga
huvud. Gudmund fick då av sin illsluge broder Enar
det rådet att driva bort myggorna med en liten yxa,
han hade. Han gjorde så och kom därvid att såra den
gamles hjässa. Sedermera kunde Gudmund aldrig rätt
hysa förtroende till sin broder.

Om fosterföräldrarna hade egna barn, plägade mellan
dessa och fosterbarnen uppstå en vänskap, som varade
för hela livet. Därför kunde ock ynglingar eller män,
som på annat sätt blivit vänner, genom att under
vissa ceremonier ingå »<i>fostbrödralag</i>» förbinda sig
att ständigt hålla samman och understödja varandra,
liksom om

de  verkligen   blivit  uppfostrade av samma
föräldrar.

Det bör ej lämnas oanmärkt, att orden <i>fostre</i> och
<i>fostra</i> även kunde tagas i annan mening än den,
vi förut omtalat. Man brukade nämligen i förnäma
hus anförtro den särskilda vården om barnet åt
en tjänare eller tjänarinna, vanligen någon av
de talrika trälarna eller frigivna, mera sällan en
friboren. Vi se ofta, huru även en fostre eller fostra
av detta ringare slag kunde hysa en varm och varaktig
tillgivenhet för barnet och lika innerligt älskas
av detta. Egil, Skalle-Grims son, hade en fostra,
som offrade sitt liv för att skydda honom för fadern,
då denne en gång fick ett anfall av bärsärksraseri;
den unge Egil hämnades genom att dräpa faderns bäste
trål. Hallgärd (i Nials saga) försvarade sin fostre,
den bovaktige Tjustulv, så länge hon kunde.

*

Men det är tid, att vi vända oss till andra sidor av
vårt ämne. Och det ligger oss närmast att besvara
frågorna: På vad sätt undervisades barnet? och:
Vad fick det lära?

Till en början måste vi göra klart för oss, att någon
undervisning efter vår tids mening icke förekom hos
de gamla nordboarna. Det

gavs inga särskilda lärare, inga skolor, ingen
obligatorisk barnalärdom ens i »läsa, skriva och
räkna».

Och likväl, oaktat denna skenbara saknad av all
undervisning, lärde barnet under sin uppväxt så
mycket, och lärde sig detta på ett så grundligt
och levande sätt, att man måste medgiva, att de
gamles uppfostringssätt i detta fall varit för den
tidens förhållanden fullt ut lika lämpligt som våra
undervisningsmetoder kunna vara för vår tid. Ty hos
våra förfäder lärde sig de unga allt, vad de behövde,
genom <i>åskådning, åhörande</i> och <i>övning;</i> de fingo se
på, höra på, vara med om och hjälpa till i allt,
som sysselsatte de äldre. Barnet hade icke att lära
något, vars nytta och användbarhet det ej kunde se
genast prövas; och dess begär att lära stegrades i
hög grad därigenom, att det fick efterlikna och tävla
med de vuxna i dessas sysslor och idrotter.

En sådan undervisning var den tiden tillräcklig. Ty
<i>då</i> var det väsentligen enahanda kunskaper och
färdigheter, som fordrades av varje friboren man;
-- <i>då</i> fanns icke den nyare tidens omätliga massa av
yrkenas, konsternas och vetenskapernas resultat,
som med nödvändighet framkallar en långt driven
arbetsfördelning och tvingar varje enskild, som
vill med

heder fylla en plats i samhället, att genom mångårigt
arbete förvärva ej blott någon allmänbildning, utan
ock säkra fackkunskaper.

Alltså, genom de fullvuxnas föredöme lärde gossen, vad
han behövde kunna som man, flickan, vad som fordrades
av den mognade kvinnan. Att redogöra för allt det,
ungdomen hade att lära, blir således egentligen
det samma som att skildra de friborna nordmännens
näringsfång, slöjder, kropps- och vapenövningar,
lekar och spel samt övriga krigiska eller fredliga
sysselsättningar. Vi komma därför också att omtala
åtskilligt, som väl skall synas icke direkt röra
barnen eller ungdomen, men som i själva verket har
avseende på de unga lika mycket som på de äldre;
ty vid alla de senares sysselsättningar voro, som
sagt, de förra ivriga iakttagare och ofta skickliga
medtävlare.

Betrakta vi nu först gossens eller ynglingens
deltagande i familjens dagliga sysslor och göromål, så
se vi honom, tillsamman med fadern eller fosterfadern
och husets övriga manliga innevånare, plöja, så och
skörda åkern, slå ängarna och hemköra höet, fälla
träd i skogen, tillyxa stockar och hugga ved. Med
iver och lust fångade han en halvvild unghäst ur den
fritt betande hjorden och inred honom till eget eller
andras bruk, likasom han också gärna

om hösten åtog sig det besvärliga och stundom
farliga arbetet att hemdriva fårahjordarna, vilka
om sommaren fått ostörda ströva miltals omkring på
fjällbetena. Men fick han befallning att valla gässen,
så kunde det hända, att han lät de stackars fjäderfäna
umgälla husfaderns misstag att låta sonen utföra, vad
som blott passade en träl eller en kvinna. Däremot
kunna vi lätt tänka oss, att gossen var stolt, när
han fick lämna det tryggare insjöfisket och föra en
åra i den båt, som vid utgrunden i det stormiga havet
kastade ut krokar och nät för torsk och sill. Och
när han visat tillräckliga prov på träffsäkerhet med
bågen genom att nedlägga ekorrar, ripor och tjädrar,
mod och vighet genom att på de tvärbranta klipporna
vid havet samla sjöfåglarnas ägg och ungar, så kunde
det nog inträffa, att han, ännu tämligen späd, fick
följa männen på jakt efter uroxe, ren och älg, ja,
kanske t. o. m. då det gällde att fälla några vargar
eller en björn, som ofredat boskapen.

Hemma vid gården företogs också mycket, som väl
kunde uppväcka gossens efterhärmningslust. Vi veta,
huru nödvändigt det på den tiden var, att husbonden
förstod sig på allehanda slöjder; ty de egentliga
hantverkarna, när sådana funnos, voro få och spridda,
och gårdarna lågo långt ifrån varandra. Att äga framstående

skicklighet i en eller annan handslöjd, -- att vara
god »<i>smed</i>», som det med en allmän benämning
kallades, -- ansågs som en heder även för den mäktige
hövdingen. Det var därför ej underligt, om gossen med
spänd uppmärksamhet följde den arbetandes rörelser
och sökte tillägna sig hans handgrepp, vare sig
han byggde en snabbseglande båt av beprövad form,
smidde ett vapen, eller i trä utskar fantastiska och
prydliga ornament.

Vi böra heller icke tro, att våra förfäder ringaktade
<i>handeln;</i> tvärt om finnas tillräckliga intyg om den
välmåga och rikedom, de genom handel förvärvade. Och
när vi läsa den i glödande färger avfattade
skildringen av de svenska köpmännens, särskilt de i
Birka bosattes, rikedomar och präktiga levnadssätt, så
känna vi oss övertygade, att den tiden mången ynglings
håg lekte på att genom handel skaffa sig makt och
anseende, samt att han tidigt ägnat sina krafter åt
detta strävande. För Island omtalas, utom långresorna,
handelsfärder längs smärre sträckor av kusterna; och
exempel finnas, huru helt unga gossar, med starkt
förvärvsbegär, på egen hand drivit sådan köpenskap
och därigenom lagt grunden till stor rikedom. Men
mera lockades islänningarna av utrikesresorna;
och då ju öns innebyggare måste utifrån

hämta så många nödvändiga varor (t. ex. mjöl och
trävirke), men å andra sidan hade överflöd på
exportartiklar (i synnerhet ylletyg och fisk),
så blev nästan varje färd till utlandet, vad än
huvudanledningen varit, tillika en handelsresa;
och däri fann man intet nedsättande ens för de
förnämaste. Om det anseende, vari handeln stod,
talar ock den omständigheten, att själva de norska
envåldskonungarna stundom nedläto sig att driva
affärer, så att de ingingo bolag och delade vinsten
med erfarna köpmän. För övrigt böra vi väl minnas, att
köpmannen vid lägligt tillfälle uppträdde som viking;
ty sjöröveri och handel voro lika nära förenade hos
nordboarna som, tidigare, hos fenicier och greker.

Om således de sysselsättningar, som hade den
materiella nyttan till föremål, kunde synas ungdomen
lockande och värda att flitigt idkas, så kunna
vi lätt sluta till, med vilken iver gossar och
ynglingar ägnat sig åt allt sådant, som mera hade
karaktären av lek, och i främsta rummet åt kropps-
och vapenövningar. Och icke heller härutinnan saknade
de föredömen från de äldres sida. Styrka, härdighet,
vighet och skicklighet i vapnens bruk voro ju under
forntiden högt värderade egenskaper. Den tid och möda,
som användes på deras förvärvande,

den grad av fulländning, vartill de kunde bringas, äro
för våra begrepp hart när otroliga. Och, i sanning,
väl behövde varje fri man äga sådana färdigheter. Krig
voro vanliga; när som helst kunde bonden uppbådas att
följa sin konung i härnadståg eller att skynda till
traktens försvar mot ett fientligt anfall. Ja, krig
var, åtminstone under hednatidens sista århundraden,
nära nog ett regelbundet näringsfång. <i>En</i> gång
eller t. o. m. <i>två</i> gånger om året (vår och höst)
seglade många tusen vikingar från Skandinavien för
att på närmare eller avlägsnare kuster vinna byte
och ära. Men ej nog härmed: även mot landsmän och
grannar måste nordbon ofta bruka vapen för att hävda
sin rätt och uppehålla sitt anseende. <i>Då</i> hade man ej,
såsom nu, en stark administrativmakt, en regering, som
genom särskilda avlönade tjänare skyddar medborgarens
rättigheter och personliga säkerhet samt straffar
förbrytare. <i>Då</i> måste envar skydda sig själv, med
väpnad hand utkräva de böter, lagen tilldömt honom,
samt, om han ej ville föraktas som feg, hämnas varje
skymf, som blivit honom tillfogad. Och slutligen kunde
han, om någon av hans släktingar begått ett dråp,
helt oförmodat överfallas av den dräptes fränder;
ty i fråga om blodshämnd, liksom i mycket annat,
stodo ättens medlemmar en för alla och alla

för en. Under sådana förhållanden, då envars liv och
heder så ofta kunde hotas, var det ej besynnerligt,
att bonden, när han gick ut på åkern eller red efter
boskapen, plägade medföra sin stridsyxa eller sitt
goda svärd.

Man inser alltså lätt, vilken utomordentlig vikt
den tiden måste tilläggas så väl vapenövningar som
alla slags lekar, vilka hade kroppens härdande och
utveckling till mål. Och då de yngre sågo, huru mycket
<i>den</i> betydde bland de äldre, som överträffade andra i
styrka eller stridskonst, så blev naturligtvis detta
en kraftig sporre för deras tävlingslust.

Vi vilja nu korteligen tillse, vilka ifrågavarande
övningar voro. I första rummet nämna vi fäktning med
svärd, spjut eller yxa, varvid anfallen parerades
med skölden; vidare bågskjutning och spjutkastning;
man eftersträvade att kunna kasta eller skjuta så
väl långt som säkert. Också övade man sig att kasta
med stenar, ty sådana blevo ofta använda i strid.

Kroppsövningar utan vapen voro t. ex. brottning,
en konst, som var mycket utbildad och omtyckt,
repdragning och armkrok, lekar, som stundom kunde
göras rätt farliga för den svagare, i det de tävlande
hade en eld mellan sig; vidare simning och dykning,
varmed ofta förenades brottning, liksom man även
sökte hålla sin

motståndare under vattnet så länge som
möjligt. Hoppning övade man, helst iklädd rustning,
på många sätt: både fram- och baklänges, i höjden, ned
för betydliga avsatser, över avgrunder o. s. v.; också
förtälja sagorna på flera ställen, huru ett raskt
språng varit avgörande i ett förtvivlat handgemäng.

Nämna vi ytterligare snabblöpning, skid- och
skridsko-åkning samt ritt och, för större sällskap,
bollspel, så hava vi uppräknat nästan alla de i
forntiden brukliga kroppsövningarna.

I de allra flesta av dessa anställde man ofta
tävlingslekar, dels så, att enkom därför innebyggarne
inom någon viss trakt samlade sig på sin särskilda
»lekvall», dels vid tingen och marknaderna,
»köpstämmorna», på de tider, som ej upptogos av
rättshandlingar eller affärer. Kvinnorna, gubbarne och
de män, vilkas styrka och skicklighet överträffade
det vanliga måttet, åskådade lekarna, som ej sällan
drevos med sådan hetta, att den besegrade sökte blodig
hämnd. Emellertid sammanställdes helst de, som troddes
vara någorlunda jämngoda. Bredvid männens lekplatser
hade ynglingarna och gossarna sina; och dessa ville,
som vi lätt kunna föreställa oss, icke bliva mycket
efter de äldre, utan visade snarare ännu mera lust
och iver.

Dessa möten för anställande av tävlingslekar

voro ett av tidens förnämsta folknöjen, och deras
inflytande på ungdomens utveckling måste ha varit av
allra största vikt. De hava icke utan skäl blivit
jämförda med de Olympiska spelen i Grekland.

Det saknas för övrigt ingalunda exempel, att gossar
deltagit i långt allvarsammare och farligare saker än
dessa tävlingslekar. Så se vi dem någon gång vara med
i rättsliga åtgärder, vilka lätt urartade till strid,
då den ena parten sökte förhindra den andras lagliga
förehavanden; vid ett sådant tillfälle blev Snorre
gudes lille son svårt sårad. Ja, i kamp på liv och
död kunde gossar deltaga med samma förbittring som de
äldre; då Torsten Egilsson på resa till ett gästabud
överfalles av sin gamle fiende Stenar Anundsson,
har vardera med sig en tioårig son; den ene fadern
befaller sin son springa hem, den andre sin att gå
in i skogen så länge; men då striden är slut, finner
Torsten sin son illa sårad bredvid den andre gossens
lik, -- sönerna hade känt släkthatet lika starkt som
fäderna. Men icke nog härmed: det hände, att gossar
uppträdde på egen hand för att hämnas oförrätter,
som deras närmaste lidit. Änkan Droplögs båda söner,
den ene 12, den andre 13 år gammal, anföllo och dödade
en man, som talat illa om deras moder. Och när den
svage Torbjörn, berättar Håvardssagan,

låtit avtvinga sig penningar av våldsverkaren Ljot,
blev denne snart dräpt av Torbjörns söner, den
tioårige Grim och den tolvårige Torsten.

Dessa exempel, som lätt kunde ökas, visa tydligt,
huru väl barnen förstodo de äldres viktigaste
angelägenheter, och i huru hög grad de intresserade
sig för familjens heder. Och detta var ej underligt,
ty barnen fingo ju nästan beständigt vara med
de äldre, åhöra deras samtal och insupa deras
åsikter. Vi måste erinra oss, att på en fornnordisk
gård fanns i allmänhet blott ett enda stort rum,
där hela familjen tilllika med gäster och tjänare
samlades till måltider och dryckeslag samt för övrigt
så ofta, som ej särskilda sysselsättningar dragit
folket ut i fria luften eller kvarhöllo kvinnorna i
deras arbetsrum. I denna stora sal -- ofta rymde den
flera hundra personer -- kunde barnen fritt springa
omkring och lyssna till allt, vad som sades. Man
kan knappt överskatta mängden av de kunskaper, de
unga på sådant sätt tillägnade sig, eller värdet av
den klara insikt, de här tidigt förvärvade i allt,
som upptog de äldres tankar och intressen.

Vi vilja för ett ögonblick försätta oss i en sådan
sal samt se och åhöra, vad där föregår.

Det är en vinterkväll. Vid de långa eldarna mitt på
golvet tillreda några av kvinnorna

aftonvarden. Husmodern kastar emellanåt en blick på deras
arbete, där hon med några andra sitter på tvärbänken
(den s. k. »pallen») längst in i salen. Hon sömmar
flitigt vid skenet av ett par facklor, som äro
instuckna i väggen bakom henne, och språkar raskt
med ett par väninnor. De små flickorna betrakta
hennes arbete och lyssna till, vad hon säger;
men gossarna ställa sig hellre bredvid husfaderns
högsäte, där han överlägger med »bryten» (rättaren)
om folkets sysselsättningar för nästa dag, eller ock
uppsöka de en vrå, där en av husbondens frie tjänare
(»hemmamännen») sitter sysselsatt med att tälja till
pilar; de betrakta uppmärksamt arbetet, få försöka
att hjälpa till, och locka behändigt gubben att
för dem berätta åtskilliga märkvärdiga händelser,
som han upplevat i krig och fred, eller ock gamla
sagor om konungar och hjältar, som han själv lärt av
andra. Ett par andra av gossarne, som redan känna till
gubbens historier, betrakta en stund schackspelet, som
med mycken skicklighet övas av tvenne ynglingar, men
begiva sig sedan till den där gladlynte unge mannen,
som håller på att iordningssätta ett par nya skor
åt sig; han är så full av gåtor och roliga visor,
att de aldrig få nog. Så komma några resande, ett
par äro gamla vänner till husbonden, ett par andra
främlingar. Den förnämste

får plats i högsätet på bänken mitt emot husfadern,
de andre näst intill den förre. Husbonden spör dem
om nyheter, och de berätta, vad de veta. Barnen höra
nyfikna på detta och på det följande meningsutbytet,
som röjer mycken levnadsklokhet och späckas av
träffande ordspråk. Men livligt blir samtalet först
efter måltiden, då männen dricka öl eller, om huset
förmår, mjöd. De resande uppmanas att förtälja
åtskilligt, som är obekant för gårdens folk. Den
ena berättelsen föder den andra. Man upprepar en
välklingande dråpa, som en omtyckt skald nyligen
författat, man jämför denna med äldre dikter, som
några av de närvarande kunna uppläsa, ja, man anfaller
kanske varandra med skämtsamma, improviserade visor
och försvarar sig med liknande; och dryckeslaget
fortsättes under glam och gamman långt in på natten.

*

Även flickorna plägade gärna lyssna till männens
tal, likasom de också gladde sig åt att betrakta
deras tävlingslekar. Över huvud taget voro kvinnorna
väl invigda i männens förehavanden, livade av samma
intressen och ingalunda blödiga eller vekliga. Ofta
nog höra vi, huru en kvinna eggade sin man, sin broder
eller sina söner till strid och hämnd;

men å andra sidan berättas någon gång om
fredsstiftande kvinnor, som sprungo mellan de
stridande och avbröto kampen genom att kasta kläder
över vapnen.

Naturligtvis hade flickorna sina särskilda sysslor
att lära. Tillsamman med männen arbetade kvinnorna
väl endast vid skörden, då de räfsade och kanske även
bundo. Utomhus skötte de även mjölkningen av korna,
getterna och (åtminstone på Island) fåren. Men eljest
voro deras göromål mestadels förlagda inom husets
väggar; också ansågs husmodern hava oinskränkt makt
över allt »innan stokks», d. v. s. hela den inre
ekonomien. En »god husfröja» skulle således förstå
sig på att tillaga maten, brygga ölet och mjödet,
giva ullen och linet dess första behandling, karda,
spinna, väva, tillskära och sy kläder samt tvätta och
laga dem. De förnämaste, konungarnes och jarlarnes
hustrur, synas visserligen blott mera undantagsvis
hava själva lagt hand vid de tyngre sysslorna och
i stället hava mera ägnat sig åt prydandet av sin
person samt åt finare handarbeten, -- skicklighet
i sådana var högt värderad, -- men <i>uppsikten</i> över
hushållsbestyren lära de väl knappast någonsin hava
överlämnat åt andra, liksom de heller icke aktade
sig för goda att, jämte husets döttrar, passa upp på
mannens gäster vid måltiderna.

Det lider intet tvivel, att ej flickorna ganska tidigt
började deltaga i hushållsgöromål. Helt naturligt
kommo de att mest hålla sig till familjens kvinnliga
medlemmar, liksom gossarna till de manliga. Men man
finner ej, icke ens i mycket stora hushåll, något
spår av att gossar och flickor avsiktligt hållits
skilda från varandra.

Icke sällan, eller åtminstone oftare än gossarna,
kunde flickorna få lära läkekonst samt trolldom,
mest bestående i besvärjelser och trollsånger.

Det sistnämnda var ju på sätt och vis ett »läroämne»,
och häruti kan män tala om verklig undervisning. Vi
måste tillägga, att för de mognare ynglingarna
undervisning förekom i lagkunskap. De gamla
nordboarna, och i synnerhet islänningarna, voro
stränga formalister i sitt rättegångsväsende; ett
obetydligt fel mot de lagstadgade stämningsformlerna,
ett uraktlåtet jäv mot en domare kunde fördärva den
rättvisaste sak. Det var alltså viktigt att vara väl
hemmastadd i lagarna; men det var ej lätt att lära
dem: de voro tämligen vidlyftiga, därtill oskrivna,
och föredrogos av lagmännen för tingsmenigheten endast
så småningom. Blott få personer hade fullständig
kännedom om alla stadganden, och dessas undervisning söktes

ivrigt. Vi hava i det föregående nämnt, att Nial och
Torsten Egilsson hade stort rykte som lärare i lagen.

Man frestas lätt att tro, det även i skaldekonst
särskild undervisning blivit given; ty den
fornnordiska poesiens svåra versslag och inkrånglade
omskrivningar hade knappast kunnat användas så
obehindrat, som verkligen skett, utan lång föregående
övning. Någon lärare häruti omtala dock ej sagorna,
men man har i behåll från hedentid flera minnesdikter,
som upptaga en myckenhet av det egendomliga
poetiska ordförrådet och utan tvivel äro författade
i didaktiskt ändamål. Först ett par århundraden
efter den kristna tidens början författades verkliga
läroböcker i skaldekonst. -- Till den kristna tiden
höra också det slags skolor för historieskrivning,
som uppstodo på Island. Sagoberättandet var däremot en
konst, som långt förut övats, liksom man av ålder hade
använt stor omsorg på att i minnet fästa genealogier
(»langfeðgatal») både i fråga om sin egen ätt och
andra framstående personer.

För att en förnäm ynglings uppfostran skulle anses
fulländad, var det nästan oundgängligt, att han
företagit en utrikesresa. Han måste se främmande
länder, besöka furstars hov och tillägna sig fina
seder. Helst borde han också

prövas i krig; och vi veta, att vikingafärderna
företogos huvudsakligen av ynglingar, för vilka de
nog haft lockelser av mångahanda slag,

*

Vi hava nu betraktat de särskilda momenten av
uppfostran, sådan den i allmänhet försiggick. Några
ord böra dock ännu sägas om en egen art
barn, idioterna, till vilka också de dövstumma
räknades. Dessa synas hava varit föremål för mycket
ringa omsorg. De fingo vanligen ostörda ligga
vid elden, vältra sig i askan, plocka kolen från
eldstaden och stoppa dem i munnen (varför de kallades
»kolbitare») samt vara hur smutsiga, de ville. Någon
gång -- fastän ej i de s. k. historiska sagorna --
berättas, att en dylik »kolbitare» kunde genom någon
utomordentlig händelse väckas upp ur sin dvala samt
t. o. m. förvåna alla genom stora kroppskrafter och
själsgåvor. Det vill synas, som skulle det än i dag
ingå i den nordiska folktron, att de verkligt stora
anlagen ofta utvecklas långsamt och under skenbar
slöhet. Åtminstone vittna härom de mycket gängse
sagorna om »Askepot» eller »Askeladden».

*

Ännu återstår för oss att avhandla en betydelsefull
sida av det forntida uppfostringssättet. Vi
skola nämligen tillse, huru barn i det stora hela
betraktades, vilken »rang», att jag så må säga,
de innehade i jämförelse med de äldre. Och just här
skola vi finna en av de största olikheterna mellan
forntida och moderna förhållanden. Hos oss bemötes
ju i de flesta avseenden ett barn på helt annat
sätt än en fullvuxen person. Ej så i hednatiden;
<i>då</i> betraktades barnet som väsentligen likställt med
de äldre, med samma rättigheter och skyldigheter
som de; man hyste aktning för dess människovärde,
litade på dess hederskänsla och tog full hänsyn till
dess personliga frihet och rätt att bestämma sitt öde.

De skilda åskådningssätten förr och nu hava fått
sitt karaktäristiska uttryck i språkbruket. I det
gamla språket användes ofta ordet <i>maðr</i> (som har
betydelserna »man» och »människa»), även då frågan är
om ett litet barn; skulle någon nu på allvar försöka
att säga t. ex. om en fyra års gosse: »det är en
hurtig och givmild man (eller människa)», så skulle
det låta orimligt.

Att det allmänna föreställningssättet gjorde barnet
någorlunda likställt med de äldre, har redan i det
föregående blivit antytt, då vi

skildrade, huru barnen deltogo i de fullvuxnas göromål,
övningar och nöjen. Vidare erinra vi om Nials lille
fosterson, Tord Kåresson, vilken under husets brand
önskade bliva kvar hos de båda gamla och dö med dem;
det är ju alldeles otänkbart, att man nu för tiden
skulle hava fäst något avseende vid en sådan begäran
av ett barn, -- en fullvuxen person hade väl även nu
fått sin vilja fram i ett dylikt fall.

Att män av rå och övermodig sinnesart stundom kunde
förgå sig mot barn, likaväl som mot svagare personer
av mogen ålder, strider ej mot det, vi yttrat om
barnets likställighet med de äldre; ty ingenstädes
finner man någon antydan, att sådant översitteri
haft sin grund däruti, att barnet betraktats som en
varelse av annat och lägre slag än de vuxna.

Upplysande för denna fråga är följande ställe i
Finnboges saga. Några fiskare hade i grundvattnet
vid stranden kastat en mycket stor och präktig fisk,
som de fångat. På skämt ropade de åt en sexårig gosse,
att han skulle få behålla fisken, om han kunde draga
upp den på land. Mot deras förmodan lyckades gossen,
som var ovanligt stark för sin ålder, att få fisken
på det torra. Karlarna ville då fråntaga honom det
dyrbara bytet, men han fick medhåll av några grannar,
och fiskarne erkände skamsna, att de

borde hålla sitt löfte. Denne gosse hade likväl
fattiga och föraktade föräldrar.

Högt skattade man prov på mod och raskhet hos barnet,
även om dessa egenskaper visade sig i förening med
trotsighet. Av de många exempel, som våra källor
erbjuda, anföra vi följande.

Då Egil, Skalle-Grims son, var helt liten (sagan
uppgiver, tydligen med någon överdrift, att han varit
endast tre år gammal), skulle en gång hans föräldrar
jämte den äldre sonen Torulv och många av husfolket
resa bort på gästabud till en storbonde, Yngvar på
Alftanäs. Egil ville gärna fara med, men fadern, som
fruktade, att han kunde komma att uppföra sig på ett
opassande sätt, nekade härtill. Så snart sällskapet
ridit ett stycke från gården, gick Egil ut, fångade
en av faderns hästar, klättrade upp på honom och red
efter föräldrarna; ofta förlorade han dem ur sikte,
råkade stundom in i moras, men kom slutligen sent
om kvällen fram till Alftanäs. Yngvar mottog honom
väl, gossen roade sig mycket på gästabudet, och det
berättas icke, att föräldrarna bannat honom för hans
självrådighet, utan man tyckes tvärt om hava glatt
sig över detta prov på hans raskhet och viljekraft.

När konung Olav den helige först gjorde

bekantskap med sina små halvbröder, satte han dem i
sitt knä och förvred bistert sitt ansikte; de två
äldre skreko av rädsla, men den treårige Harald
såg honom lugnt i ögonen. Då konungen sedan ryckte
gossen i håret, svarade denne med att draga hårt i
hans mustascher. »Hämnesam månde du bliva, frände!»
sade Olav leende. Av denne gosse blev sedermera den
tappre och grymme konung Harald hårdråde.

Vi vilja emellertid ingalunda hava påstått, att
icke de äldre ganska väl förstodo att uppehålla sin
egen värdighet mot de yngre och tillbakavisa deras
oberättigade fordringar. När den femtonårige Gunnlög
ormtunga bad sin fader Illuge att få resa utomlands
och därtill erhålla varor (såsom reskassa), var fadern
obenägen, emedan han med rätta ansåg Gunnlög ännu vara
alltför bångstyrig och övermodig. Tidigt en morgon
kort därpå företog sig Gunnlög att utan vidare lasta
fyra av Illuges hästar med de varor, han trodde sig
behöva; men Illuge tog tvärt ifrån honom allt sammans.

Vi se också, att den frihet, föräldrar lämnade sina
barn, icke hindrade, att barnen kunde mot dem hysa
och visa en kärleksfull undergivenhet, vartill nu för
tiden torde vara svårt att finna motstycken. Sålunda
bodde Nials tappra söner kvar i hans hus, långt efter
det de blivit vuxna

och gifta, samt plägade villigt efterkomma hans
önskningar. Ja, t. o. m. då Nial vid mordbrännarnes
anryckande bad sönerna och folket komma in och
försvara sig från byggnaden, lydde alla, ehuru de
väl insågo, att det varit bättre att strida utanför
huset. Den äldste sonen, Skarp-Heden, mumlade med sitt
vanliga bittra leende: »Gärna brinner jag inne med
min fader, om jag kan göra honom till viljes därmed».

*

Kasta vi nu en sista blick på det fornnordiska
uppfostringssättet i dess helhet, så måste vi tillstå,
att, oaktat flera fel vidlådde -- och uti sådana
tidsförhållanden, med en sådan religion måste <i>vidlåda</i>
-- detsamma, så voro dock dess resultat lysande, så
väl med avseende på de unga själva som, medelbart,
för hela folket.

Gossarna blevo tidigt utvecklade; det väcker vår
förvåning, huru snart och huru säkert de kunde i olika
livsuppgifter röra sig på egen hand. Vid tolvårsåldern
inträdde redan ett slags myndighet, mången hövdingsson
gick <i>då</i> i härnad, och vi se ofta förnäma ynglingar
vid denna eller föga mer framskriden ålder övertaga
arvet efter fadern och förestå de vidlyftiga bestyren
med gårdens bruk och förmögenhetens

förvaltning, eller företaga långa handelsresor,
eller ock, som förut blivit antytt, kraftigt
ingripa för att upprätthålla och skydda familjens
heder.

Och sådana som ynglingarna voro, sådana
blevo ock männen. Eftervärlden har beundrande erkänt
den självständighetskänsla och handlingskraft, den
skärpa i omdömet och vakenhet på det andliga området,
som utmärkte de hedniska nordboarna. Och vi veta,
vilken roll de spelat i historien genom upptäckter,
erövringar och kolonisation både i väster och
öster. Ja, då de i västerlandet bofasta nordmännen
redan förlorat språk, religion och mycket av sina
gamla seder, gör sig hos dem den nordiska folkandan
ännu märkbar genom att skapa chevaleriet, en av de
skönaste blommorna på medeltidens ofruktbara mark.
</chapter>

