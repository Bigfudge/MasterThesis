<table b c>
<td 2><h2>Skrifter för folket.</h2><br>
      <h3>Sagor, Legender, Historia m. m.</h3>
<td><tab>
 <td><h3>N:o 24.<tab><tab><tab><tab><tab><tab><tab><tab></h3><br>
<h3>Tre</h3><br>
<h1><tab>Finska Legender:<tab></h1><br>
     <h2>Då Reso Kyrka byggdes,</h2><br>
     <h2>Pitka Pienä</h2>
         och<br>
     <h2>Kirkonväki.</h2><br>
         ————<br>
         <tab><br>
         <tab><br>
     Stockholm,<br>
     P. A. Huldbergs Bokförlags-Aktiebolag
<td 2><tab>
</table>
<table o c>
<b>Pris 25 öre.</b>
</table>

<table o c>
<td><h1>Tre</h1>
<td><h1>Finska Legender</h1>
<td>————
<td><h2>Då Reso kyrka byggdes</h2>
<td><h2>Pitka Pienä</h2>
<td>och
<td><h2>Kirkonväki</h2>
<td><tab>
<td>————
</table>


<chapter name="Finska Legender.">

<h2>Finska Legender.</h2>

Efterföljande finska folklegender stå alla i
samband med kristendomens införande och
utbredning i Finland. Den första, <i>Om Reso kyrkas
byggnad</i>, är en variant af den kring hela Norden
spridda mystiska legenden om en konflikt mellan
hednisk jättekraft och kristlig munkslughet. I
Norge är den fästad vid St. Olofs kyrka i
Trondhjem, i Sverige vid domkyrkan i Lund, som
legenden låter byggas af jätten Finn. <i>Reso kyrka</i>,
i närheten af Åbo, är en af de äldsta i Finland.
I den andra här meddelade legenden, <i>Pitkä Piena</i>,
har kristendomen utbredt sig norrut och
kämpar ej längre med jätten, utan med de vilda
lidelserna i folkets eget sinne. De finska orden
Pitkä Piena betyder <i>Långa Syltan</i>. I den tredje
legenden, <i>Kirkonväki</i>, har kristendomen så
fullständigt besegrat hedendomen, att i folkfantasien
de gamla dvärgarna tagit bostad under
kyrkorna. Kirkonväki betyder bokstafligen <i>Kyrkfolket</i>.
Legenderna följa här i uppräknad ordning.

*

</chapter>


<chapter name="Sägnen om Reso Kyrkas byggnad.">

<h2>Sägnen om Reso Kyrkas byggnad.</h2>

Reso kyrka i närheten af Åbo anses vara en
af de äldsta kyrkor i Finland och sägnen om
dess byggnad fortlefver ännu bland allmogen.
Ursprunget därtill torde således kunna sökas
ganska aflägset.

I fordom timma, då Reso församling
beslutat uppbygga åt sig en prydlig stenkyrka,
öfverlämnade sockenboarne vördsammeligen åt sin
själasörjare att därtill utse en skicklig
byggmästare.

Ehuru nitisk för saken och beredvillig att
efterkomma församlingens önskan, råkade dock
kyrkoherden härvid i största förlägenhet, emedan
han icke visste, hvarifrån en duglig
kyrkobyggare kunde erhållas. Upptagen af detta
bekymmer, vandrade han en vacker afton något före
Heliga Trefaldighets-tiden längs stora
sockenvägen, och trött af vandringen satte han sig
på en sten vid vägkanten.

Då han en stund här hvilat sig nalkades
honom en välklädd man, stannade och frågade
höfligt, åt hvilket håll prästgården var belägen.

Den främmande hade hört omtalas, att Reso
församling ämnade uppbygga en kyrka, och han
ville af denna anledning anmäla sig hos
kyrkoherden som byggmästare. Med glädje
tillkännagaf prästen sig vara just den person, han sökte,
och bjöd honom att följa sig hem. Här
undfägnades gästen på det bästa.

Främlingen sade sig vara en vandrande
mästare från aflägsna länder, och tillade, att han
mot en måttlig betalning åtoge sig att redan
innan hösten uppbygga åt församlingen en
vacker kyrka. Sitt namn uttalade han med så
främmande ljud, att pastorn icke kunde eftersäga
detsamma.

Dagen därpå sammankallade pastorn
sockenstämma, framlade mästarens ritning och
underrättade sockenmännen om den betalning, han
begärde. Alla voro högst belåtna med beggedera,
och nu bortgick främlingen för att, som han sade,
skaffa sig medhjälpare vid byggnaden.

Några dagar senare återkom han, men
åtföljd af en enda karl. Pastorn vardt stött öfver
att se honom så föga ordhållig, och frågade när
hans öfriga medhjälpare skulle infinna sig.
Byggmästaren svarade helt kort, att han nog med
denne ende skulle gå i land med sitt företag.

Detta gjorde han också.

Själf framförde han alla stenarna och
uppförde murarna. Den andre arbetade natt och
dag i smedjan. Det led med arbetet, och redan
vid skördetidens slut var kyrkan taktäckt. Nu
återstod endast inredningen och putsningen.

Häpen öfver allt detta, började pastorn
misstänka, att det icke stode rätt till med
kyrkobyggarne. Han beslöt därför att yppa sin
farhåga för en gammal from munk, som bodde i
närheten, och höra hvad denne menade om
saken. Han begaf sig alltså till honom. Det var
tidigt om morgonen före Korsmessodagen.
Sedan han för munken omtalat främlingarnes
underverk, trodde denne sig kunna försäkra, att
desse kyrkobyggare voro tvänne mäktige
bergtroll, som snåla efter silverpenningar, iklädt sig
människohamn för att uppföra byggnaden. Jag
känner, tillade han, en utväg att spela dem ett
stort spratt, hvarigenom de skola gå miste om
betalningen. Därtill behöfs endast, att vi utleta
deras verkliga namn. Känna vi dessa, så är
deras makt ock öfver byggnaden upphäfd, och
församlingen kan då glädja sig åt att ha fått
en prydlig kyrka och äga sina penningar i
behåll.

Lugnad till sinnes återvände presten hem
mot aftonen, men under det han öfvervägde sin
fromme väns ord, tog han miste om vägen, och
märkte icke detta förr, än han i en obekant
skogstrakt öfverraskades af aftonskymningen.

Han försökte att leta sig fram till vägen,
men som mörkret mer och mer tilltog, blef detta
honom slutligen omöjligt. Han fann sig tvungen
att tillbringa natten i skogen och där afbida
daggryningen. Trött af den långa vandringen
lade han sig i skydd af en väldig gran, signade
sig och insomnade tungt.

Omkring midnatt väcktes han af ett gällt
skrik, som liknade ett barns och tycktes
komma ur skogens djup. Strax därpå hördes en
grof kvinnostämma banna barnet. Men när det
ändå ej ville tystna, hördes kvinnan vagga och
vyssja, samt med dånande stämma, liksom för
att öfverrösta barnets skrik, sjunga följande
vaggvisa:

<poem>
»Killi kirkkoja tekee
Nalle nauloja takoo,
Rahallises' Raisionmaas.»
</poem>

Hvilket i svensk öfversättning lyder:

<poem>
Killi uppå kyrkor bygger,
Nalle uppå spikar smider
I det penningrika Reso.
</poem>

Sången, afbruten af barnets vilda gråt,
ljöd hemsk i skogen. Presten, som att börja
med blifvit skrämd af det ovanliga bullret midt
i mörka natten, fröjdade sig likväl snart
högeligen, emedan han nu trodde sig ha fått veta
namnen på sina kyrkobyggare. Äfven
förmodade han kvinnan vara Killis hustru och barnet
deras. Sedan det åter blifvit tyst i skogen,
inslumrade presten ännu en gång och
uppvaknade först vid daggryningen. Nu tog han snart
reda på vägen, och hemkom tidigt nog att för
sina sockenboar kunna predika i ottesången.
Följande morgon gick han till
kyrkobyggnaden och fann den nästan färdig. Han förtrodde
dock ej sin upptäckt åt någon. Då aftonen var
inne, gick han åter till kyrkan och såg begge
byggmästarne sitta på tak-kammen för att fästa
några takprydnader på kyrkans ena gafvel.
Dessa prydnader voro i form af kors. Men detta
arbete tycktes ej vilja blifva färdigt i deras
eljest så skyndande händer. Då nu presten märkte
deras oförmåga att fästa korset vid
kyrkogafveln, styrktes han i öfvertygelsen, att de voro,
såsom hans fromme vän sagt honom, onda troll,
dem han kunde fördrifva genom att yppa deras
verkliga namn.

Han gjorde därför korstecknet och ropade
med hög röst:

<poem>
»Pois Killi kirkosta!
Pois Nalle harjasta!»
</poem>

På svenska:

<poem>
Bort från kyrkan, Killi,
Bort från kammen, Nalle.
</poem>

Och se, trollen blefvo i hans åsyn
förvandlade till tvänne stora korpar, hvilka med ett
förfärligt skri höjde sig i den mörknade rymden.
Blott ett litet hål i taket återstod, hvilket Killi
lämnat öppet för att Inleda dagsljus på vinden.
Hålet har sedermera aldrig kunnat igenmuras,
ty allt hvad man arbetar därpå om dagen, faller
sönder under natten.

Den lyckosamma utgången af sina
åtgöranden berättade presten strax därpå för
sockemännen, hvilka anmodade honom nästa St.
Michelsdag inviga kyrkan.

Detta skedde också.

Enligt en annan utläggning af folksagan
skulle Killi och hans dräng, då presten ropade
deras namn, hafva störtat ned från kyrktaket
och därvid brutit halsen af sig.

Ej långt därefter väckte en kringvandrande
gräsligt stor jätte allmän förskräckelse hos
folket i skärgårdssocknarna kring Åbo. Många
hade sett honom och alla försäkrade, att han
vankat omkring, lång som den högsta fura,
iklädd gråa kläder, men utan mössa på hufvudet,
Han bar på ryggen ett ofantligt klippblock i en
lädersäck, och strök fram under sina
vandringar lika tryggt genom vatten som öfver land,
ty äfven i den djupaste sjö nådde vattnet honom
ej längre än till stöfvelkragarna. Öfverallt
frågade han efter vägen till Keso socken, dit han
sade sig vilja gå för att hämnas på
sockenboarne, hvilka bedragit honom på de penningar,
som lofvats i betalning, då han byggde åt dem
deras kyrka. Finge han väl reda på denna,
skulle han krossa den med klippblocket, som
han bar i säcken, och då skulle sockenboarne
ha föga glädje af sitt bedrägeri.

Dessa tidender kommo snart till
Resoboarnes kunskap och bekymrade häröfver sökte de
hjälp hos sin vise kyrkoherde. Han gissade
genast, att den vandrande jätten var ingen
annan än Killi, och ansåg för bäst att genom
lämpliga medel bringa dennes egen hustru på
församlingens sida, för att genom henne kunna
afvärja den hotande faran.

Han företog sig därför att uppsöka
jättinnan i skogen och öfvertala henne att genom
något påfund förmå mannen att afstå från sitt
uppsåt mot Reso. Efter en stunds vandring i
den skogstrakt, där han förut om natten hört
barnet gråta, fann han en gammal jättekvinna
sitta vid ingången till en bergshåla, vaggande
ett jättebarn, hvilket sof i en vagga, hopfogad
af stora stenskifvor. Presten frågade, om hon
icke vore den mäktige Killis hustru, och om
hon nyligen hört något om honom. Kvinnan
svarade, att hon visserligen var bergkonungen
Killis hustru, men att hon ej sett honom sedan
förliden vår, då han började bygga Keso kyrka.
"Säkert, tillade hon, har det händt honom någon
förtret, emedan barnet alltjämt gråter och ej
låter sig tystas på något sätt. Killi hade för
längesedan bort vara hemma. Men han vårdar
sig föga om hustru och barn och ehuru rik på
guld och silfver låter han mig lida nöd."

Presten omtalade då den fara, som hotade
Eeso kyrka, och frågade henne, om hon icke
för en frikostig belöning ville locka honom från
trakten. Hon blef först mycket förtörnad, och
ville ingalunda ingå på pastorns förslag; men då
han räckte henne några blanka guldmynt samt
lofvade ännu flera, blef hon snart medgörlig
och lofvade att föra sin man på villospår så att
han aldrig mera skulle kunna återkomma.

Hon lyftade därefter vaggan med barnet in
i hålan, reste en sten utanför ingången och
begaf sig åstad.

Snart började hon i skepnad af en gammal
tiggargumma vanka omkring i byarna och samla
så många gamla utslitna skor och sönderbrutna
åror hon kunde komma öfver, och med dessa
gick hon till närmaste sjöstrand. Här skaffade
hon sig en båt, fylde den med de gamla skorna
och afbrutna årorna, och rodde så ut till sjös,
för att träffa sin man. Snart mötte hon honom
också midt på en stor fjärd, stående i vattnet
ända upp till stöfvelkragarna och ännu bärande
på den väldiga klippan.

Då Killi fick se henne, ropade han: "Det
var väl att jag träffade dig. Jag har ärnat mig
till Reso socken, men ej kunnat få reda på
vägen. Jag vill förstöra deras nya kyrka,
emedan de vägrat betala mig min byggarlön. Du
känner säkert vägen dit. Visa mig den genast."

"Mycket har du låtit förvilla dig", svarade
hustrun, "om du tänker att finna Reso kyrka
här i trakten. Den ligger långt, långt härifrån,
bortom hundra moar och tusen sjöar. Jag
kommer just därifrån, emedan jag sökt dig där, och
se huru många par skor jag slitit ut på
vägarna, och huru många par åror jag afbrutit på
alla de insjöar, jag rott öfver."

Vid denna underrättelse blef Killi mycket
nedslagen och sade:

"Efter som det är så långt till Reso kyrka,
vill jag ej längre bära på den här stenen. Nog
finner jag också en sådan närmare kyrkan."

Vid dessa ord tog han stenen och kastade
den på närmaste strand. Därefter vandrade han
med sin hustru inåt landet.

Denna Killis sten ligger än i dag på
stranden af ön Kunsala, ungefär en half mil från
Åbo. Den ser ut som ett ofantligt lösryckt
klippblock, och kallas allmänt af de
kringboende <i>Kukkarokivi</i> samt tjänar de sjöfarande till
landkänning. Fjärden utanför bär namn af
<i>Kukkarokiviauko,</i> och är känd för sitt djup och sina
höga, tvärt brytande böljor. Kukkaro betyder
pung, och stenen har fått sitt namn däraf, att
Killi bar den i en lädersäck.

—

</chapter>
<chapter name="Pitkä Piena">

——

<h3>Pitkä Piena.</h3>

I de första århundradena efter kristna lärans
predikande i Finland, då Wehmo sockens
moderkyrka, belägen i närheten af Nystad, nyligen
blifvit färdig, lefde i Hollari by en ung bonde,
hvilken såväl för sin vilda lefnad, som för sitt
sköna utseende var vida känd. Hollari by var
då kyrkoherdens boningsort.

Kyrkoherden bjöd dagligen till att beveka
den tygellöse ynglingen till ett bättre
lefnadssätt, men denne föraktade både prästen och den
kristna läran, och fortfor i sin vildhet. Snart
friade han samtidigt till trenne i nejden boende
unga flickor, kända för ett gudfruktigt sinnelag
och en ren vandel. Genom sitt sköna utseende
vann han deras genkärlek. Han ålade dem alla
tre en sträng tystnad, emedan, som han föregaf,
många afundades honom hans lycka. Hvar och
en af de unga flickorna, hvilka voro förbundna
genom inbördes vänskap, trodde sig alltså vara
hans enda trolofvade, och yppade icke sin
hemlighet hvarken för de båda vänninorna eller för
någon annan.


Så fortgick det en tid. En dag bjöd han
de unga flickorna att komma till sig för att se
de stora rikedomar han ägde. De kommo, men
enligt hans bjudning, på olika tider af dagen,
så att de ej kunde sammanträffa. Då föreslog
han dem, hvar och en att kvarstanna öfver
natten i badstugan, hvarefter följande dag presten
skulle tillkallas och brölloppet firas".

Efter några betänkligheter samtyckte de att
ännu samma afton taga brudbadstugan i hans
nybyggda badhus i beskådande. Badstugan
eldades, och då det redan lidit något på natten,
underrättade han dem, hvar och en, att badet
väntade.

Nu infördes de, den ena efter den andra, i
badstugan. Därpå stängde han dem inne, tände
eld på huset och innebrände dem obarmhärtigt
alla tre, döf för deras böner om medlidande.

Som både hans tredubbla förlofning och
flickornas besök hos honom var en hemlighet
för alla andra, blef hans illgärning icke känd,
utan troddes allmänt, att hans badstuga af våda
uppbrunnit.

Detta skedde i början af hösten, och
Allhelgonadagen, om morgonen helt bittida, fanns
mannen liggande död utanför dörren af sin
boning. Han var alldeles naken och tycktes ha
blifvit utkastad från sin förstuga. Kroppen var
öfverallt blå, liksom hade han blifvit kramad
till döds. Denna hans hastiga och besynnerliga
död blef väl ett allmänt taleämne och föranledde
många gissningar, men rätta orsaken anade
ingen, och ehuru hans lefnad varit vild och
gudlös, ville likväl kyrkoherden icke neka honom
en hederlig begrafning. Han begrofs också
söndagen därpå, dock invid kyrkogårdsmuren.

Följande måndagsmorgon, då klockaren på
kyrkoherdens befallning skulle gå in i kyrkan
för att där afhämta någonting, fann han till sin
stora häpnad liket i sin fulla svepning stående
i en nisch vid stora kyrkodörren. Detta
berättade han skyndsammast för pastorn, hvilken
äfven infann sig och öfvertygade sig om, att så
verkligen förhöll sig. Grafven var öppnad, och
den döde stod i sin svepning vid kyrkdörren.
Han begrofs då å nyo. Detta oaktadt fann man
följande morgon den döde åter i nischen, och
grafven öppen. Man begrof honom på nytt, men
alla försök, man sedan gjorde att få liket till
ro i sin graf, voro lika fruktlösa. Den döde
förblef stående i sin nisch vid kyrkdörren och
ingen vågade mera vidröra honom. Hans kropp
blef småningom förtorkad, och sedan
svepningen bortfallit, stod han vid kyrkdörren som en
askfärgad, grinande, hotfull skepnad. Många
berättelser voro i gång om hans gudlösa lefnad,
hans förfärliga död och ohyggliga tillstånd efter
döden. Det förtorkade skelettet kvarstod
fortfarande i sin nisch och var vida bekant under
namnet <i>Pitkä Piena.</i> <i>Piena</i> betyder ett inpassadt
trä vid hopfogningar, såsom vid undre sidan af
bord, vid inskärningar af dörrar eller
fönsterposter. Folksagan föreställde sig troligen denna
mumie vara liksom en i kyrkoväggen inpassad
hållare och kallade den därför <i>Pitkä Piena,</i> eller
<i>Den länga kilen, hållaren.</i>

Många årtionden efter de tilldragelser, som
nu berättats, hade en ung man, utan den
fromhet och det allvar, som fordras af en andans
man, tillträdt kyrkoherdebefattningen i Wehmo
församling. En julafton voro hos honom
församlade en mängd långväga främmande.
Under skämt och skratt berättade pastorn för sina
gäster de gamla historier, som i socknen voro
gängse om Pitkä Piena. Flera af de
främmande gästerna, i synnerhet de yngre, uttalade en
liflig önskan att ännu samma afton få göra
bekantskap med mannen i nischen, och sökte
öfvertala en prestgården tillhörande gammal dräng
att dithämta skelettet. Men drängen vägrade,
emedan det icke är rådligt att före midnatt
handtera ett lik, allraminst före den heliga
Julottan. De öfverdådige sällarne vände sig då
till en ung, rask tjänsteflicka på gården och
lofvade henne god betalning, om hon ville åtaga
sig uppdraget.

Flickan samtyckte och gick till kyrkan,
där hon i månskenet såg Pitkä Piena stå som
vanligt i sin nisch. Hon lyfte honom ned utan
svårighet, bar honom på sin rygg till 
prästgården och kastade honom vårdslöst i julhalmen
på golfvet. De främmande betraktade honom
noga, undrande öfver hans stelnade drag och
ovanliga lätthet samt kastade och slängde
honom af och an i halmen.

Slutligen ledsnade man vid detta nöje och
bad tjänsteflickan bära Pitkä Piena tillbaka till
kyrkan. Hon gjorde så, men detta gick icke
lika lätt som att bära honom bort, ty i
detsamma hon skulle insätta honom i sin nisch,
omfattade han hennes hals med sina
benrangelsarmar och utbrast med vred stämma:

— Du har varit djärf nog att denna natt
föra mig från min mångåriga hviloplats för att
roa oförståndigt folk. Nu skall du straffas för
ditt öfverdåd och den smälek, du låtit mig
vederfaras. Jag skall omkrama dig med mina
armar, och du skall i min famn stelna till en lika
hemsk skepnad som jag själf är.

Darrande i alla leder af den grufligaste
ångest bad flickan om förskoning. Då sade
dödmannen:

—  Ett enda kan frälsa dig! Gå in i
kyrkan. Dörren är öppen och därinne finner du
trenne unga jungfrur, hvilka nu som bäst fira
sin gudstjänst. Dessa voro i lifvet mina
trolofvade, dem jag under mörka natten innebrände
i min badstuga. Allt sedan min död har jag
stått utanför denna kyrkodörr för att tigga af
dem förlåtelse för min illgärning; men ännu har
jag ej kunnat erhålla den. Själf får jag icke
ingå i Herrans hus. Gå därför du och anropa
dem om misskund med mig, på det mina ben
ändtligen måtte få ro i grafven. Kan du
beveka dem att förlåta mig, så är du fri från ditt
straff. I annat fall vet du, hvad dig förestår.

Flickan gick, skälfvande af bäfvan in i
kyrkan, hvars dörr hon fann öppen. Helgedomen
var upplyst af en otalig mängd ljus, och en mild,
melodisk sång tonade mot henne. Med
vacklande steg framgick hon och såg i en bänk
närmast altaret trenne unga, hvitklädda flickor,
hvilka gemensamt sjöngo ur en stor bok. Hon
nalkades dem och anhöll på det mest
bevekande sätt om förlåtelse för den brottslige Pitkä
Piena.

—  Nej, vi förlåta honom aldrig, svarade
alla tre på en gång och fortforo därefter med
sin sång.

Med detta svar gick hon tillbaka.

— Gå åter in och bed, sade dödmannen.
Hon gick för andra gången in i kyrkan
och bönföll gråtande om tillgift för honom,
tilläggande:

— Förlåten honom, om icke för hans skull,
så för min, ty annars är jag förlorad.

Ett strängt "Nej!" blef äfven denna gång
det gemensamma svaret. Skälfvande framförde
hon det till mannen i nischen.

— Gå ännu en gång, röt den förfärlige, och
utverkar du icke nu deras förlåtelse, så finnes
intet hopp mera för dig i lifvet och för mig i
evigheten.

Flickan skyndade sig för tredje gången in
i kyrkan, knäföll för de trenne hvitklädda
jungfrurna och utropade:

— Förlåten honom hans brott, om icke för
hans eller min skull, så för min och eder dyre
Frälsares!

Nu ljöd ett mildt: "Vi förlåta!" Sången
tystnade, de trenne unga jungfrurna voro
försvunna och alla ljusen slocknade. När flickan
störtade ur kyrkan, hörde hon ett dån vid
kyrkogårdsmuren. Det var Pitkä Pienas graf, som
öppnades och åter igenslöts. Nischen var tom
Den döde hade fått ro i grafven.

——

</chapter>

<chapter name="Kirkonväki">

——

<h3>Kirkonväki.</h3>

I gamla finska folksagor omtalas ofta vissa
små underjordiska varelser, som hade sina
bostäder under kyrkor. Dessa kallas Kirkonväki,
som betyder kyrkfolk, och de uppenbara sig
alltid såsom vänliga och milda mot människor samt
besjälade af stor kärlek till kristendomen och
till de för gudstjänster helgade ställen, att de
valde sina boningar helst under gamla af ålder
vördade kyrkor. För snälla och vackra barn
röjde de en synnerlig tillgifvenhet, äfvensom, för
fromma och gudfruktiga, gamla människor, hvilka
de ibland besökte för att få råd och hjälp i
bekymmer och vedermödor. Alldenstund de
vistades i jordens innandömen, omtalas de såsom
bekanta med och ägare af ädla metaller, hvarför
de, då de ville belöna någon människa för
visade tjänster, gåfvo rika skänker i guld eller
silfver.

För länge, länge sedan bodde invid en af
Finlands äldsta kyrkor en gammal man med sin
lika åldriga hustru. Begge voro de allmänt
kända och aktade for sin fromhet och 

gudsfruktan. Mannen hade i yngre dagar varit
kyrkovärd, men nu på ålderdomen lefde han blott af
sin lilla åkertäppa och de gåfvor, hans
välmenande sockenboar tillsände honom. Hans hustru
var känd kring hela orten för sin skicklighet
att bota sår och benskador, och isynnerhet för
att hastigt kunna hjälpa kvinnor i svår
barnsbörd. Ofta blef hon därför midt i natten 
eftersänd, och om det var aldrig så fult väder
vägrade hon dock aldrig att bege sig till den
sjuka.

Sent en lördagsafton vid
Michaelsmessotiden, då det fromma paret redan hade insomnat,
blef hustrun plötsligt väckt af ett buller på
fönsterrutan. Gumman, som anade att någon sjuk
åter behöfde hennes hjälp, gick ut för att se
efter hvem det vore. Utkommen såg hon i det
matta månskenet en liten man i skimrande
kläder. Han tilltalade henne med låg och mild
röst sålunda:

— Bästa mor, blif ej ond öfver att jag oroar
er så sent! Jag är en af de under denna kyrka
boende Kirkonväki. Min hustru ligger sjuk i en
svår barnsbörd, och hon kan icke föda sitt barn,
förr än en kristen kvinna kommer och förlöser
henne. Som ni mor är känd för att i den
vägen vara den skickligaste och hjälpsammaste
här på orten, har jag kommit för att anhålla om
er hjälp. Skynda därför! Er möda skall bli

rikligen vedergäld. Vägen ner till mig är inte
lång, och jag skall låta lysa er.

Gumman kände sig först tveksam, men
efter ytterligare några böner af den lille mannen
lofvade hon att komma, bara hon först finge gå
in och kläda på sig. Sedan detta var gjordt,
trädde hon åter ut och blef hjärtligen
emottagen af den lille mannen, som nu hade i sitt
sällskap flere små Kirkonväki, hvilka med bloss i
händerna skulle lysa vägen för gumman.

Vandringen anträddes, och när de voro komna
fram till kyrkomuren, öppnades en port, som
ledde till en rymlig gång under själfva kyrkan.
De blossbärande gingo förut, och gumman jämte
den lille mannen kommo efter.

Under vägen språkade den gamla och
hennes följeslagare med hvarandra. Bland annat
sade han:

— En sak, mor, måste jag varna er för,
och det är att ni aktar er för att skratta, det
må hända hvad löjligt som helst, ty annars
händer er en olycka. Icke heller bör ni låta märka
någon synnerlig förvåning öfver hvad ni
kommer att se hos oss, ty detta skulle förminska
mina underlydandes vördnad för er.

Gumman lofvade ihågkomma detta. De
vandrade genom den hvälfda gången och inkommo
i en stor sal, upplyst af en mängd lampor,
hvilkas mångfärgade sken stack den gamla starkt
i ögonen. Den lille mannen lämnade henne därpå
ensam i salen, men efter en stund återkom han
och införde gumman i ett mindre sidorum, där
hon såg hans lilla hustru ligga i en grann
sparlakanssäng med purpurröda omhängen. Man
lämnade den gamla ensam med barnaföderskan,
och snart blef denna genom gummans hjälp
lyckligen förlöst. Då mannen genast därefter
erfor detta, och att han fått sig en välskapad
son, blef hans omåttliga glädje stor. Han gaf
ögonblickligen befallning om ett gästabud, till
hvilket alla grannarna skulle inbjudas.

Nu uppstod ett så förfärligt buller och
väsen i den underjordiska boningen, att gumman
blef helt skrämd, troende att hvalfven skulle
instörta. Men värden lugnade henne, och sedan
allt hunnit ordnas, bjöd han sin gäst att bege
sig in i det stora sällskapsrummet. Gumman
blef då införd i en rymlig sal, där många små
män och små kvinnor i de präktigaste kläder
voro församlade. De emottogo alla den gamla
kvinnan med utmärkt vördnad.

Rummet var härligt upplyst af ett
mångfärgadt sken från en otalig mängd gyldene lampor,
som hängde på de silfverblanka väggarna, och
en ljuf, harmonisk musik strömmade ned från
takhvalfvet. Det var som en förmildrad
högtidlig klang af den skönaste orgel.

Gumman kunde icke nog förundra sig
öfver rummets och gästernas prakt. Allt lyste af
guld, silfver och ädla stenar. Stundom, då 
musiken tystnade, skallade genom rummet det
muntra småfolkets prat och skratt; men så inföll
musiken och då tystnade alla. Slutligen
upphörde musiken, och nu uppkommo plötsligt
genom golfvet en mängd beställsamma tjänare,
hvilka i hast och under mycket buller
framsatte bord, dukade dem och inburo
anrättningarna.

Värden uppmanade nu gästerna att sätta sig
till bords, hvilken uppmaning ock genast
åtlyddes. Själf satte värden sig bredvid gumman,
som redan var fullkomligt yr i hufvudet af så
mycket buller och bång och så många nya
föremål. Under måltiden rådde den största
munterhet, Alla tycktes glädjas åt den lyckliga
händelse, som gifvit anledning till kalaset.
Endast värden syntes stundom allvarsam och
begrundande.

Sedan de anrättningar, som funnos på
bordet, blifvit förtärda, inhämtades af betjäningen
lika många nya rätter. Gumman betraktade
härunder de beställsamma uppassarne och deras
lifliga rörelser. De förekommo henne ännu
besynnerligare än värden och hans gäster. De
utgjorde en samling puckelryggiga, storhufvade
och krokbenta dvärgar och dvärginnor med
väldiga näsor och utstående läppar. Deras
drägter lyste i de mest bjärta färger, rödt, blått och
gult om hvartannat. De uppkommo från en
trappgång, som utmynnade i en öppning i 
golfvet nära spiseln, och då de voro mycket talrika
och trappuppgången var trång, hände det icke
sällan, att de uppkommande stötte ihop med de
nedgående. Som matfaten och de öfriga kärlen
voro jämförelsevis mycket stora för de bärande,
ökades härigenom ännu mera trängseln och
oredan. Att betrakta den härigenom uppkomna
förvirringen roade gumman till den grad, att hon
alldeles glömde bort att äta.

Isynnerhet fästes hennes uppmärksamhet af
en liten, stornäsig dvärg, hvilken kom trappan
uppför, bärande på ett stort stekfat. Som hans
korta armar och små händer icke förmådde nog
stadigt fasthålla fatet, hade han med tänderna
gripit i fatets kant, hvarvid hans långa näsa
dök ner i steksåsen. Strax efter honom sågs
en liten stormagig dvärginna med högrödt
ansikte komma pustande med en väldig soppskål
utan lock. Just då hon trädde in i salen,
snafvade hon på öfversta trappsteget, tappade
skålen på golfvet och ramlade själf in i skålen.

Då gumman såg detta, glömde hon helt och
hållet sin värds varning och brast ut i ett
skallande skratt. Och då hon för att bättre se,
lutat sig bakåt i stolen, tog hon hastigt
öfverbalansen, trillade som ett nystan i golfvet och
stötte sig grufligt på näsan till alla gästernas
omåttliga förlustelse. Deras skadelystna
gapskratt hejdades likväl genom ett strängt
ögonkast af värden. Numera kände gumman icke 

någon vidare lust att skratta, utan blef hjärtligt
glad då måltiden strax därpå slutades.

När hon sade sig vilja genast återvända
hem, bad värden henne följa sig. Han förde
henne till ett aflägset rum, och sade sig nu vilja
vedergälla henne för den möda, hon haft för
hans hustru. Härvid virade han omkring
henues hals flera hvarf af en mycket grof tråd.
Därefter bad han henne hålla upp förklädet för
att äfven i detta mottaga några gåfvor. Han
borttog locket från en stor kista, hvilken
tycktes full med idel hyfvelspån. Af dessa lade han
flera göpnar i gummans förkläde. Hon låtsade
icke märka gåfvornas ringhet, utan tackade samt
begärde på nytt att blifva hemförd.

Värden efterkom beredvilligt hennes önskan.
Hon ledsagades "tillbaka af honom själf jämte
blossbärarne, hvilka lyste dem uppför den mörka
gången, från hvilken de kommo fram vid
kyrkomuren.

Sedan hon kommit upp till jorden igen, lät
gumman oförmärkt det mesta af spånorna halka
ur förklädet, för att ej med dem ostäda sin stuga.
Den lille mannen och hans blossbärare
ledsagade henne ända till hennes förstugudörr.
Sedan han ännu en gång tackat henne för den
tjänst hon gjort, försvunno ögonblickligen både
han och hans följeslagare som lyktgubbar.

Inkommen i stugan, fann gumman sin man
ännu djupt insomnad, hvarför hon, ehuru 
stjärnornas ställning redan bebådade
morgongryningen, beslöt att också själf taga sig någon hvila.
De spånor, som hon ännu hade kvar i
förklädet, kastade hon i spiseln och begaf sig därpå
till sängs.

Då hon på söndagsmorgonen vaknade, sken
solen klart in i stugan. Gubben var redan
uppstigen och satt fullt kyrkklädd vid bordet och
läste i sin bibel. Då han märkte hustrun vara
vaken, frågade han, huru det kom sig, att hon
denna dag sofvit så länge mot vanligheten, och
om hon kunde förklara hvarifrån de många blanka
silfverpengarna kommit, som lågo i spiseln.

Detta såg nu gumman äfven själf, och hon
blef icke litet till sig, då hon insåg att det var
spånorna som den lille mannen skänkt henne,
hvilka förvandlats till silfvermynt. Hvad hon
ångrade, att hon kastat bort så många spånor
under vägen till hemmet! Hon berättade nu för
sin gubbe hela förloppet af sitt nattliga
äfventyr. Därvid erinrade hon sig tråden, som den
lille mannen virat kring hennes hals, och som
hon vid hemkomsten lagt i en fönstersmyg. Hon
fann den nu till sin stora förundran förvandlad
till en präktig guldkedja.

Sålunda medförde de till utseendet ringa
gåfvorna en tillräcklig bergning åt de gamle för
hela deras återstående lefnad.

——

</chapter>
Förut har utkommit och finnas att få i alla boklådor:

<b>Femtio år i romerska kyrkan.</b> En återblick på mitt lif af
<i>Charles Chiniquy.</i> Andra upplagan, tillökad med senaste
underrättelser om förf. Med förf:s porträtt.  Pris: 4 kr.

<b>Presten, qvinnan och bikten,</b> af <i>Charles Chiniquy.</i> Öfversättn.
från engelskan från ett ex. af det 135:te tusendet. Pris: 1 kr.

<b>Profetiorna om Babylon och Vilddjuret i
uppenbarelseboken.</b> Syndens människa. Antikrist, det mystiska talet 666,
domen öfver det stora vilddjuret och skökan samt tiderna
för dess fullbordan, förklarade enligt historiens och Skriftens
utsagor af d:r <i>H. Grattan Guinness.</i>   Pris 1 krona.

<b>En ny tid är nära!</b> Profetiorna om de yttersta tiderna eller
bibliska och astronomiska bevis rörande den stora domen
inför »den gamle af dagar», slutet på »hedningarnes och
judarnes tider», de rättfärdiges uppståndelse, återställelsen af
Juda rike, Jesu Kristi återkomst och det Tusenåriga riket.
På vetenskaplig grund uppställda och utgifna af <i>J. B.
Dimbleby.</i>   Pris 65 öre.

<b>Det tusenåriga riket</b> och <b>Begynnelsen till en ny tid,</b> af prof.
<i>C. A. Totten.</i> 2:a uppl. Pris 1 kr. — Innehåll: Tidsåldern
närmar sig sitt slut. — En häpnadsväckande profetia. — Det
Tusenåriga riket, hvarför jag tror, och huru jag vet, att det
kommer. — När det kommer, den kommande krisen m. m.

<b>Wistrands Husläkare, Handbok i husmedicinen,</b> eller
anvisning för igenkännandet och den enklaste behandlingen
af inre och yttre sjukdomar, jämte en kort Helso- och
Medikamentslära. Utgifven till tjänst för dem, som icke genast
kunna anskaffa läkarehjälp och i synnerhet för aflägset
boende hushåll på landet. Af medicinalrådet <i>A. Tim. Wistrand.</i>
Nionde upplag., i nära öfverensstämmelse med den af prof. <i>Fredr.
Björnström</i> omarbetade och utgifna åttonde upplagan,
öfversedd af en medicine doktor.  Pris 2 kr. 50 öre, inb. 3 kr. 50 öre.

<b>Om tillståndet efter döden.</b> Bibliska undersökningar med
hänsyn till den dithörande äldre och nyare litteraturen, af
<i>H. W. Rinck.</i>    Pris 1 kr.

<i>Den romerske landshöfdingen Pontius Pilatus' Berättelse</i>
om vår Frälsare Jesus Kristus, enligt ett gammalt latinskt
manuskript, Abgari bref till Jesus och Jesu svar, äfvensom
vår Herres utseende efter Roms gamla annaler. Med 2
Kristusbilder.   Pris 40 öre.

<b>Sällskapsspel:</b> <i>Ormspelet</i> 50 öre. <i>Jorden rundt på 80 dagar</i>
1 kr. <i>Kärlekens Orakel.</i> 100 Konversationskort. 1 kr. Svenskt
<i>Historiskt Sällskapsspel.</i> 1 kr. <i>Svar på tal,</i> 100
Konversationskort. 1 kr. <i>Paris,</i> 50 öre. <i>Europa,</i> 50 öre.
<i>Vänskapskedjan.</i> Intressant sällskapsspel. 40 öre. <i>Punkterboken,</i> Nöjsamt
spel med frågor och svar.    30 öre.

<h2>Skrifter för folket</h2>

<h3>Sagor, Legender, Historia m. m.</h3>

N:o 1. <b>Sagan om Melusina.</b>     25 öre.

»   2.    <b> »         »    Fiskaren och anden</b>.    25 öre.

»   3.    <b> »         »    Trollhästen.</b>   25 öre.

»   4.    <b>Spåkvinnan  Lenormand,  dess  lif  och
<tab><tab> verksamhet.</b>    35 öre.

»   5.    <b>Repslagaren   i   Bagdad   eller   den stora
<tab><tab> diamanten.</b>    30 öre.

»   6.    <b>Pontius Pilatus' berättelse om vår herre Jesus
<tab><tab> Kristus.</b>    25 öre.

»   7.    <b>Sagan om Ali Baba och de fyratio röfvarne.</b> 30ö.

»   8.    <b> »     »    Den talande fågeln, spelande trädet
<tab><tab> och den rinnande vattukällan.</b>    30 öre.

»   9.    <b>Legenden om Jerusalems skomakare.</b>    10 öre.

»  10.    <b>       »            »   sju Sofvare.</b>    10 öre.

»  11.    <b>     »   Sanct Per och Broder Lustig.</b>   20 öre.

»  12.    <b>Caroliana, Hågkomster ur Carl XV:s lif.</b> 40 öre.

» 13.    <b>Konung   Oscar I i Ryssland eller det
<tab><tab> olycksbringande famntaget.</b>    40 öre.

» 14.    <b>Bränvin o. salt. Läkemedel mot gikt m. m.</b> 25 ö.

» 15.    <b>Doktor Franks nyaste husapotek.</b>    40 öre.

» 16.    <b>Röfvareanföraren Rinaldi Rinaldini.</b>    60 öre.

» 17.    <b>Sagan om Mästerkatten.</b>    10 öre.

» 18.    <b>    »         »   det  själfdukande bordet, dansande</b>
<tab><tab>knölpåken m. m.    25 öre.

» 19.    <b>Sagan om Tummeliten.</b>    20 öre.

» 20.    <b>  »    »    Fågel blå.</b>     30 öre.

» 21.     <b> »    »    Askungen.</b>     15 öre.

» 22.     <b> »    »    Lycksalighetens ö.</b>    25 öre.

» 23.     <b> »    »    Riddar Blåskägg.</b>   15 öre.

» 24.    <b>Finska legender.</b>    25 öre.

<tab><tab><tab><tab>Samlingen fortsättes.

——
Sthlm   1895.    Gullberg & Hallbergs Boktryckeri.
