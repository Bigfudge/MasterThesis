

<h1>OM
DEN NORDISKE STENALDERS TVEDELING.</h1>
AF
<sc>Dr.</sc> <sp>INGVALD UNDSET</sp>.

<sc>Særtryk af Aarb. for nord. Oldk. og Hist. 1889.</sc>

<sp>KJØBENHAVN.
THIELES BOG TRYKKERI</sp>.
1889.


<chapter name="Om den nordiske stenalders tvedeling">

<table o>
<td c><big>OM DEN NORDISKE STENALDERS TVEDELING.</big>
<td c>Af DR. <sp>INGVALD UNDSET</sp>,
<td c>Kristiania.
<td c>——
</table>

I et nylig udkommet hefte af Oversigt over d. K. D.
Vidensk. Selsk. Forh. 1888 har hr. etatsråd <sp>Steenstrup</sp>
trykt en meddelelse, som han gjorde selskabet 3. Decbr. 1886
ved fremlæggelsen af sit en tid iforveien udgivne tyske
skrift om <sp>køkkenmøddingerne</sp>. Idet denne meddelelse
først nu er bleven trykt, har forf. deri kunnet tage hensyn
også til udtalelser, der i sin tid fremkom i anmeldelser af
hint skrift, og til andre senere udkomne arbeider; en opsats,
som jeg netop i anledning af hint skrifts fremkomst skrev
om køkkenmøddingerne i det norske
populær-videnskabelige tidsskrift »Naturen«<footnote>Årgang 1886, pag. 147—154; også i særtryk.</footnote>, har vel været anledningen til,
at også mit navn er bleven anført sammen med andre
nordiske arkæologers, der omtales i anledning af sin
tilslutning til den af S. bestridte tvedeling af den nordiske
stenalder. Jeg må derfor selvfølgelig tro, at den gamle
forskers skarpe udtalelser af misbilligelse ligeoverfor de
forhistoriske arkæologer også gælder mig. Gennem den
hele opsats kommer denne »misbilligelse« tilorde, og det i
vrede, næsten heftige udtryk; således f. eks. når der tales
om «kundskaber, der ligger arkæologerne fjernere end
tilbørligt», om at arkæologerne »ikke sjeldent har vildledet
sig selv og andre», og at «mange af deres bedømmelser
ikke have kunnet undgå at synde groveligen både imod
videnskaben og imod de ældste kulturers folk« — om den
forhistoriske arkæologi, der »giver sig mine af at være
virkelig videnskab«, om dens »gængse uklarheder« og
«tankeløse gentagelse«, som har opretholdt hin af S.
bekæmpede opfatning af den nordiske stenalders tvedeling,
med »dens beklagelige følger for videnskabens besindige
fremadskriden«! Det er i anledning af disse udtalelser,
der jo ikke kan opfattes som, og vel heller ikke er tænkt
som, <sp>artigheder</sp> ligeoverfor den videnskab, som jeg efter
ringe evne søger at tjene, at jeg tillader mig at bede om
plads i årbøgerne for nogle ord, hvori jeg i al ærbødighed
kort vil forklare, hvad der har ledet og leder mig til at
slutte mig til den af <sp>Worsaae</sp> først fremsatte anskuelse
om den nordiske stenalders tvedeling.

En væsentlig del af dette etatsråd S.'s skrift optages
af en polemik mod den mening, at den ældre stenalder i
Norden, repræsenteret fornemmelig i køkkenmøddingerne,
skulde være at betragte som en del af den <sp>palæolithiske</sp>
tid, og være ved et «himmelvidt tidsrum», »af
årtusinder«, et «gabende tidssvælg», skilt fra den yngre
stenalder, stengravenes tid. Det er ganske vist så, at
afdøde <sp>Worsaae</sp> i en af de afhandlinger, hvori han for
henved en menneskealder siden (K. D. Vidensk. Selsk.
Overs. 1859) først fremsatte ideen om den nordiske
stenalders tvedeling, henviser til den vestevropæiske stenalders
formentlig parallelle deling i palæolithisk og neolithisk tid.
Det må imidlertid erindres, hvor aldeles ny kendskaben
til Vestevropas palæolithiske fund dengang endnu var: det
var jo først ved det samme år, 1859, at franske og engelske
forskere i forening i grusgravene i Somme-dalen
konstaterede hine funds ælde og geologiske forhold. Det bør
derfor ikke undre nogen, at <sp>Worsaae</sp> dengang endnu ikke
overså disse forhold så klart, som vi nu gør. I de
15—20 år, jeg har beskæftiget mig med arkæologien, har
jeg ikke truffet nogen nordisk arkæolog der ikke var fuldt
klar over den aldeles væsentlige forskel mellem palæolithisk
tid og nordisk stenalder. Det er mig derfor umuligt at
fatte, mod hvem denne del af etatsråd Steenstrups polemik
er rettet; det er med forbauselse, at jeg nu har læst saa
mange sider fra en med rette så berømt forskers haand
uden deri at finde noget til belæring, — noget, som jeg
nogensinde har været i uvidenhed om! I min citerede
opsats udtaler jeg ganske vist (pag. 153, særtrykket pag. 23),
at et »almindeligt arkæologisk udsyn over Europas stenalders
levninger leder mig til at se de danske køkkenmøddinger
som den yngste og yderste udløber af den navnlig i
Vestevropa så vel kendte ældre stenalder, der i ældre faser
strækker sig langt op i ældre geologiske perioder«. En
feilagtig opfatning af disse ord udelukkes imidlertid
fuldstændig af, hvad der følger <sp>umiddelbart</sp> efter: »den yngre
stenalder i Danmark kan jeg ikke undlade at se i
forbindelse med den yngre stenalder forøvrigt i Evropa, med den
husdyrstand, man har kaldt den indo-evropæiske, og med
de samme store stengrave; denne stenalder har i Norden
bredt sig meget videre ud end køkkenmøddingerne, og de
for dem eiendommelige redskabsformer findes nemlig også
over de sydlige dele af den skandinaviske halvø. I Danmark
synes de to stenaldersbefolkninger i nogen tid at have levet
ved siden af hinanden, så at de ældre dyngedannere kan
være kommen i besiddelse af enkelte af den ny befolknings
velforarbeidede redskaber, hvilke de da undertiden kan have
omarbeidet til sine egne mere primitive former, — et
forhold, hvortil etnologien både fra ældre og nyere tider
frembyder så mange paralleler«<footnote>Slgn. mine udtalelser i Nordisk (Lettertedtske) Tidskrift, 1879,
pag. 163 f.</footnote>. — Mit udgangspunkt er
altså den stenalder, som vi møder i de store gravbygninger,
og som viser sig så temmelig ensartet vest- og sydover
gennem hele Evropa, overalt med betydelig kvægavl og
med på flere steder konstateret agerbrug; om denne tids
efterladenskaber og om denne kultur tillader den forhistoriske
arkæologi sig at udtale en mening, uden at den derfor
«giver sig en mine«, som ikke tilkommer den. I forhold
til denne gruppe forekom det mig, at køkkenmøddingerne
viste helt andre og primitivere kulturforhold, hvorom mere
nedenfor. Men stærkt fremhævede jeg den delvise
samtidighed mellem stengravenes, vistnok <sp>ariske</sp> folk og
dyngedannerne, der, mente jeg, rimeligvis måtte ses i forbindelse
med de før-ariske stenaldersfolk i Vestevropa, som deres
yderste og yngste udløbere. Allerede tvedelingens
ophavsmand, <sp>Worsaae</sp> selv, var så langt fra at påstå nogen stor
tidsafstand, noget «gabende tidssvælg af årtusinder« mellem
dyngedannernes og gravbyggernes tidsalder, at han medgav
deres ikke blot umiddelbare berøring men også delvise
samtidighed. En polemik mod henførelsen af
køkkenmøddingerne til palæolithisk tid synes mig derfor helt ørkesløs,
rettet mod en selvlavet modstander.

Meget stærkt polemiserer etatsråd Steenstrup også
mod den udtalelse og tro hos tvedelingens tilhængere, at
dyngedannernes flintredskaber skulde kunne betegnes som »rå«,
vidnende om «ringe kundskab til flintens bearbeidelse». Har
jeg eller Andre brugt betegnelsen »rå«, — jeg kan forøvrigt ei
finde det i min opsats — har man ikke dermed villet tale
nedsættende om dyngedannernes tekniske dygtighed til at slå
flint, men dermed villet betegne det lavere kulturstandpunkt
hos et stenaldersfolk, hvis fordringer tilfredsstilledes ved
sådanne kun tilhuggede stenredskaber og ved æg-værktøi, hvor
æggen frembringes kun ved hinanden skærende
spaltningsflader, — ikke en jævnt og regelmæssigt sleben æg. Etatsråd
<sp>Steenstrup</sp> fremdrager det kendte forhold, hvor vanskeligt
det er at slå langflækker, og mener, at det er feilagtigt og
uberettiget at betegne som lavtstående et folk, der var
istand til at slå sådanne; — han vil hævde, at et folk, der
har kunnet <sp>det,</sp> vel også bar kunnet tilhugge og slibe de
fuldkomnere redskaber, som delingsmændene henfører til en
<sp>yngre</sp> stenalder. At der skal en ganske særdeles
kyndighed og øvelse i at bedømme flintens natur og spaltningsevne
og en ganske extra færdighed til for at slå langflækker, har
jeg alt i 1870 og 1872 lært af de bekendte værker af
<sp>Stevens</sp> og <sp>Evans</sp>, og specielt siden 1876 bar det været
mig fuldstændig klart, siden jeg seiv fik anledning til at
forsøge at slå flint; — hvad S. fortæller om sit besøg hos
en gammel familie af geværflint-fabrikanter i Frankrig, er
i så henseende meget oplysende; men en ganske særdeles
manuel <sp>færdighed</sp> i en enkelt retning er én ting, noget
ganske andet et <sp>kulturstandpunkt</sp> med fordringer til
livet og med krav til velformede redskaber for at
tilfredsstille dem. At f. eks. en Indianer, der er en virtuos i at
slå obsidian, men forresten balvvild, for en evropæisk
reisende, efter få forsøg, af skår af en evropæisk glasflaske,
kan slå de nydeligste pilespidser, som Evropæeren trods al
sin kultur ikke kunde gøre ham efter, om det gjaldt hans
liv — det egner sig dog ikke til at afgive basis for en
sammenligning mellem deres standpunkter i det hele taget.
Og når en arkæologisk kollega bar talt om langflækkerne
som letvindt og hurtigt, kun ved et enkelt slag fabrikerede
stykker i modsætning til de redskaber, hvis tilhugning kræver
længere tid og en mængde slag, saa er dette vistnok ganske
berettiget og lidet egnet til railleri; ingen vil vel betvivle,
at evnen og færdigheden til at slå langflækker hos et
flintbrugende stenaldersfolk var ganske anderledes almindelig end
hos geværflint-fabrikanter i en nutid, hvor den ringe
efterspørgsel efter slig vare naturligen har ladet en sådan
industri dø belt hen. De mange sider, hr. etatsråd S. har
ofret på dette punkt, har derfor været ganske overflødige
og med hensyn til spørgsmålet om stenalderens tvedeling
ikke oplyst noget, som, mig bekendt, nogensomhelst arkæolog
i de sidste snes år har været uvidende om.

Det afgørende punkt i dissentsen om stenalderens
tvedeling mellem etatsråd S. på den ene side og <sp>Worsaae</sp>
og hans tilhængere og efterfølgere på den anden side er og
bliver bedømmelsen <sp>af dyngernes flintsager</sp> i forhold
til stengravenes, fremdeles de to monument-gruppers
forskellige vidnesbyrd med hensyn til<sp> husdyrhold;</sp> det er
ogsaa væsentlig på disse to punkter, at jeg i min nævnte
opsats bygger min tilslutning til tvedelingen. Med hensyn
til affaldsdyngernes tresidige og elliptiske redskaber udtalte
jeg, at jeg i dem ikke kunde se andet end ægværktøi og
huggeredskaber; ved bestemmelsen må man, udtalte jeg,
lægge de bedre og mere vellykkede exemplarer til grund,
og man kan da næppe være i tvivl om deres bestemmelse
til sådant brug; derfor udtalte sig også en autoritet som
kammerherre <sp>Sehested</sp> (i det første Broholm-værk). Det
bekræftes også af de lignende redskaber, der nu kendes fra
Vesteuropa, fra Norditalien, fra hulefund i Mähren, fra
Amerika, fra Ny-Zeeland, o s. v.: lighederne består her
ikke blot i formernes ydre omrids, men tildels netop i det
væsentlige punkt, at æggen dannes af to hinanden skærende
udspaltningsflader. Et fortrinligt stykke af denne art i
Københavner-Museet (Nr. A 1354) var, da det fandtes,
fastbundet som en <sp>øxe</sp> i et endnu dengang bevaret træskaft.
Bevis for, at disse stykker har været ægredskaber, fandt jeg
også i de flere i nyere tid fremkomne stykker, der er
tilhugne af slebne redskaber med bibehold af den del, hvorpå
det også ved det omdannede stykke kom an, for at
redskabet skulde kunne opfylde sin bestemmelse, nemlig den
gamle slebne æg, — stykker som altså for mig tillige var
vidnesbyrd om disse to forskellige kulturers berøring og
delvise samtidighed, således som jeg allerede for 10 år
siden har udtalt.<footnote>Slgn. <sp>Nordisk</sp> (<sp>Letterstedtske</sp>) Tidskrift 1879, side 163.
En fuldstændig udredning af forholdet med disse redskaber
har nu hr. museumsinspektør, Dr. S. <sp>Müller</sp> nylig givet i
en afhandling i <sp>Aarbøgerne</sp> 1887, pag. 238 ff.; han
foreslår for dem det intet foregribende navn af <sp>skive-spaltere</sp>.</footnote> På Stenstrups theori om, at alle
disse stykker skulde have været fiskesænker eller måske
have tjent til et vist brug, som vi nu ikke mere så bestemt
kan angive, derpå kunde jeg ikke tro; den omstændighed,
at redskaberne fra de forskellige ældre stenaldersfund i det
øvrige Europa heller ikke nogensinde viser slebne ægge,
men kun tilhuggede sådanne, bestyrkede mig i min vantro,
ligeså den af <sp>Montelius</sp> påpegede åbenbare sammenhæng
mellem affaldsdyngernes elliptiske redskaber og den yngre
stenalders slebne øxer af samme hovedform. — At de
tusinder og atter tusinder af flintredskaber fra de ældre
stenaldersfund kun skulde være pilkesænker eller andre
lignende redskaber til fiskeri etc., og at der mellem dem
ikke skulde findes værktøi af den slags, som mennesket
allerførst skaffer sig for at tilfredsstille sine behov, nemlig
huggeredskaber, øxer, som vi på mere udviklede kulturtrin
kalder dem, det kunde det ikke falde mig ind at tro på,
hvor høit jeg end ellers satte den autoritet, som vilde påstå
noget sådant.

Etatsråd <sp>Steenstrup</sp> har den ubestridelige fortjeneste
at have gjort opmærksom på de på flintsagerne undertiden
forekommende mærker efter slid ved deres skæftning og
brug; jeg har i den nævnte opsats fremhævet, hvor meget
også jeg i denne henseende skylder hans velvillige belærelse
(smlg. hans sidste afhandling pag. 28 ff.). Jeg tror også,
at han har ret i at betone det uberettigede i inden den
ældre stenalder at ville genfinde prototyper for de fleste af
de former, vi kender fra den yngre stenalder: på et
primitivere stadium var der ganske vist ikke så bestemte grændser
mellem de forskellige former, der kunde anvendes til
forskelligt brug; mig bekendt har dog heller ingen af
tvedelingens tilhængere bestridt dette. I flere tilfælde tror jeg, at
S. ved at studere disse slid-mærker har kunnet finde det
rette med hensyn til redskabers brug og bestemmelse, om
hvilke man før var i uklarhed, f. eks. med hensyn til
<sp>skind-bråkerne,</sp> til hvilke jeg har kunnet påpege en
oplysende parallel af ben fra ældre tid på Island (sign.
<sp>Nordisk (Letterstedtske) Tidskrift,</sp> 1878, pag. 387 f.).
Om hans offentliggjorte iagttagelser i så henseende på nogle
stykker fra affaldsdyngerne (<sp>Oversigten</sp> 1861) tillader jeg
mig derimod at betvivle, at der af dem kan drages de
slutninger, han vil; jeg tror, som sagt, heller ikke på, at vi fra
hine vestevropæiske fund og kulturstadier endnu slet ikke
kender prøver på den art af værktøi, som det primitive
menneske allerførst måtte skaffe sig.

Med hensyn til det andet punkt, forekomsten af
<sp>husdyrben</sp>, henholdt jeg mig — ligesom andre Archæologer — for
affaldsdyngernes vedkommende til <sp>Steenstrups</sp> egne berømte
undersøgelser, hvis resultater aldrig er bleven betvivlede, nemlig
at dyngedannerne af husdyr kun har haft <sp>hunden;</sp>
ligeoverfor stengravene kunde jeg på den ene side henvise til <sp>Vest-</sp>
og <sp>Mellemeuropa</sp> (bl. a. til <sp>pælebygningerne</sp>) og på
den anden side til <sp>Sverige,</sp> hvor man (d. v. s. ikke blot
forhistoriske arkæologer som <sp>Hildebrand</sp> og <sp>Montelius</sp>,
men også en naturforsker af rang som <sp>Gustaf Retzius</sp>),
ved undersøgelser i stengravene har konstateret, at sådanne
husdyrben forekommer i de dybere, urørte lag og oftere
<sp>tildannede til redskaber,</sp> så at der ikke kan være rum
for tvivl om deres oprindelige samtidighed med gravene; jeg
udtalte omtrent, at det var højst besynderligt, at sådanne
fund ikke endnu var gjorte i Danmark, men at dette dog
ikke på nogen måde kunde svække det fra det øvrige Europa
vundne resultat, at den yngre stenalders, de store
stengraves folk havde haft vore almindeligste husdyr; tillige
gav jeg udtryk for en overbevisning om, at kommende
undersøgelser også i Danmark vilde komme til at konstatere
det samme forhold også der. Senere er da også dette
skeet, slgn. <sp>Aarbøger</sp> 1888 pag. 261 ff. og pag. 310 ff.
om bestemmelser af husdyrben af zoologerne <sp>Herluf Winge</sp>,
Dr. C. G. <sp>Joh</sp>. <sp>Petersen</sp> og 0. <sp>Winge:</sp> fra danske
stengrave og yngre stenalders bopladser fremføres her fund
af redskaber, arbeidede af husdyrben, altså ikke blot af
knogler, der kunde tænkes at være senere tilkomne. Af en
bemærkning i en anden nylig udkommen afhandling af
<sp>Steenstrup</sp> kan jeg skønne, at han vil hævde, at disse
husdyrbens forekomst i stengravene kan forklares på anden
måde<footnote><sp>Mammuthjæger-Stationen ved Piedmost i Mähren,</sp>
pag. 26 (i den samme <sp>Oversigt</sp> 1888.) Etatsraad S.
hævder her, at hine store ansamlinger af mammuthben er
årtusinder ældre end, ved hele den store istid skilt fra , de
spor af menneskelig virksomhed, som findes med dem: vi
bar ikke her beviser for, at mennesket har levet samtidig
med mammuthen, men vidnesbyrd om, at rensdyrtidens
mennesker her har holdt til, medens de gravede efter
elefanttænder. I det hele mener etatsråd S. ikke, at mennesket
noget sted i Europa optræder så tidligt, som mammuthens
levetid. Jeg skal naturligvis ikke, da jeg ikke er
naturforsker, udtale nogen mening om dette punkt; kun kan jeg
ikke undlade at beklage, at S. ikke har fundet med et
eneste ord at burde berore det stykke, som hidtil har været
anset for det stærkeste og alene afgørende bevis for, at
mammuthen kke var helt uddød i Mellemeuropa, forend
mennesket der optræder. Jeg mener selvfølgelig det
benstykke med indridset tegning af fordelen af en mammuth,
der i mai 1864 fandtes i hulen La Madelaine i Dordogne, i
nærværelse af herrerne <sp>Lartet, Falconer</sp> og <sp>de
Verneuil,</sp> mænd på hvem jeg hidtil aldrig har seet kastet
skygge af mistanke for videnskabeligt falskneri og bedrageri
(afbildet: <sp>Reliqviæ Aqvitanicæ,</sp> B. pl. XXVIII). —
Forovrigt maa jo denne S.s afhandling bringe en forhistorisk
arkæolog til dybt at beklage, at etatsråd S. med sin skarpe
iagttagelsesevne og kritiske sands, ikke er en yngre mand,
af hvem man kunde håbe, at han vilde bereise hele Vest-
og Mellemeuropa og revidere alt, hvad man derfra har hørt
og troet på, som videnskabelige resultater om de forskellige
stenaldersfund.</footnote>, så at de intet beviser om husdyrenes samtidighed
med de begravede stenaldersmennesker; han holder vel på
den mening, som jeg før har hørt udtale af en tilhænger af
hans anskuelser, at husdyrbenene er slæbt ind i gravene af
mus og andre små gnavere; men denne forklaring kan dog
vel ikke strække til for de til redskaber dannede stykker?
På en mulig indvending om, at også disse redskaber må
skrive sig fra en senere tid, vil det vel være unødvendigt
at gå nærmere ind.

Jeg kommer tilbage til affaldsdyngernes flinter, hvilke
jo mest måtte beskæftige mig som arkæolog. Som det af
hin min opsats vil sees, gik mine betragtninger ud fra den
også af etatsråd S. stærkt fremhævede forskel i de
kulturbilleder, affaldsdyngerne og gravbygningerne viser os: hist
talrige vidnesbyrd om jagt og fiskeri ved kysten af folk,
hos hvem hunden var eneste husdyr, her levninger, der
viser os et ganske andet og høiere kulturliv. Men medens
S. taler om to forskellige sider af kulturlivet hos det
<sp>samme</sp> folk, fandt jeg i tilslutning til Worsaaes tvedeling
at måtte antage et <sp>ældre</sp> og <sp>yngre</sp> kulturtrin,
repræsenteret af en <sp>tidligere,</sp> halvvild stamme af <sp>urbeboere</sp> og
et <sp>indvandret</sp>, vel <sp>arisk,</sp> folk, der af flint forarbeidede
skønne og fortrinlige redskaber, der byggede store
stengrave, som sikkert har krævet talrige menneskers
samarbeide, og der i andre lande var erkendt allerede på
stenalders-trinnet at have været i besiddelse af de
vigtigste af vore nuværende husdyr og ialfald tildels også at
have drevet agerbrug. I dyngernes store spaltere (tresidige)
og elliptiske redskaber kunde jeg ikke se andet end
ægværktøi; S.'s ord (<sp>Oversigt</sp> 1861, pag. 334), at havde
disse sager været øxer etc, ja »<sp>da må det indrømmes,</sp>

<sp>at deres brugere måtte have stået på et
overordentligt lavt standpunkt i almindelighed</sp> og
<sp>særligt ligeoverfor brugerne og forarbeiderne af
gravkamrenes hensigtsmæssige og smukke
redskaber</sp>«, fandt jeg meget træffende: ja, den ældre
stenalders dyngedannere må netop have stået på et meget lavt
trin sammenlignet med stengravenes byggere! Når S. af
slid på dyngernes flinter mente at kunde vise, at disse må
have tjent som fiskesænker etc., forekom dette mig alt
andet end overbevisende, ligeledes hans påstand om, at de
snit, der findes på ben- og hornsager i dyngerne kun kan
være gjort med slebne ægge: der kan vel nu ogsaa
være dem, som kunde påstå, at f. eks. fortrinlige
udskæringer i hårdt træ, som man har fra Sydsoen, kun kan
være gjort med stålknive, medens vedkommende indfødte
dertil dog kun har benyttet en skarp muslingskal; man
bliver her unegtelig også erindret om, hvorledes tyske tekniske
autoriteter i vore dage i striden om bronzealderen for nogle
år siden udstedte embedsmæssige erklæringer om, at
ornamenterne på de gamle bronzer var anbragt med stålværktøi!
«Desuden må man«, mente jeg, «være varsom med at slutte
fra snittets mere eller mindre glatte sideflader på ben, der
i årtusinder har ligget udsat for forvitring i
køkkenmøddingerne.«

Af vægt forekom den geografiske udbredelses
vidnesbyrd mig også at være: medens stengravene er talrige i
det sydlige Sverige og op ad vestkysten, har man i dette
land dog kun i Skåne fundet de for køkkenmøddingerne
særlig karakteristiske former; i Norge har man kun i den lige
overfor Jylland liggende sydligste landsdel fundet nogle få
skivespaltere, medens man i de senere år her i det sydvestlige
af landet har truffet tusinder af den yngre stenalders flinter,
og havet udenfor disse kyster måtte dog i oldtiden være
ikke mindre rigt på østers og fisk end nu eller mindre
indbydende til fangst og ernæring, dersom den stamme, for
hvem dette var væsentlige næringveie, havde levet her. Det
sidste og for mig ikke mindst vigtige argument var det,
som kunde hentes fra forholdet med hensyn til husdyr; at
dyngedannerne, der viser sig så væsentlig at have levet af
kødspiser aldrig under sit liv ved kysten skulde have spist
et får eller et storfæ, når de var samme stamme som
stengravenes folk, forekom mig utænkeligt; at gravbyggerne
havde haft disse husdyr, var mig som sagt utvivlsomt efter
resultaterne fra Sverige og landene syd for Danmark.

Etatsråd S. og andre vil af disse i al beskedenhed
fremførte bemærkninger se, at jeg ikke (og jeg tror at
kunne sige heller ingen anden yngre nordisk arkæolog, der
har sluttet sig til Worsaaes mening om den nordiske
stenalders tvedeling) har villet henføre de to afsnit af vor
stenalder til «forskellige episoder af naturens egen historie«, til
«perioder med forskellige geologiske forhold«, adskilte ved
en <sp>hiatus</sp> i tid, således som han i sin mod arkæologerne
polemiserende afhandling vil give det udseende af; såvel
den ældre som den yngre del af den nordiske stenalder falder
indenfor den af <sp>Steenstrup</sp> selv påviste furuperiode<footnote>Selvfølgelig taler jeg her kun i eget navn; jeg skriver
disse linjer i <sp>Aarbøgerne</sp> (til <sp>»Oversigterne«</sp> har jeg
naturligvis ingen adgang) for med mit selvforsvar og min
forklaring at kunne nå hen til flere af de læsere af
etatsråd S.'s skrift, der ikke kender hin min opsats og altså
heller ikke kan bedømme den, uden af S.'s omtale af
arkæologernes »uvidenskabelige meninger og fremstillinger« (S. p.
24 o. a. st.)</footnote>.
Måske vil man også heraf se, at arkæologerne heller ikke
er fuldt så «uklare over sleben og usleben« som S. synes
at tro; enhver arkæolog ved vist, hvad der menes, når de
hører tale om <i>l'âge du silex poli corpus og non poli,</i> og ingen
nordisk arkæolog har vel nogensinde glemt, at den arkæologiske
inddeling i de tre hovedperioder grunder sig ikke blot på
det stof, hvoraf redskaberne er arbeidede, men at det er
ægredskaberne, det kommer an på. Og når S. pag. 33
nævner den bekendte franske periode-inddeler G. de <sp>Mortillet</sp>
på en for denne ikke meget smigrende måde, så vil jeg her
kun notere, at hans mulige mangler med hensyn til kritik
og methode ikke kan lægges den forhistoriske arkæologi i
almindelighed til last; egentlig geolog er han fra dette
område kommet over i den forhistoriske arkæologi; jeg vil dog
ingenlunde dermed sige, at alle geologer, hvor de behandler
de ældste vidnesbyrd om menneskets optræden, opstiller
etage-perioder med så let hjerte som han.

Etatsråd S. anmelder ved slutningen af sin afhandling,
at en fortsættelse snart skal følge. Jeg håber i den at
finde mere belæring end i det udkomne første afsnit; specielt
vil jeg med spænding vente der at fmde meddelt virkelig
oplysende og bevisende iagttagelser af den høitfortjente og
skarpsindige forsker angående de ovenfor berørte to
hovedpunkter i dissentsen om den nordiske stenalders tvedeling.
Desuden vover jeg at nære et privat håb om der at finde
mindre af »misbilligende og uvillige» udtryk mod den
forhistoriske arkæologi, der jo også har at befatte sig med
stenalderens levninger, en misbilligelse og uvilje, der i denne
afhandling kulminerer pag. 38 f, hvor der tales om <i>pia fraus</i>
på en måde, der ikke kan forøge de laurbær, den gamle
forsker i sit lange liv har vundet.

Kristiania, marts 1889.

*
</chapter>



