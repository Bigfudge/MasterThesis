<table o c>
<td><h1>KANNSTÖPARNE.</h1>
<td>*
<td>AF
<td>J. A. L.
<td>*
<td><poem><tab><tab><tab><tab> „Får folket tänka? Ja!
<tab><tab><tab><tab> får folket tala? — Nej!“
<tab><tab><tab><tab><tab> <b><sc>Suveränen.</sc></b>
<tab><tab><tab><tab> „Skämt; bara skämt.“</poem>
<td>*
<td>*
<td><b>NORRKÖPING.</b>
<td>Tryckt hos ABR. BOHLIN.
<td>*
<td>1836.
</table>


<chapter name="Kannstöparne">

En kulen afton då den gamle titulerade 
Kammereraren Gnat undan snöyran tagit sin tillflykt på
källaren Gyllne Friheten, och vid ett glas öl
uppfriskade sin uthungrade lekamen och på samma
gång (hvilket var hans egentliga spekulation),
räddade sin 10:åriga hatt och dubbelt så gamla
kapprock från menliga följder af de demokratiske
snöhvirflarne, inkommo på denna väl kända
källare 2:ne herrar, af hvilka den ena på den
moderna blå-röda uniformskappan, det fylliga, af
mustacher beskuggade ansigtet och den modiga
hållningen genast igenkändes vara militär, men
den andra vid första påseende kunnat anses vara
någon af stadens välmående handtverkare, om icke
de månge guldberlockerne i den gyllne urkedjan,
en särdeles stor karniolsring på fingret samt en
viss elegans i klädseln och allvar i hela mannens
skick tillkännagifvit honom vara den, oaktadt flere
egenheter, allmänt aktade H:r Råd- och Handelsmannen 
Flinkman.

H:r Flinkmans nya vän och sällskapsbroder,
den ståtliga officeraren i den nya kappan, förre 
Löjtnanten vid — — Regemente, nu mera
Kapitenen i armèen Fjellman (troligen en son eller
brorson till den namnkunnige Johannes Fjellman),
helsade artigt på Kamreraren Gnat, som någre år
förut under Fjellmans första trotsande steg på
militärbanan, hans så kallade brilljanta tid, ej sällan
emot 12 à 20 procent och dessutom en liten
dusör skaffat Fjellman penningar. Oaktadt desse
oegennyttige vänskapsprof hade F., som haft den
oförlåtliga dumhet, att hoppas befordran såsom
militär utan rikedom, eller annan rekommendation,
än ett godt hufvud och mindre vanliga kunskaper,
efter få års förlopp, svårligen anfäktad af sine
björnar, Gnaten inberäknad, måst taga afsked från
regementet för att med ackordsumman nedtysta de
otåligaste af sine kreditorer. Om han vid åtankan 
på sin ordentlighet i tjenstgöringen, sine
tillställde baler, slädpartier m. m. och artigheter mot
det täcka könet kunde trösta sig med det
Horatianska <i>non sine gloria militavi</i>, är svårt att
säga, men visst är att han efter afskedet från
regementet lefde mycket indraget, och, som man lätt
kan föreställa sig, något knappt på sin erhållna
Kapitens titel; ty så vidt man kände, ville H:r
Kapitenen af en ganska berömvärd Esprit de Corps
ej företaga något, som kunde humiliera, d. v. s.
sätta honom i bredd med arbetande klassen, och
derföre saknade han all nyttig sysslosättning, hvaraf 
han kunde föda sig, om man ej kan dertill
hänföra hans trägna besök uti någre stadens 
välmående borgarehus, och isynnerhet hos H:r
Rådmannen Flinkman, som han flitigt hjelpte att
kannstöpa, och hvilken särdeles högaktade Fjellman,
emedan handelsmannen uti F., såsom afsigkommen
militär såg stadens vid första ledighet blifvande
väl lönade postmästare, eller tullförvaltare.

Sedan vi nu låtit de 3:ne herrarne presentera 
sig, återkomma vi till Kammereraren Gnat, som
endast till namnet känd af Rådmannen, af den
senare hedrades med en temlig artig bugning,
hvarefter han och Kapitenen intogo plats vid samma
bord, der Kammereraren satt, sedan de likväl
ursäktat sig för intrånget, emedan de andra borden
voro upptagne. G. var så fördjupad i läsning af
de utländska nyheterne uti Statstidningen, som
han för den vackra stilen, om icke för annat,
med förkärlek omfattade, att han knapt hörde
Flinkmans bjudning på en romtoddy, som Gnat
dock, erinrande sig att dylik förfriskning blifvit
vid det höga vitet af 50 R:dr B:ko för längesedan 
förbjuden, afslog, och i stället för sin person 
begärde och erhöll annan, ej förbjuden vara.

Är det något nytt i tidningarne? frågade Flinkman 
den oafbrutet läsande Kammereraren, har
någon ny förklaring utkommit öfver den nya
brännvinsförordningen, eller något upplysande, eller
belysande be—e—riktigande öfver någon dagens
vigtigare fråga? Å nej; — det vet jag ej, svarade 
G. med vresighet, sådant str— ser jag aldrig 
efter; jag är för gammal att fästa mig vid det
inländska käblet, hvarå ingen nu för tiden kan bli
klok, eller de mycket mörka så kallade belysningarne. 
Jag är född på den tid då man behöll
de vigtigare frågorne för sig i sitt hufvud, eller
åtminstone i sitt rum, och icke inför allmänheten, 
den beskedliga, trögtänkta allmänheten
uppkastade frågor, som utan att upplysa endast
förvrida hjernorne, och i en framtid kunna föranleda 
till högstoväntade svar. Vi säga att vi Gud
ske lof lefva i en upplyst tid, men icke förstår
jag mig på den så kallade upplysningen. I hvilken 
tidning jag tittar, ser jag endast mörka frågor, 
och ännu mörkare svar. — Inte vet jag om
det är min ständigt aftagande syn, eller något
annat, som vållar, men mig förekommer allt mer
och mer mörkt, och uppfylldt med babylonisk
förbistring; så t. ex. när någon af mine kunder, hm,
jag ville säga bekanta, en oordentlig stackare,
med glädje häromdagen berättade mig att en
förordning skulle utkomma, hvarigenom endast en
person i hvarje af rikets församlingar ålägges
betala kontributionerne för alla de öfrige
församlingsboar, föreföll mig lagstiftarens mening så mörk,
att jag icke kunde göra mig den ringaste redo
för den stora stats-ekonomiska idèen med en
sådan författning, som kunde med fullt skäl kallas
abderitisk. På samma sätt finner jag endast mörker 
uti de höges tal nu för tiden, och deras 
ömsesidige tillvitelser om mindre väl beräknad
hushållning m. m.

Nå, nå; farbror Gnat inföll Kapiten F.; 
mycket kan vara ganska bra nu för tiden, som
farbror icke finner så; hvar tid har sine seder, och
höga principer att genomdrifva, och jag vill tro
att ingen kan klandra att man vill, åtminstone
för en korrt tid, göra sig förvissad att utfå det
högsta kontributionsbeloppet. Höga kontributioner 
och vigt sätt att få dem indrifne: se der en
stötesten för så många statsmachinens kringdrifvare; 
en välsignad sak, ty nekom det icke,
erkännom det snarare, Sverige tål och behöfver större 
skatter, då man icke kan göra inbesparingar,
och utgifterne årligen tilltaga endast för krigsmakten, 
som visserligen är mera lysande, än i fordna
dagar, men dock är alltför knappt aflönad för sine
behof, åtminstone hvad Officers-Korpsen beträffar.
— Långt annorlunda borde det vara, ty man
måste medge att militären är landets första stånd,
som vidmakthåller dess anseende både in- och
utrikes, och utom hvilket landets politiska tillvaro
ej ens skulle kunna upprätthållas. Dessutom är
förslaget om kollektiv ansvarighet för
krono-utskylderne, inte något nytt; tvärtom har det en
ganska stor anciennitet. Jag vill minnas att i
Forsells statistik omtalas, att Eric XIII:s financier,
Henrik Krönigsmark, föranstaltade om något
sådant; och att de rike fingo betala för de fattige,
så långt det räckte. — Hvad på samma ställe 
tillägges om en hastigt aftagande välmåga och
befolkning, tror jag väl icke stå i något sammanhang 
med, eller vara en följd af finansförslaget
eller anledning dertill. Men lemnom allt sådant
der. Hvad innehålla de utländska nyheterne,
farbror Gnat? höres det icke af något krig emellan
de stora makterne?

<i>Gnat:</i>  Ja, hvem vet hvad omsider följer på
det Engelska knotet öfver vissa Rysslands åtgärder. 
Man brukar säga blotta ord betyda intet,
men det ryktbara talet i Warschau tycktes hafva
skakat upp öboerne, och ockupationen af Krakau,
den fria och neutrala staden, som i hast fick en
så reputerlig polis-vakt, synes ej eller särdeles
tjenlig att lugna allas sinnen, och vill man ha
krig, nog har man skäl och får krigsförklaringen
snart färdig, om någon sådan nu för tiden ens
behöfs.

<i>Flinkman:</i>  Men hvad skall krig tjena till?
kunna herrarne säga mig det. Att döda folk,
förstöra länder och deras handel och näringar för
mansåldrar, äro ju vanliga följder af krig, och
jag åtminstone för min person kan ej fatta hvartill 
sådant kan tjena.

<i>Fjellman:</i>  Hedern är för mången mera än
lifvet, och national-äran är detsamma för ett folk
som hedern för den enskilda. En stor och mäktig 
nation måste, om än med känbara uppoffringar, 
både sjelf hålla sine löften och förmå andre
nationer att hålla deras. Gemensam säkerhet 
påfordrar ett sådant förfarande, och då jätten skyddar 
dvärgen, gagnar han sig ofta mest sjelf. Dessutom 
är ett ständigt stillastående lika omöjligt
för samhällen, som för allt annat i naturens eller
konstens riken. Det måste finnas rörelse, inre
eller yttre. Under en långvarig fred aftynar ett
folks spänningskraft, eller, så att säga, dess
själskraft, eller ock uppblossar den i inre strider, i
en svårkufvad revolutions- och reformations-anda,
som regeringarne frukta, kanske ej utan skäl,
mera än ett krig. Hvad betyder för öfrigt ett
sådant för en stor makt? Går kriget lyckligt skördas 
ära och inkomster af soldaterne, eller 
åtminstone af de höge befälhafvarne, och statens
regent kan tillägga ett nytt namn i sin titel; är
åter krigs-gudinnan oblid, söker man så hederligt
som möjligt göra fred, så snart penningarne tagit
slut ock folket börjar ledsna.

<i>Gnat:</i>  Att H:rr militärer önska krig det är
naturligt så vida för dem derigenom kan beredas
hastig befordran och utmärkelser af alla slag. Men
folket, den stora arbetande, men torftiga massan,
som långt efter sedan krigsfanfarerne tystnat och
troféerna möglat, eller alldeles bortblandats och
förkommit, hvarpå man äfven sett bevis, måste
dragas med betalningen för violerne för den dyra
krigsleken, torde hafva en helt annan tanke om
krig, dess nytta eller nödvändighet. Ingen krigsära, 
så utbasunerad den än må vara, eller det
mäst döfvande buller af glädjesalfvorne, om de än 
för tillfället mildra enkans och de faderlösas sorg,
eller de af fienden plundrades klagan öfver deras
förluster och landets sköfling, kunna återgifva från
döden dess rof, och förmå återuppbygga de
nedskjutne städerna, de uppbrunna skeppen, den
förstörda landsbygden. Först efter mansåldrar, och
oftast aldrig, kan ett land repa sig efter ett
långvarigt och förhärjande krig. — Jag har öfverlefvat 
flere sådane, och hvad Sverige vunnit på sine
krig sedan 1788, ja allt sedan 1658, det inhemtas
mer än tillräckligt af historien.

<i>Flinkman</i>:  Ja deri har H:r Kamrern mycket
rätt. Jag har visst icke så serdeles studerat vår
historia, men dock har jag deraf funnit att
tillståndet här i landet efter Carl den tolftes långa,
och i början så segerrika krig, endast var elände
och allmän nöd för landet. Om sådant, eller de
egentliga olyckorne under kriget kort före och
straxt efter den krigiske konungens död, förorsakades 
genom allmän slapphet i regerings-systemet
och afmattning af ekonomiske och öfrige materiela 
krafter för nationen, eller genom visse höge
herrars mindre patriotiske åtgörande, tilltror jag
mig icke att bedömma, men att somlige ville lägga
ned gevär och hvila sig, under det andre modigt
arbetade för fosterlandets befriande från fiender,
derom vittna den store patrioten Stenbocks
anteckningar från den tiden. Tvädrägt och brist på
kraftig samverkan hafva tyvärr ofta föranledt
Sveriges olycka.



<i>Fjellman</i>:  Det var en annan tid Flinkman
talar om än den nuvarande. Nu äro inge olyckor
att befara af bristande arrangementer. Vi hafva
en väl exercerad- och väl beklädd armée; — duglige, 
om till antalet få Generaler — stora förråder 
af amunition, och beväringspersedlar(?), insamlade 
under en långvarig fred, — och framför allt
detta en hjelte, utgången från franska revolutionens 
stora krigsskola; — med god vilja till, hvad
behöfva vi mer.

<i>Gnat</i>:  Än penningar.

<i>Fjellman</i>:  Sådane få vi af våre allierade — och
föröfrigt kan man hjelpa sig dem förutan, med så
kalladt kredit-mynt; sådant äro vi sedan äldre
tider vane vid i Sverige. — Tror inte farbor Gnat
att man kan kriga på kredit, så väl som lefva på
sådan, om man har goda vänner.

<i>Gnat</i>:  Goda vänner äro i detta fall kanske
bra att kunna räkna på, men den, som nödgas lefva 
af sina penningar vill naturligtvis hafva profit
af dem; (härvid sammandrogo sig gubbens bleka
läppar till ett smilande och hela den penninge-gömske 
mannens ansigte antydde som skulle han tala
om 50 procents — profit).

Fjellman, ihågkommande den vinst Gnaten
skördat på sine penningelån till honom, svarade
med bitterhet: „när stater låna upp penningar, få
väl långifvarne åtnöja sig med en mindre än vanlig 
profit.“


Öfver detta senare ord, som Fjellman rigtade 
åt Kamrer Gnat, syntes gubben bli något
förtretad så att han började fnysa och småhosta för
sig sjelf, men den välvise och fredälskande
Rådmannen ville förekomma allt som kunde uppväcka
osämja äfven vid drickesbordet, och derföre 
upptog han utur sin ficka en bok som han sade sig
hafva nyss förut köpt i bokhandeln och anhöll om
uppmärksamhet å några strofer, just afhandlande
samma ämne, som utgjort föremål för deras
föregående samtal. Derefter började han läsa, sedan
han förut omnämnt bokens titel i korthet vara
„Resa i Sverige år 1830 af Alexander Daumont;“
,Sveriges läge är förträffligt för bibehållandet af
dess oberoende. Europas förpost på denna punkt,
utgör den på sitt håll ett fruktansvärdt bålverk
mot Rysslands förstoringsbegär, och om ett 
fredsbrott inträffade, skulle Frankrike, England och
Österrike blifva dess naturliga och osvikliga
bundsförvandter.‘

Osvikliga! inföll Gnat, ja det finge man se.

Flinkman fortsatte, „men Sverige har ingen
orsak till kollision med någon makt i Europa; det
har inga aflägsna besittningar, inga kolonier, som
kunna reta någons rofgirighet. Omgifvet af haf
äro dess gränsor oföränderligen bestämda, och de
enda eröfringar Sverige hädanefter bör eftersträfva, 
blifva industriens. Må Sverige lemna fritt
lopp åt jordbruket och sjöfarten; må det öppna
en vidsträckt afsättning åt sine produktioner! På 
samma gång det sålunda använder all sin kraft,
hela sin verksamhet till befrämjande af inre
välstånd, aflägsnar det för alltid yttre afund och
inre agg. Sveriges rol är gifven; det är den beväpnade 
neutralitetens. Må det med styrka afvisa
hvarje förförelse, hvarje bedräglig förhoppning,
som skulle vilja inleda det på stridens bana, och
om Europa skulle ånyo blifva skådeplatsen för ett
allmänt krig, skall det med vapen i hand, skåda
staters fall och upphöjelse, och icke taga del i
dessa blodiga fejder, utan i mån dess ära blifver
anfallen.“ — Hvad tycker herrarne om det der,
sade Flinkman medan han pustade ut; de äro
just mina egna idéer. Jag tycker att den der
<i>Omån</i> eller hvad han heter, skrifver ganska bra
— men vänta, skola herrarne få höra slutet, det
är det bästa af allt. — „Må svenska regeringen
odla och hedra krigarens dygder, må den bemöda
sig att lifva kärleken till fäderneslandet; dessa äro
de sanna väktare öfver en stats varaktighet och
upprätthållande; må den <i>framför allt</i> förvärfva
sig folkets tillgifvenhet genom aktning för lagar
och institutioner samt vård om dess sällhet: se der
dess sanna bålverk, de som för alltid skola trygga
denna vackra (?) nations och den nya konunga
ättens fasthet.“

Emedan Rådmannen hade uppläst detta med
en tämlig högljudd röst, som tilltog märkbart mot
slutet, hade de öfrige källaregästerne åhört
läsningen, som de väl funno ovanlig både till 
innehåll och ställe, men då månge ibland dem med
en viss beundran altid afhörde hvad Hr Rådmannen 
som äfven en gång varit riksdagsman, i
politiken behagade orda, och andra åter mera fäste
sin uppmärksamhet vid sanningen uti det upplästa,
hade en allmän tystnad varit rådande i källaresalen, 
som i detta ögonblick hade en likhet, åtminstone 
i svensk form, med de utländska politiske
middagarne, eller sammankomsterne, der staters
väl eller ve afhandlas inter pocula och under ett
idkeligt upprepande af hör! hör! Men när läsningen 
slutade uppstod ett sorl af bifall och beundran, 
och med glasen i hand skockade sig alla,
såsom svärmande bien, omkring visen, H:r
Rådmannen Flinkman och klingade med honom,
under lifliga utrop af lefve <i>freden!</i> en beväpnad fred
och neutralitet. Men gubben Gnat som tyckte sig
ibland ropen höra ett och annat hurra, samt 
lefvat på de tider då „det lönade sin man, att
statens bästa ta sig an, och ropa hurra på begäran,“
började frukta att alla de jublande icke voro så
alldeles hederligt, ehuru „godt“ folk, hvarföre
han, kanske ej så utan skäl, befarade att pokuleringen 
och ropen på fred slutligen kunde åtminstone 
der på stället förorsaka någon ofred. Han smög
sig derföre bort, samt räddade sålunda sitt magra
jag och sina dyrbara kläder undan tummlet. Dock
något sådant blef ej af, emedan entusiasterne funno 
snart nog att man länge ej kan hålla ut, ej en
gång med att dricka och vara entusiasmerad. De 
gingo derföre oförtöfvadt hvar till sitt för att i
Morphei armar glömma de politiske grillerna; och
har du benägne läsare, (läsarinna kan väl här ej
komma i fråga), — ej redan gjort detsamma för
att glömma detta lilla utkast, så försäkrar författaren 
på sin unga författare-tro och heder, att du
icke har så ringa böjelse för att med tiden blifva
en — kannstöpare.

*
</chapter>


