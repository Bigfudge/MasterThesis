<table c>
<td>„ JOHAN GRÖNSTEDT „
<td><tab>
<td><h1>Sedt och Hördt</h1>
<td><tab>
<td><h2>i Stockholm •</h2>
<td><tab>
<td><b>I.</b>
<td><tab>
<td>MED PORTRÄTT OCH ILLUSTRATIONER
</table>


<img></img>

Under tryckning: <i>Andra delen</i> af

<b>SEDT OCH HÖRDT I STOCKHOLM</b>

af <i>Johan Grönstedt</i>.

Med porträtt och illustrationer.
<table c>
<td><h1>SEDT OCH HÖRDT</h1>
<td><tab>
<td><b>I</b>
<td><tab>
<td><h1>STOCKHOLM</h1>
<td><tab>
<td>AF
<td><tab>
<td><b>JOHAN GRÖNSTEDT</b>
<td><tab>
<td>I.
</table>

<img></img>

STOCKHOLM 1919

BROBERGS TRYCKERI

Oxtorgsg. 7
<chapter name="FÖRORD">
<i><h2>FÖRORD.</h2>

<b>D</b>en för mig smickrande uppmärksamhet bokvänner
behagat visa <b>Mina Minnen</b> har gifvit mig lust att med
detta arbete, <b>Sedt och Hördt i Stockholm,</b> som
utgifves i illustrerade, hvar för sig afslutade, delar, lemna
mitt bidrag till <b>Stockholmslifvets Historia,</b> genom
att kortfattadt, med inflikade anekdoter, skildra i
Stockholm timade händelser, från och med år 1857, hvilka
väckt allmänt intresse och deltagande.

Jag har sett alla och personligen kännt många af
de i detta arbete nämnda personer, af hvilka jag hört
mycket af det som jag icke själf har sett. För öfrigt
har jag i åratal gjort anteckningar och utdrag ur många
böcker och tidningar om de händelser och personer jag
skildrar.

Illustrationerna och porträtten äro till aldra största
delen afbildningar ur Kongl. Bibliotekets, Stockholms
Stads Arkiv och Rådhusarkivets Illustrations- och
Porträttsamlingar.

Stockholm i juni 1919.

<tab><tab><tab><tab><tab><b>Johan Grönstedt.</b></i>

*

</chapter>

<table>
<td 2><h2>INNEHÅLL:</h2>
<td 2 r>Sid.
<td>Förord ...................................................................... <td r>3
<td>Konung Oscar I och Drottning Josefina ...........................    <td r>5
<td>Sveriges 8 regeringar 1857 ...............................................    <td r>5
<td>Basaren å Norrbro ........................................................    <td r>9
<td>Strömsborg ................................................................. <td r>11
<td>Kronprinsparet Carl och Louise ......................................  <td r>13
<td>Hertig August af Dalarne ................................................   <td r>15
<td>Militärvälgörenhetssoaréerna ............................................  <td r>16
<td>Hotell de la Croix vid Brunkebergstorg ...........................  <td r>17
<td>Middagen för grosshandlanden J. G. Schwan.....................   <td r>19
<td>Hertigparet Oscar och Sofia af Östergötland .....................  <td r>22
<td>Hertigparets af Östergötland landstigning vid Logårdstrappan .. <td r>29
<td>Kapellmästaren Jacopo Foroni ..........................................  <td r>33
<td>Kungl. Teatern vid Gustaf Adolfs Torg ..............................  <td r>34
<td>Ira Aldridge ................................................................ <td r>34
<td>Miss Lydia Tompson ......................................................  <td r>36
<td>Författaren August Blanche .............................................  <td r>37
<td>Dansösen Marie Taglioni ................................................  <td r>39
<td>Branden på Södermalm ...................................................  <td r>40
<td>Hotell Rydberg .............................................................. <td r>43
<td>Nya Konsertsalongen i Tivoli på K. Djurgården ...............  <td r>45
<td>Penningkrisen 1857 .........................................................  <td r>46
<td>Finansministern J. A. Gripenstedt ....................................  <td r>46
<td>Bankdirektören A. O. Wallenberg ....................................  <td r>47
<td>Grosshandlanden Frans Schartau ......................................  <td r>49
<td>Grosshandlanden Sam. Godenius ......................................  <td r>51
<td>Bankiren C. G. Cervin ...................................................  <td r>53
<td>Fabrikören K. A. Almgren ................................................  <td r>56
<td>Grosshandlanden Johan Bäckström ....................................  <td r>57
<td>Stockholms Köpmannaförening .......................................  <td r>57
<td>Religionsfrihetsfrågan .....................................................  <td r>58
<td>Landtmarskalken grefve Henning Hamilton .......................  <td r>61
<td>La Belle Inconnue ........................................................  <td r>63
<td>Hotell Phoenix vid Drottninggatan ....................................  <td r>67
<td>Stockholmstyper: I. Handsölaren .....................................  <td r>68
<td>Källarne .................................................................... <td r>69
<td>Källarmästaren Bengt Carlsson ..........................................  <td r>70
<td>Värdshuset »Blå Porten» å K. Djurgården ........................  <td r>71
</table>

*

<chapter name="Sveriges 8 regeringar 1857.">
<img></img>

<h4>I.</h4>

<h1>SVERIGES 8 REGERINGAR 1857.</h1>

KONUNG OSCAR var, då svenska kronan sattes på
hans hufvud, i fullt åtnjutande af kroppskrafter och
själsförmögenheter. Han hade af skickliga lärare fått
god underbyggnad i militära och humanistiska ämnen, i
administration och statsrätt, i vetenskap och konst, samt, af
sedermera ärkebiskopen J. O. Wallin, som år 1815 konfirmerade
honom, i lutherska religionen. Han hade skrifvit och utgifvit
flera böcker, af hvilka »Om straff och straffanstalter», som
öfversattes på flera språk, förskaffat honom ett äradt namn i
hela den civiliserade världen. 



Glädjen öfver att han blifvit konung var så stor och
allmän, att till och med Rikets Ständer icke betänkte, att den
friske konungen kunde bli sjuk, kroppskrafterna aftaga och
de intellektuella nötas. Kort innan detta skedde, i början af
år 1857, karaktäriserade konungen på följande klassiskt
målande sätt sinnenas stämning vid hans uppstigande på tronen:

— De liberala höllo den tiden så mycket af mig, att de
ville nästan äta upp mig. Numera ångrar det dem kanske,
att de ej sväljde mig.

I yngre dagar en passionerad dyrkare af det täcka könet,
ägnade han äfven åt regeringsärendenas detaljer så träget
arbete, att han genomvakade många nätter vid skrifbordet,
för att utarbeta koncepten till diplomatiska depescher och att
läsa korrekturen på vigtiga förordningar. Då han på detta sätt
öfveransträngde sig, så att hans helsa tog skada, ville han
också själf regera och få äran af de initiativ som togos. Men
hvad som mera än en gång visade sig fattas denne begåfvade,
kunskapsrike och för fäderneslandets bästa varmt intresserade
konung, var <i>beslutsamhet</i> att gripa det rätta ögonblicket
och <i>stark vilja</i> att, trots motstånd, drifva igenom en sak.
Han hade djupa insigter i samhällsfrågorna och stor
själftillräcklighet, men hans obeslutsamhet och misstro till alla gjorde
honom benägen att uppskjuta afgörandet. Man undrade
också ibland hur egentligen hans »innersta tanke» var.

När hans sjukdom år 1857 hindrade honom att själf
längre utöfva sin kungliga makt och myndighet, var han
omgifven af en svag konselj, som visserligen bestod af
hederliga, aktade män, men som, utan märkbart motstånd, lånade
sig åt de dynastiska norska sympatierna, hvaraf följden blef,
att svenska regeringsformen åsidosattes för en tillämpning af
Riksakten, som i Norge är grundlag, och att, till åtlöje i
Europa, tio norrmän, <i>utan</i> ansvarsskyldighet, inkallades för
att gemensamt med svenska konseljens tio ledamöter, <i>med</i>
ansvarsskyldighet, såsom Interimsregering styra Sverige, ehuru 
kronprinsen Carl var kommen till myndig ålder. Ända till
1857, då kronprinsen var 31 år, hölls han aflägsnad från all
beröring med regeringsärendena.

År 1857 framställde Sverige ett slags profkarta på
regeringsorganismer och utgjorde för dem ett experimentalfält.

1:o   Till våren regerade konung Oscar vid full hälsa till
själ och kropp.

<img>Karrikatyr ur "Illustrerad Tidning" 1857.</img>

2:o   Vid vårens annalkande började helsan vackla och
arbetsförmågan minskas. Nominellt regerade han visserligen
ännu, men drottning Josefinas inflytande blef mera märkbart.

3:o   Midsommarstiden flyttade deras Majestäter från
Stockholm och en regering tillförordnades af tre statsrådets
ledamöter under Kronprinsens ordförandeskap, men med ganska
begränsad instruktion.

4:o.   Under badsejouren å Särö tog H. Maj:t, i där 

hållna norska konseljer, samma befattning som vanligt med
norska affärer, men de ministeriella målen lågo nere och
vårdnaden om de svenska inskränktes till Extra Ordenskapitel.

5:o.   Efter återkomsten från Särö till Tullgarn höll
konungen där konseljer, under det den tillförordnade
regeringen fortfor att fungera i Stockholm.

6:o.   Denna regering upphörde <i>de facto</i>, utan annat därom
utfärdadt tillkännagifvande än kungörelsen den 11 september,
som från Tullgarns lustslott sammankallade en norsk-svensk
interimsregering. Men denna hann knappt mer än att anställa
den vanliga lottningen om ordförande de första åtta dagarna, då

7.   Den Svensk-Norska interimsregeringen aftackades, i
kraft af Rikets Ständers beslut den 23 september, »som åt H.
K. H. Kronprinsen Carl Ludwig Eugène uppdrager, att i
H. M. Konungens namn, med full konungslig kraft och
myndighet, enligt Regeringsformen föra riksstyrelsen, till dess H.
Maj:t själf kan, med den Högstes mäktiga bistånd, blifva i
tillfälle att regeringen åter öfvertaga».

8.   Tillförordnad regering i oktober (statsråden Günther,
Wallenstéen, Gyldenstolpe, Anjou) under Kronprinsen-Regentens
vistelse i Norge.

Nya regeringar utmärka sig från sina föregångare
därigenom att de, åtminstone i början — föra ett annat språk.
H. K. H. Kronprinsen Carls regentskap stod i detta afseende
icke efter någon annan ny styrelse. Regentskapets första
regeringshandling — kungörelsen om regentskapets uppdragande
åt H. K. H. Kronprinsen — började nämligen: »Wi Oscar
med Guds nåde» och slutade med »till yttermera visso hafve
Wi dette med <i>Egen hand</i> underskrifvit och med Wårt
Kungl. Sigill bekräfta låtit. Stockholms Slott den 25
September 1857. <tab>Under Hans Maj:ts

<tab>Min Allernådigste Konung och Herres sjukdom:

<tab><tab><tab><tab>CARL».

Detta “<i>Min—Carl</i>„ i slutet hör illa tillsammans med 
<img>BASAREN Å NORRBRO.</img>

“<i>Wi—Oscar</i>“ i början. Och den <i>egna handen</i>! Nog var
den egen som skref så!

Inuti texten nämnes H. K. H. två gånger såsom tredje
person, som också är besynnerligt i betraktande af underskriften.

Statsrådet Almqvist kontrasignerade denna kungliga
kungörelse, som på sina 30 rader hade så litet grammatikaliskt
sammanhang.

Då regeringen med full kunglig makt och myndighet
skulle föras af kronprinsen-regenten <i>Carl</i> och då f. d.
regenten <i>Oscar</i> faktiskt icke hade <i>mera</i> med staten att göra än att
uppbära sina kungliga inkomster af statsverket, förefaller det
löjligt, att den formella etiketten vid statshandlingars
utfärdande gick så långt som till en formlig omening.

»En konung utan penningar är konung blott till hälften»,
yttrade Henrik VII i England. Ty är regenten i skuld öfver
öronen, så slutas det vanligen med ett krig, sådant Gustaf III
företog mot Ryssland 1788, eller med en rubelfond, sådan
som Carl XIII höll till godo af ryske kejsaren 1812.

Med iakttagen proportion kan om en vikarierande konung
utan penningar sägas, att han är det endast till fjärdedelen. En
regent i det monarkiska Europa kan icke, utan att förlora
anseende och inflytande, — följaktligen icke utan att skada sitt
lands intressen — allt för mycket skilja sig från seder och
bruk i Europas öfriga monarkier. Ju mera välstånd, odling
och industri utveckla sig i Sverige, desto flera främlingar af
alla stånd och villkor lockas att besöka vårt natursköna land
och ju flera genom samhällsställning och förtjänster utmärkta
personer som hitkomma från utlandet, desto mer tages den
fungerande statschefens gästvänlighet och frikostighet i anspråk.
Det skulle föga hedra och gagna dynasti och nation om dessa
främlingar återvände härifrån med intryck af trångmål och
smulgråteri hos nationens högste representant.

Då kungl. skrifvelsen, som föreslog regeringsmaktens
uppdragande åt kronprinsen, icke äskade statsmedel till 
<chapter name="Strömsborg.">
<img>STRÖMSBORG.</img>
</chapter>


regentens representationskostnaders bestridande under tiden, ansågs
däraf följa, att det var konungens afsigt att själf af civillistan
godtgöra denna kostnad. Både billigt och välbetänkt!
Eftersom det berodde af H. M:ts höga välbehag, då han ej
befattade sig med regeringsärendena, att föra en privatmans mera
obemärkta och jämförelsevis mindre kostsamma lefnadssätt —
och staten redan vidkänts betydliga utgifter till dynastien, i
anledning af prins Oscars förmälning.

Civillistan utgjorde 420,000 rdr banko och af
Riksgäldskontoret uppbar H. M:t dessutom 200.000 rdr banko. I
sammanhang med regentfrågan väckte majoren Stjernsvärd på
Riddarhuset motion om ett med 100,000 rdr förhöjdt anslag
till kronprinsen. Både inom Ständernas församling och bland
allmänheten väckte denna motion förbittring och ovilja, såsom
varande fjäskig och olämplig. Landtmarskalken grefve Henning
Hamilton anmärkte till protokollet: »att finansministern
Gripenstedt har för mig omtalat, att då statsråden voro församlade
på Tullgarn för regeringspropositionernas afgifvande, hade H.
M. Konungen yttrat, att det troligen icke undfallit dem, att
ökade lefnadsomkostnader blefve nödiga för H. K. Höghet
Kronprinsen med anledning af det honom lämnade uppdraget,
men att då konungen hade för afsigt att lemna H. K. Höghet
det tillskott som blefve behöfligt, komme någon proposition
om förhöjdt anslag icke att till Ständerna afgifvas. Och
hade finansministern tillagt, att landtmarskalken vore berättigad
att, om han af någon af ståndets ledamöter tillspordes,
meddela de sålunda erhållna upplysningarna.»

Ordföranden i statsutskottet, grefve Lagerbielke, upplyste
och finansministern Gripenstedt vitsordade, att han på
nådigste befallning, aflåtit till statsutskottet en skrifvelse,
tillkännagifvande H. K. H. Kronprinsen-Regentens önskan, att herr
Stjernsvärds motion <i>icke</i> måtte föranleda till någon Rikets
Ständers åtgärd. Det blef icke något anslag.
</chapter>

<chapter name="Kronprinsparet Carl och Louise.">
<img></img>

<h4>II.</h4>

<h1><sc>Kronprinsparet CARL och LOUISE.</sc></h1>

KRONPRINSEN var, då han förordnades att såsom regent
under sin faders, konung Oscar I:s sjukdom, utöfva
konungslig makt och myndighet, trettioett år, manligt vacker, stark och
god. En hurtig, käck knekt med militära begrepp, uppfostran
och intressen, som svärmade för fordna tiders ideal och trodde sig
vara korad att hämnas konung Carl XII, återtaga Finland och stifta
den skandinaviska alliansen. Men han var också en sydländskt
liflig man med starka lidelser och stämningsfullt
konstnärstemperament. <i>Svensk</i> var han till sinne och själ, men hade
sin farfars gaskognareblod i sina ådror. Vid mera än ett
tillfälle skämtade han själf öfver att han var gaskognare och
gärna skroderade. Också lyckades han icke alltid att behärska

och dölja sin fåfänga och lust att skryta, icke bara öfver sin
manliga skönhet, styrka och ryttarskicklighet, utan äfven öfver
åtskilligt annat, som verkligen icke var något att skryta öfver.

Kronprinsen uppträdde vanligen så enkelt, anspråkslöst
och liknöjdt att dölja hvad han borde ha dolt, att de som icke
väl kände honom, trodde att en så frispråkig och ogenerad
man var uppriktig i allt hvad han sade och gjorde. Men
lismande lycksökare hade inbillat honom, att för en slug
politiker och diplomat af den berömda Talleyrandska skolan tjäna
orden att dölja tankarna. Då och då blef därför hans tal
tvetungadt, men i allmänhet visade han sig sådan han var i
godt och ondt; känslig, gifmild, ridderlig, ädelmodig,
lättsinnig, passionerad, hetsig, ibland äfven grof och rå, men
kunde, då han ville det, representera med imponerande
kunglig värdighet och bländande, smakfull ståt.

Kronprinsessan Louise var en kärleksfull, öm, hängifven,
öfverseende maka, men hennes inflytande var icke tillräckligt
starkt, för att uttränga de mäns, som delade kronprinsens smak
och böjelser att njuta af de nöjen lifvet erbjuder en villig sökare
och som smickrade honom, för att de skulle må godt i
hans nåds solsken, som lyste med mera välvillig
inbillningskraft än klarsynt omdöme.

Kronprinsen hölls af kung Oscar aflägsnad från
regeringsärendena. År 1848, då det gällde att modifiera svenska
statsförfattningen, gjorde han motstånd mot konung Oscars
medlande, liberala åsigter och visade sig för öfrigt ganska
konservativ i politiken, ehuru demokratisk i sitt sätt att uppträda.
Han var då ganska illa omtyckt af det liberala partiet. Men
de sedermera öppet uttalade sympatierna för Vestmakterna
under det Orientaliska kriget, hans önskan att Sverige skulle
verksamt deltaga i det, hans fiendskap mot Ryssland, hans
kända syften i afseende på Finland; denna hvad man kallade
»nationella hållning» närmade de liberala till honom och gjorde
honom populär. 


Kronprinsens förhållande till drottning Josefina var mera
afmätt sonligt vördnadsfullt än förtroligt. Hennes ganska
bestämda själs- och förstånds öfverlägsenhet åtföljdes måhända
icke alltid af den lirkande smidighet, som erfordrades för att
göra sig gällande hos ett skaplynne af hennes sons beskaffenhet.

<img>HERTIG AUGUST AF DALARNE.</img>

Kronprinsens förhållande till sina bröder var icke
synnerligen förtroligt; snarare misstänksamt mot den mera
intelligente prins Oscar och öfverlägset beskyddande mot den mindre
begåfvade prins August, som, innan han blef gift, själf
anspråkslöst ansåg sig vara den minst intelligente i den 

kungliga familjen. Men efter giftermålet fick han högre tanke om
sin begåfning och ställning i familjen, att dömma af det
yttrande han fällde en afton, under en gifning i ett whistparti
hos öfverståthållaren friherre Bildt:

— Man säger att jag är dum, men då skulle ni höra Térèse!

Men kronprinsen hyste nog i själ och hjärta vänligt
broderliga känslor, och de uttrycktes vackert, då hans bröder,
sedan de svurit honom såsom konung deras ed, ämnade enligt
häfdvunnen sed kyssa hans högra hand.

Kung Carl drog då hastigt undan handen, öppnade sina
armar först för prins Oscar och sedan för prins August och
omfamnade dem hjärtligt och kraftigt.

*

</chapter>

<chapter name="Militärvälgörenhetssoaréerna.">
<h4>III.</h4>

<h1>MILITÄRVÄLGÖRENHETSSOARÉERNA.</h1>

Under ledning af kaptenerne Wahlfelt och von Dardel
uppträdde många officerare och kadetter på de soaréer som i herr
De la Croix vackra, kostnadsfritt upplåtna salong gåfvos den 21
och 22 april 1857, den första till förmån för de nödlidande
i Westerdalarne och svenska Lappmarken och den andra med
samma program för Stockholms Militärförsörjningsanstalt.

Arrangörerne af dessa vackra och originella tillställningar 
ville i historisk form framställa de blanka vapnens olika
användbarhet, samt voltigens och gymnastikens praktiska
tillämpning. Kostymerna utmärkte sig för tidstrohet och elegans
och ingenting hade sparats för att göra dessa soaréer lockande 
för publiken. Alla biljetter voro utsålda till båda soaréerna.

Scenen i första afdelningen: <i>Nutidens fäktkonst</i> var i 
Algier. En fransk vedett överrumplas af två araber, försvarar
sig med sin bajonett mot deras sablar, men faller. Då strida
araberne om den besegrades hufvud. En afdelning fransmän
och en afdelning araber uppträda. Den franske officeren fäktar
med sin värja mot arabchefens dolk. Efter en liflig strid fly de
öfverlefvande araberne.

<img>Hotell DE LA CROIX vid Brunkebergstorg.</img>

Andra afdelningen: <i>Gymnastik, voltige m. m.</i>
Besättningen på ett svenskt skepp har landstigit på afrikanska kusten,
för att intaga en sjöröfvareborg, belägen på en lodrät klippa,
vid hvars fot de göra halt. Till anfallspunkt väljes den sida
af berget, på hvilken grenarne af ett högt träd hvila. Under
det att några matroser på dessa grenar fästa stormstegar och
linor, försöker den svenske kaptenen smyga sig in i borgen. 

Han upptäckes af en skildtvakt, som han stöter ned med sin
dolk. Men andra sjöröfvare rusa fram. För att frälsa sitt
lif, kastar kaptenen sig då utför klippan, griper i luften en
hängande lina och halar sig ned. Signal till stormning gifves.
Hurrarop förkunna, efter en häftig strid på klippans höjder, att
borgen är intagen. Den del af besättningen, som stannat
utanför klippan, uppstämmer folksången. De stridande
återkomma med fångar och troféer.

Tredje afdelningen: <i>Envig i forntiden.</i> Den
dramatiserade sagan i orimmad vers af en garnisonsofficer förtäljer,
att den gamle konung Olof af Wärmeland hotas af två djärfve
vikingar, bröderne Hiall och Skate, som vilja med våld
bortföra hans dotter, den sköna Åsa (Otto Harmens). Konungen
lofvar hennes hand åt den som kan befria honom från dessa vilda
berserkar och deras följe. Ale sjökonung utmanar dem till
envig och dödar Skate. Sedan Ales män besegrat berserkarne,
faller äfven Hiall för Ales kraftiga svärd, som han lägger ned
för den sköna Åsas fötter.

Denna afdelning afslutades med en tablå, som upplystes
med bengaliska eldar. Konung Olof, omgifven af sitt hof
och Ales kämpar, förenar sin dotter med segervinnaren. Döda
och sårade vikingar ligga på slagfältet.

Såväl under mellanakterna som under striderna och
tablåerna utförde gardesregementenas musikkårer militärmusik.
</chapter>
<chapter name="Middagen för grosshandlanden J. G. Schwan.">
<img></img>

<h4>IV.</h4>

<h1><sc>middagen för grosshandlanden
J. G. SCHWAN.</sc></h1>

Den 14 mars 1857 undertecknades i Köpenhamn
traktaten om Öresundstullens afskaffande. Danmarks
skadeersättning var fastställd till 30,476.335 rdr danskt silfvermynt, däraf
Sverige skulle betala 1,590.503 rdr i samma mynt. Men
som Sverige-Norge den 7 april 1842 åtog sig att underhålla
vissa flera fyrar och båkar på kusten och ett förnyadt
provisoriskt aftal blifvit härom träffadt, så att den hittills uppburna
årliga ersättningen af 10,000 rdr Hbg bco kapitaliserats efter
samma grunder som Öresundstullen, och det Sverige ensamt
härigenom tillflytande kapitalet blefve 311,307 rdr danskt mynt,
så återstod för Sverige att betala en lösningssumma för 

tullfriheten af endast 1,279.196 rdr, motsvarande i jämnad summa
2,588.400 rdr sv. smt. Alla fyra Riksstånden gillade den 26
mars statsutskottets förslag att antaga detta faktum, med
betygande af sin tacksamhet och tillfredsställelse. År 1851 ansåg
man för en vinst att kapitalisera Öresundstullen till omkring
4 1/2 millioner rdr smt. Från den 8 april 1847 voro svenska
och norska fartyg tullfria för passerandet i Öresund och
Bältena.

Separatkonventionen mellan Sverige-Norge och Danmark
afslutades den 1 april men kungjordes i Post- och
Inrikes-Tidningen först den 7 augusti.

Då grosshandlanden J. G. Schwan första gången uppträdde
såsom riksdagsman vid det lagtima riksmöte, hvilket började
den 15 november 1850, intresserade han sig nitiskt och
kraftigt för denna lifsfråga för Sveriges handel och sjöfart och
väckte en motion härom i Borgareståndet och i
Handelssocietéten i Stockholm.

Schwan var son till statsrådet Hans Niklas Schwan och
Gustafva Adelaide Schön. Han blef student i Uppsala 1816
och efter faderns död den 1 maj 1829 chef för dennes
gamla handelsfirma Schön & C:o en af de största och mest
ansedda i Stockholm. Han ökade betydligt den ärfda
förmögenheten, när han 1837 bildade ett bolag, som på särdeles
vinstgifvande villkor åtog sig att bygga Trollhätte kanal.
Schwan intresserade sig mycket för kommunikationernas
förbättrande genom anläggande af statsjärnvägar och
åstadkommande af den första reguliära ångbåtsförbindelsen mellan
Stockholm och Lübeck.

Som frihandels- och i alla afseenden liberal medlem af
Stockholms Borgerskaps Femtio Äldste, erhöll han snart ett
inflytande som täflade med grosshandlanden Frans Schartau,
chefen för Stockholms protektionistiska och mera sparsamma
borgare.

Schwan blef invald i Riksdagen år 1850 och sedermera 
Borgareståndets vice talman och talman. Men han erhöll
endast några få röster vid valet till den första riksdagen efter
representationsförändringen.

Från år 1860 var Schwan fullmäktig i Sveriges Riksbank
och växeldeputerad under flera svåra penningtider. Han
ansågs då ha varit ganska hårdhändt.

Den 26 april 1857 gåfvo 140 medlemmar af Borgareståndet,
Stockholms börs och Skeppsredare i Börssalen en festmiddag
för Borgerskapets vice talman, grosshandlanden Schwan, för
att tacka honom för den ihärdighet och talang med hvilka
han arbetat för det nu vunna, lyckliga resultatet.

Borgareståndets talman, borgmästaren Asker, föreslog
skålen för konungen och yttrade bland annat: »Det är icke
mer någon hemlighet, att den lösningssumma, som Danmark
fordrade för tullfriheten i Sundet, nedsattes till nära hälften
af dess ursprungliga belopp hufvudsakligen genom svenska
kabinettets kraftiga och inflytelserika medverkan. Det är icke
mer någon hemlighet att Sverige med samma lycka, samma
skicklighet i rådslagen tillbakavisade försöket att med
hufvudfrågans lösning förbinda villkoret af vissa inskränkningar i
Danmarks suveränitetsrätt».

Grosshandlanden Lovén höll talet för gästen och
grosshandlanden L. J. Hierta's för »Nordens enhet» hade en ganska
bestämd »skandinavisk färg».

I sitt svarstal kallade herr Schwan »Skandinavismen en
fredens politik», men han bevisade äfven, att utan Tysklands
stöd och sympatier hade skandinavismen ingen utsikt att
verkliggöra sina åsikter.

Schwan var en begåfvad, bildad, gästfri, djärf, lättsinnig
och fördomsfri man. Han, hofmarskalken baron Wahrendorff
och grosshandlanden V. Kjellberg ansågos den tiden vara
Stockholms förnämsta finsmakare. En dag ingingo de ett högt vad
hvem af de tre skulle kunna bjuda de andra två på den finaste
middagen. 


Kjellberg bjöd först, så Wahrendorff och sist Schwan.
Båda gästerna förklarade enstämmigt, att den middagen var
den finaste och att han vunnit vadet.

—  Men säg mig, frågade nyfiken baron Wahrendorff,
hvad är det för en kulinarisk artist af första ordningen, som
tillagat denna utmärkta middag?

— Jo, jag lyckades engagera för detta tillfälle ...

— Hvem? Hvem?

— Din kock, Wahrendorff!

Tablå.

*

</chapter>

<chapter name="Hertigparet Oscar och Sofia af Östergötland.">
<h4>V.</h4>

<h1>HERTIGPARET AF ÖSTERGÖTLAND.</h1>

Den 8 maj år 1856 anträdde prins Oscar officiellt en resa
till Frankrike, England och Holland, där han öfverallt
mottogs med de största hedersbetygelser. Då han den 19 juli
kom till Tyskland, uppträdde han inkognito såsom <i>baron von
Gripsholm</i>, och besökte då under färden på Rhen Neuwied
och Biberich, samt Frankfurt, Karlsruhe och Heidelberg och
återkom till Stockholm den 11 augusti.

Den 30 september reste kabinettssekreteraren grefve A.
Ehrensvärd från Stockholm öfver Stettin till Wiesbaden, där
han den 6 oktober fick företräde hos H. H. hertig Adolph
af Nassau, för att aflemna egenhändigt friarebref från konung
Oscar I, med begäran om hertigens halfsysters, prinsessan
Sofia, hand för konungens andre son, prins Oscar. Hertigen
uttryckte sin största tillfredsställelse och gaf sitt bifall till denna
förbindelse, som officiellt kungjordes den 8 oktober.


<img>Hertigparet Oscar och Sofia af Östergötland.</img>

Hertig Adolph var Nassaus tredje hertig. Hertiginnans af
Östergötland farfar, Friedrich Wilhelm, var Nassaus förste
hertig, därtill upphöjd 1806 af Napoleon. Hertigdömet
upptogs i Rhenförbundet och den nye hertigen förblef trogen
franske kejsaren. Sedan denne hertig förunnat sitt folk en
konstitution med tvenne kamrar, dog han tre år därefter år
1816, 48 år gammal.

Han efterträddes af sin äldste son Wilhelm, hertiginnans
af Östergötland far. Han var en herre med mycket bemärkt
praktiskt förstånd. I synnerhet förstod han att tillgodogöra
sig domänerna, så att den beryktade preussiske statsministern
von Stein förbittrad skref, »att den nassauanska finansplanen
hufvudsakligen bestod däri att förvandla alla statens
egendomar till byte åt det regerande huset, så att staten blefve
utarmad och regenthuset jämförelsevis den rikaste af alla
dynastier i Europa».

Hertig Wilhelm dog 1839 vid brunnsorten Kissingen, 47
år gammal, såsom en af de rikaste furstar i Europa, och
efterträddes af sin son af första äktenskapet, med prinsessan af
Hildburghausen, Adolph, född 1817.

Hertig Adolph höll fast vid sin fars system, både i den
yttre och inre politiken. Han erhöll betydliga inkomster
årligen af spelbankerna i Wiesbaden och Ems, som voro mycket
besökta och där de flesta spelarne förlorade sina egna och
andras penningar.

Hertig Adolph ansågs vara mindre skarpsinnig än sin far,
och en ganska godmodig herre. Ända till sitt 29:de år njöt
han ungkarlslifvets fröjder, om hvilka mycket talades i
Rhenstäderna. I synnerhet berättades i Coblenz och Mainz lustiga
historier om den blide, njutningslystne hertigens galanta
äfventyr.

Under ett besök i München hörde hertigen, att fursten
Félix Lichnowsky, (farbror till legationssekreteraren i
Stockholm, sedermera tyske ambassadören i London, då kriget 
utbröt, fursten Karl Max Lichnowsky, som sedan skref den
beryktade brochyren,) berömdes såsom en öfvermåttan tapper
man. Hertigen tviflade därpå. Det fick fursten veta och
fordrade att hertigen skulle återtaga sina ord. Hertigen
vägrade. Han utmanades då af Lichnowsky, men afslog
utmaningen såsom regerande furste. Ursinnig yttrade då
Lichnowsky, att om Hans Höghet ville begagna regentegenskapen
såsom en sköld, borde han kvarstanna inom sitt hertigdöme
och där omgifva sig med en kinesisk mur.

Konungen af Bayern blef ond öfver denna Lichnowskys
förmätenhet och förviste honom en gång för alla ur sina
stater. Den envise Lichnowsky förföljde hertigen i hans egna
stater och uppträdde i Ems, där Hans Höghet då vistades,
med en ny utmaning. Hertigen reste då hastigt därifrån.
Först år 1848 befriades han från denne besvärlige
motståndare, då Lichnowsky, under upploppet i Frankfurt 1848, blef
massakrerad af pöbeln.

Hertig Adolph förmälde sig 1844 med storfurstinnan
Elisabeth, dotter af storfursten Michael. Hon dog barnlös
redan följande året. Till hennes minne lät hertigen uppbygga
ett kapell med de härligaste skulpturarbeten, ty han var både
konstvän och konstkännare. År 1851 förmälde han sig ånyo
med en af Tysklands skönaste prinsessor, Adelaide Marie af
Anhalt-Dessau. Detta äktenskap välsignades med barn af begge
könen.

*

Prins Oscar reste den 15 september 1856 åter utrikes
såsom <i>grefve af Tullgarn</i> med Nassau såsom mål och återkom
till Stockholm i oktober.

Den 20 oktober utfärdades cirkulär om förböner i
Sveriges kyrkor för fästmön, prinsessan Sofia. Samtidigt reste
professorn Olde till Nassau, för att undervisa henne i svenska
språket. Den 29 oktober uppvaktades prins Oscar af en
deputation östgötar, anförda af landtmarskalken, landshöfdingen i 
länet, grefve Henning Hamilton, för att lyckönska till
trolofningen.

Prins Oscars vigsel med prinsessan Sofia förrättades med
stor ståt i slottet Biberichs rotunda den 6 juni 1857, klockan
6.30 e. m. af kyrkorådet Dietz. Efter vigseln utdelades, i
tryckta exemplar med eleganta omslag, verser af Herman
Bjursten. I denna sannolikt första tryckta helsning på svenska
språket till den unga bruden, fick hon bland annat läsa:

<poem>
»Svag får ej nordens qvinna vara,
en lekfull docka ej, ej ystert barn,
ej smycka sig med purpurglansen bara
och väfva in sig uti flärdens garn.
Hon får ej blekna, om ock nöden ställer
som Sturens enka henne främst en gång
i faror, där det icke lek och sång
men kraftig handling, hugfull idrott gäller.
Du finna skall ett folk, som lätt man vinner,
om man med kärlek kommer det emot,
du finna skall en tro, som ej förbrinner,
om också stormen kommer med sitt hot.»
</poem>

För detta kväde erhöll skalden af prinsessan en
briljantkråsnål.

I anledning af prinsessan Sofias förmälning med prins
Oscar, fingo 18 fångar i Nassau sina straff efterskänkta.
Öfverståthållareämbetet i Stockholm firade samma glädjande
tilldragelse med att utfärda en kungörelse att Stockholms stads
hundar skulle befrias från påbudet att bära munkorg.

Vigseln tillkännagafs samma afton i Stockholm, med
telegram, som ankom klockan 8. Förordning utfärdades om
hertiginnans upptagande i svenska kyrkobönerna.

Det <i>Te Deum</i>, som afsjöngs i Stockholms slottskapell
för fursteparets förmälning, uppstämdes af församlingen med
glädje och fann genljud utanför templets portar i
befolkningens uppriktiga välgångsönskningar. Däruti bestod både
det maktpåliggande och det egentliga högtidliga vid detta 
tillfälle. De styckeskott som eljest äro oskiljaktigt bihang till
<i>Te Deum</i> hördes ej denna gång. Öfverkommendanten i
Stockholm, generallöjtnanten Lefrén, hade glömt att därom
utfärda order.                                                                           

År 1857 ansågs anslaget till prins Oscar vara »den
ömtåligaste riksdagsfrågan». Det »ömtåligaste» i denna fråga
var varken penningarne eller deras bestämmelse, utan
nationalrepresentationens eget anseende, som var lika vigtigt som
konungamaktens. Rikets Ständer hade med välbehag mottagit
fadderbjudningen till prins Oscars dop, låtit prägla en medalj
öfver hans och hans begge äldre bröders födelse och då liberala
representanten, grefve Otto Cronhielm, gjorde motion »om
faddergåfva åt Rikets Ständers gudson», hördes ingen
protesterande röst. Men farfadern, konung Carl XIV Johan,
undanbad sig, å sonsonens vägnar, faddergåfvan.

Nu hade fadern, konung Oscar I, af Rikets Ständer äskat
ett underhåll åt denne son och därvid haft grannlagenheten
att icke erinra dem om, att det var första gången som de
sålunda fingo tillfälle att visa någon välvilja åt den prins hvars
dop de bevittnat.

Meningarne i afseende på »den ömtåligaste riksdagsfrågan»
voro så fördelade, att ridderskapet och adeln och presteståndet
ämnade bevilja de 106,000 rdr rmt, som äskades i den
kungliga propositionen, men borgare- och bondestånden bara 70,000
rdr rmt, enligt beräkningsgrunden att 1,000 rdr rmt i veckan
borde förslå till det hertigliga parets underhåll; således 52,000
rdr om året samt 18,000 rdr såsom handpenning åt
hertiginnan. En kompromiss gjordes. Rikets Ständer tillade såsom
faddergåfva åt deras höge gudson 36,000 rdr rmt årligen;
alltså inalles de äskade 106,000 rdr smt. Denna summa
förordades bland annat på den grund, att prins Oscar skulle ha
till åliggande, »att uppmuntra och beskydda konster och
vetenskaper inom fäderneslandet och i detta afseende höja Sveriges
anseende hos främmande makter. Han skulle vara den länk, 
som förenar den vetenskapliga och konstälskande nationen med
regenten. Han skall vara nationens mecenat!»

En beklagansvärd uppgift för prins Oscar — med hans
106,000 rdr om året!

*

I Arffurstens palats hade Musikaliska Akademien och
Slöjdföreningen varit herbergerade. Med anledning af prins
Oscars giftermål uppsades de och flyttade våren 1857 till
Kirsteinska huset (nuvarande Hotel Continentals tomt) och
Brunkebergs Hotel. Palatset reparerades både ut- och
invändigt på statens bekostnad, för att vara en värdig bostad åt
hertigparet af Östergötland. Å den på palatsets framsida
insatta bruna stentaflan inhöggs samtidigt med gyllene
bokstäfver inskriften <i>Sophia Albertina Ædificavit</i>.

Den 19 juni 1858 hemförde prins Oscar under allmänt
jubel sin unga brud till Stockholm.

Klockan 7 på morgonen den 19 juni foro kronprinsen,
kronprinsessan och hertig August af Dalarne med
kronoångfartyget <i>Valkyrian</i> till linieskeppet <i>Stockholm</i>, som låg
förankradt på Trälhafvet, för att välkomna hertigparet af
Östergötland. Efter intagen gemensam frukost återvände de
klockan half 12 med <i>Valkyrian</i> till Stockholm.

Slottsbacken och Skeppsbron, kajerna och bryggorna vid
Skepps- och Kastellholmarna, Djurgårdens stränder och
sommarställena vid Saltsjön, vimlade redan tidigt på morgonen
af nyfikna och glada människor. Alla fartyg flaggade, ångare,
lustjakter och roddbåtar skrufvade, skoflade, seglade, kryssade
och rodde sig ut, för att möta hertigparet. Musik, hurrarop
och sång ljödo från ångbåtarne. På förmiddagen intog ett
kompani gardesgrenadierer med sin musikkår broplanen vid
Logårdstrappan, där landstigningen skulle försiggå. Ute på
redden, mellan Kastell- och Beckholmarne, lågo en rad
kanonslupar. Omkring l-tiden började kanonerna på skärgårdseskadern
dundra, därefter saluterade Kastellholmsbatteriet och slutligen 
<img>Hertigparets af Östergötland landstigning vid Logårdstrappan.</img>
gaf äfven Skeppsholmsbatteriet sin hyllning med blixt och
dunder. Härunder hade den kungliga slupen, klädd med
blått kläde med gula kronor och i aktern den svenska
örlogsflaggan, med raska årtag glidit ut mellan fartygen på strömmen
och lagt till vid sidan af det ståtliga linieskeppet <i>Stockholm</i>.
H. Exellens riksmarskalken grefve Lewenhaupt steg ombord
och hälsade hertigparet välkomna.

De furstliga personerna med uppvaktning nedstego i
slupen. Den roddes under förnyad salut från
Skeppsholmsbatteriet till Logårdstrappan. De åkte därifrån till slottet i en
med sex hästar förspänd vagn à la Daumont, företrädd af
hingstridare och efterföljd af kungliga vagnar med 
uppvaktningen, under folkets lifliga hurrarop. Sedan hertiginnan där
blifvit hjärtligt hälsad af sina höga svärföräldrar, åkte hon och
hennes gemål till deras hem: Arffurstens palats vid Gustaf
Adolfs torg.

Hertiginnan Sofias hållning vid det festliga mottagandet
gjorde på allmänheten fördelaktigt intryck. Hon visade i
sättet att besvara hyllningen, som egnades hennes person och
rang, att hon uppfattade pligten att vara tacksam och förstod
huru den, med uppmärksamhet mot alla, borde fullgöras
med kvinnans behag och furstinnans värdighet. Välmeningen
för henne uttalade sig äfven på både vers och prosa af
namngifna och onämnda skalder och poetissor. Hon belönade dem
med briljanterade bröstnålar. Likaså kapellmästaren Anton
Schnötzinger, som tillägnade henne sin nykomponerade
Sofiavals.

Med anledning af hertigparets ankomst till Stockholm
behagade konung Oscar gifva åt hvart och ett af de å
territorialförsamlingarnes fattig- och försörjningshus, Danviks
hospital, fabriksfattighuset samt provisoriska
militärförsörjningsinrättningen i Stockholm intagna fattighjon, en nådegåfva af
tjugofyra skillingar banko.

Galamiddagen, som konungen och drottningen gåfvo på 
Stockholms slott för hertigen och hertiginnan af Östergötland,
med anledning af deras ankomst till Stockholm, serverades
efter följande i Paris lithograferade matsedel, som kan för
finsmakare och matsedelssamlare ge anledning till intressanta
studier efter den komparativa kokkonstens historia 1857—1919.

<table o c>
<td>MENU.
<td>Potage Rachel.
<td><i>Hors d'oeuvre.</i>
<td>Caisses de ris d'agneau à l'Allemande
<td><i>Relevées.</i>
<td>Saumon à la Richelieu
<td>Filet de boeuf à la Godard
<td><i>Entrées.</i>
<td>Poulets à la Reine à l'Anglaise
<td>Timbale de foie gras à la Parisienne
<td>Salade d'Homard à la Bagration
<td><i>Rôts.</i>
<td>Perdreaux bardés
<td>Jambons de Westphalie, a la Gelée
<td><i>Entremets.</i>
<td>Asperges en branches, Sauce Hollandaise
<td>Pouding à la Pozzo di Borgo
<td>Gelée printannière
<td>Croquembouche de fruits glacés
<td><i>Dessert.</i>
<td>Glace, fraises, compôtes.
</table>

För att hylla hertiginnan af Östergötland gåfvo
Stockholms förnämsta sångare, under hofsångaren Bergs ledning,
söndagen den 21 juni klockan 10.30 e. m., en af kronprinsen
arrangerad serenad. Kronprinsessan var då äfven närvarande
i palatset vid Gustaf Adolfs torg. Hertiginnan uttryckte på
ganska god svenska sin tacksamhet för denna hyllning och
gjorde ett mycket fördelaktigt intryck »för sitt furstligt
värdiga och qvinnligt älskliga väsende samt sin ungdomliga
skönhet».

För att hylla hertigparet gafs å Kungl. Teatern den 22
juni, för första gången <i>Ett hemkomstöl</i>, divertissement i två
akter af J. Jolin, musiken dels komponerad, dels arrangerad
af hofkapellmästaren J. Foroni, dekorationerna af Emil Roberg.
Därefter gafs för första gången <i>Brudfärden i Hardanger</i>,
balett i två akter af hofbalettmästaren August Bournonville,
musiken dels komponerad, dels arrangerad af W. Paulli;
dekorationerna af Emil Roberg.

<tab><tab><tab>I <i>Ett hemkomstöl</i> spelade:

Bankiren Schwanheim, bosatt i Wiesbaden, hr N. V. Almlöf;
Selma, hans dotter, fru Hedin; Ossian Steiner, premierlöjtnant
vid svenska flottan, hr Sundberg; Rudolf Wagner,
landskapsmålare, hr Willman; doktor Wilhelmsson, hr Hedin; doktor
Waldeman, hr Lundbergh; docenten Lind, hr Dahlgren; Ruff,
matros, Steiners trotjänare, hr Jolin; Annchen, trädgårdsflicka,
fru Strandberg; Müller, hennes far, hr Uddman; en löjtnant
vid svenska flottan, hr Schwartz; en bonde från Östergötland,
hr Lundbergh; hans hustru, m:ll Fundin; en smålandsbonde,
hr Sandström; hans hustru, m:ll Röske; en dalkarl, hr Walin;
en vestgöte, hr Westerberg; en vingåkersflicka, eleven m:ll
Gelhaar; en blekingsbonde, hr Willman; en gottländska, m:ll
E. Andrée; en lapp, hr Dahlgren; en flicka från Norrland,
m:ll Michal; förste skeppsgossen, eleven Anna Sandberg;
andre skeppsgossen, eleven Augusta Tibell.

Landtfolk från trakten af Wiesbaden, landtfolk från flera
af Sveriges provinser, skeppsgossar, matroser.

Handlingen försiggick: första akten i trakten af
Wiesbaden och andra akten på löjtnant Steiners villa i närheten
af Stockholm.

I den utsålda salongen, som för tillfället var festligt
eklärerad, hade de förnämsta platserna upplåtits åt ledamöter av
Rikets Ständer, stater och kårer, diplomatiska kåren,
hoffruntimret samt de vid hofvet presenterade damerna.

Då den unga hertiginnan, ledd af sin gemål och åtföljd
af den kungliga familjen, med undantag af konungen och
drottningen, inträdde i kungliga logen, begärdes och sjöngs
folksången. Likaså vid representationens slut. Den började
med en prolog af Johan Jolin, framsagd af Edvard Schwartz,
innefattande en varmhjärtad helsning till furstinnan Sofia,
»som i <i>kärlekskedjan</i> mellan kung och folk bildar en så
skön länk».

<img>Kapellmästaren JACOPO FORONI.   Född d. 25 juli 1825 i Valeggio, Italien.
Död d. 8 sept. 1858 i Stockholm.</img>

</chapter>

<chapter name="Ira Aldridge.">
<img>Kungl. Teatern vid Gustaf Adolfs torg.</img>

<b>VI.</b>

<h1>IRA ALDRIDGE</h1>

uppgafs vara sonson till en höfding för Fuealska
negerstammen vid Senegals stränder på Afrikas vestra strand. Hans
far flyttade, efter sin ätts störtande, till Amerika och blef där
prest. Det skulle också, enligt faderns önskan, sonen Ira bli
och uppfostrades för denna verksamhet. Men han hade
öfvervägande håg för skådespelarekonsten och lyckades efter stora
svårigheter, tillföljd af de hvitas fördomar och förakt för den
svarta rasen, att få uppträda på den dramatiska tiljan. Han
uppträdde på Englands mest ansedda teatrar, förnämligast i
Shakespeares pjäser.

Sedan denna reklam föregått honom, kom han själf till
Stockholm och mottogs med öppna armar. Alla ville se en
neger spela <i>Othello</i>, rulla vildare med ögonen och skrika och
vråla högre än våra svenska skådespelare. Kungl. 
<img>Oh, Desdemona! Oh! Oh! My darling! Oh! Oh!<tab>Lydia, Lydia, hoppsasa!</img>
Teaterdirektionen höjde biljettprisen 25 procent och hade utsålda hus. Han
hade en ovanligt djup, stark och fulltonande stämma, spelade
ogeneradt och införde nyheten att vända ryggen ibland till
publiken. Hans personlighet var enligt August Blanches utsago:
»En kraftfull vederläggning mot hvar och en, som ännu kunde
vilja påstå, att det endast är under det hvita skinnet, som
intelligensens och civilisationens frö gror och uppgår i blomma».

Huruvida Ira Aldridge verkligen härstammade från en
negerfurste, vet jag icke, men han var född 1816 i staden
Belair uti nordamerikanska staten Maryland. Då den berömde
engelske skådespelaren Edward Kean gaf gästroller i Amerika
1826, blef Ira Alridge hans uppassare och följde med Kean
till England. Där spelade han först på Londons mindre teatrar
och sedan i landsorten. Men år 1857 blef han anställd vid
Coventeatern i London.
</chapter>

<chapter name="Miss Lydia Tompson.">
<h1>Miss LYDIA TOMPSON.</h1>

Miss Lydia Tompson, »första dansös vid Drurylane och
St. James teatrarne i London» uppträdde hösten 1857 å K.
Teatern i 15 representationer, och utförde åtskilliga
karaktärsdanser, samt Fenellas roll i <i>Den stumma från Portici.</i>

Ehuru inträdesafgifterna höjts med 25%, inbringade hon
utsålda hus. Så begifven var man i Stockholm att få se något
utpuffadt nytt. Nyfikenheten hade eggats af tidningsreklamer
angående miss Tompsons storartade framgångar, senast i
Helsingfors, hvarifrån hennes hitresa tillkännagafs flera gånger
på olika tider, innan ändtligen den efterlängtade missen kom.

Någon engelsk »miss» var icke Lydia Tompson, utan en
tysk »fräulein». Men hon hade som mycket ung kommit till
England, varit balettelev vid Drurylaneteatern i London och
sedan i simplare karaktärsdanser gifvit gästroller på småteatrar
i England och Tyskland.

<img>Författaren AUGUST THEODOR BLANCHE.
Född i Stockholm d. 17 sept. 1811.   Död i Stockholm d. 30 nov. 1868.</img>

Kort före Lydia Tompsons första uppträdande förekom
i Riksdagen dryftningar af den k. propositionen om k.
teateranslagets förhöjning. Vid diskussionen i presteståndet
yttrade prosten Emanuelsson, att det vore bättre att den äskade
summan anslogs åt Institutet för blinda och döfstumma än
åt teatern. Prosten Carlander trodde att teaterns affärer skulle
upphjälpas genom balettstatens indragning, som visserligen
skulle med missnöje betraktas af amatörer af vackra ben, men
otvivelaktigt befrämja sedligheten. Flera prester yttrade sig i
samma syftning och ville icke gå in på biskopen i Strengnäs
Annerstedts påstående att danskonsten kunde vara genomträngd
af en kristlig anda. Då sade riksarkivarien Nordström <i>Ecco
home</i> — nej <i>Castigat ridendo mores</i> och presteståndet
biföll den begärda anslagsförhöjningen.

Af tacksamhet inbjöd då Kungl. Teaterns intendent, G. O.
Hyltén-Cavallius åtskilliga prester att från de nedersta
bänkarna på parketten åse Lydia Tompsons dans.

August Blanche var mycket förtjust i Lydia Tompson
och skref i den af honom redigerade <i>Illustrerad Tidning:</i>

»Hon står visserligen, i hvad man menar med äkta
konstnärlighet, vida under Marie Taglioni, Fanny Cerito och Fanny
Elssler, dem vi alla tre haft nöjet att se. Hennes armar hafva
icke Taglionis fulländadt graciösa böjningar, hennes ben icke
Ceritos oändliga elasticitet, hennes fötter icke Elsslers
fjärils-skimrande piruetter, men Taglioni skulle ha suckat efter Lydias
vackra, runda armar, Cerito efter hennes modelliskt formade
ben, Elssler efter hennes små fötter och alla tre skulle ha
gifvit hvar sin skönaste sommarvilla för hennes intagande
ansigte. Lydia är en ung och vacker kvinna, som dansar i
fulla friheten och utvecklingen af sin ungdom och skönhet.
— — — Hon är fri, djerf, ja, till och med vårdslös, om
man så vill, men det är lif, friskhet, styrka och strålande
munterhet; det är en dans för dansens skull, bevingad af
ungdomen och behagen. — — — Men benen, de där benen,
som man ser ett godt stycke ofvanför knät? beskärma sig
presbyterianerna. Den som inte kan se ett par ben som duga
både att dansa och att se på, den gör bäst uti att fly ur
teatersalongen, för att egna sin hyllning åt krinolinerna, som stoppa
rörelsen på våra trottoarer.»

Teaterstyrelsen ansåg att Lydia Tompson gjorde sina behag
för mycket oförbehållsamt gällande, och anmodade henne att
icke uppträda i så djupt låghalsade klädningslif och så 
ovanligt korta kjortlar. Men lyckades icke att förmå henne till det.
Föröfrigt klagade ingen af herrarne på parketten öfver hennes
karaktärsfasthet i detta afseende.

<img>Dansösen MARIE TAGLIONI.
Född i Stockholm d. 23 april 1804.      Död i Marseille d. 24 april 1884.</img>

Lydia Tompson var vacker, välväxt, vig och mera
ogenerad än vi voro vana att se i Stockholm. Men hon var
ingen dansös i detta ords egentliga mening. Hennes dans
var utan karaktär; den uttryckte hvarken elegans, hängifvenhet
eller passion. Hon var dessutom okunnig i hvad fransmännen
kalla »le maniement des jupons.» Hemligheten af den
kvinnliga danskonstens tjusningsförmåga ligger i ett vackert
bärande af kjorteln. Ser man tio centimeter för mycket af ett
par ben, farväl gratie!

Därför lyckades också den engelska matrosdansen bäst
för Lydia Tompson och tillvann sig största allmänna bifallet.
</chapter>

<chapter name="Branden på Södermalm.">
<h4>VII.</h4>

<h1>BRANDEN PÅ SÖDERMALM.</h1>

Natten mellan den 26 och 27 augusti 1857 utbröt en
stor eldsvåda på Södermalm i trakten af Mosebacke. Den
uppstod, som det påstods, genom vårdslös tjärkokning i
fiskköparen Röllings gård N:o 13 Hökens gränd, och spred sig
hastigt till bredvid liggande egendomar, i sju kvarter, men de
två byggnaderna i Mosebacke trädgård räddades.

Under flera timmar användes inga verksamma
eldsläckningsmedel och hela trakten, ända från och med Moseberg,
vester om de s. k. Mosebacke Trappor ända ned till Svartens
gränd, förvandlades till en glödande grushög, ur hvilken sotiga
skorstenar och stycken af svartnade murar uppstucko. Södra
Teaterhuset var det ansenligaste af de uppbrunna byggnaderna.

Eldsvådan företedde på afstånd sedt ett storartadt, rysligt,
fasansfullt skådespel. Det böljande eldhafvet kastade flammor
mot skyn, återspeglades i vattnet och belyste de andra
stadsdelarna med ett sken, som nästan liknade dagsljuset. Det
blåste icke mycket, men ända bort på Skeppsholmen fann man
halfbrända rollhäften och noter till pjäser. I eldsvådans
närmaste grannskap visade den myndigheternas brist på ordning
och omtanke, de nödställdas hjälplöshet och förvirring, samt
folkmassans tafatta nyfikenhet. Ingen annan väg fanns för
vattnets uppforsling från Saltsjön än Hökensgränd och
Götgatsbacken, som då var mycket brantare än nu.
Tullportsgatan, nuvarande Östgötagatan, var ofarbar genom
sprängningsarbeten och Urvädersgränden var afstängd för körande.
Intet brandsegel fanns att tillgå, knappast yxor och båtshakar.
Amiralitetssprutan ankom efter en och en half timmes
dröjsmål till Stadsgårdshamnen, men dess slang var för kort och
man måste hämta en stump, att skarfva slangen med, från
Skeppsholmen, hvilket förorsakade ytterligare uppskof. När
den slutligen kom, var sprutans ena pump obrukbar.

<img></img>

Kronprinsen och prins Oscar kommo snart till stället,
men lyckades icke åstadkomma större ordning i
släckningsarbetena. Kronprinsen trodde att elden snart skulle blifva
hämmad och befalde att de husvillas husgeråd och andra
effekter skulle bäras in i Teaterhuset. Men när också det började
brinna, ökades villervallan, genom att de voro till hinders för
släckningen. Större ifver visades att länsa de hotade husens
innehåll än att rädda dem. Man gick till och med så långt, 
att man kastade handlöst dyrbara och ömtåliga saker ut genom
fönstren och bar sängkläder nedför trapporna.

De husvilla innevånarna hopsamlade, i gårdarna från
Götgatan ända ned till Södermalmstorg, sina saker i högar och
man fann bland dem kvinnor och små barn, oroliga och
oklädda, leta efter anhöriga eller sina saker, hvilka blifvit 
bortflyttade, utan att de visste hvarthän.

En stor del af de brandskadade utgjordes af 
arbetarefamiljer, af hvilka de flesta hade ingenting försäkradt.
Stockholms ömhjärtande allmänhet skyndade att räcka en hjälpsam
hand åt de genom branden å Mosebacke husvilla och till
största delen ruinerade 600 personerna. Insamlingslistor
utlades i tidningarnas kontor, boklådorna och äfven i andra
affärslokaler. Teaterdirektörerne O. Andersson å
Humlegårdsteatern och P. Deland å Djurgårdsteatern gåfvo
representationer för de nödlidande. Likaså gaf den utmärkta småländska
husarkvintetten konsert för samma ändamål i Tivolis
konsertsalong. Konstberidaren Louis Gautier med sitt sällskap gaf
äfven i manégen å Djurgården en representation till förmån
för de brandskadade. Många af de husvilla inlogerades hos
enskilda välvilliga familjer och åt de öfriga anskaffades bostad
af vederbörande.

Det nedbrunna Södra Teaterhusets verksamhet flyttades
till huset N:o 84 Hornsgatan.

I början af juli 1858 blef det nya torget vid Mosebacke
färdigt och många af Katarina församlings medlemmar beslöto
på ett möte i Navigationsskolan, att hos vederbörande anhålla,
att torget måtte uppkallas efter konung Oscar och kallas
<i>Oscarstorget</i>. Men denna anhållan bifölls icke och namnet blef
<i>Mosebacketorg</i>. 

</chapter>
<chapter name="Hotell Rydberg.">
<h4>VIII.</h4>

<h1>HOTELL RYDBERG</h1>

vid Gustaf Adolfs torg, var det första egentliga hotellet i
Stockholm och uppbygdes med medel som grosshandlaren
Abraham Rydberg i Stockholm testamenterat till Stocholms
grosshandelssocietets förfogande, för att uppföra ett »Hôtel de
Ville» i hufvudstaden. Hotellet byggdes på det gamla
<i>Kastenhofs</i> tomt och öppnades för allmänheten 1857, utan högtidlig
invigning, på grund af penningkrisen.

Om man undantager några obehöfliga ornamenter och
tillsatser, såsom t. ex. »bakelsefaten» på taket, var byggnaden
prydlig och försvarade sin plats vid den tidens förnämsta
torg, med Kungl. Teaterhuset på venstra sidan, Arffurstens
palats på högra sidan och Slottet midt emot. Underlägsen
dessa arkitektoniska mästerverk i stilens renhet, ådrog den sig
uppmärksamheten, likt en kokett, som, genom toalettens
rikedom och elegans, söker ersätta hvad som felas af ädelhet och
skönhet och till någon del lyckas därmed.

»Stora Sällskapet» hyrde hela andra våningen och hade där
egen mathållning och betjäning. Förutom denna våning
innehöll hotellet 60 välmöblerade rum, afsedda för resande och
som uthyrdes från 1 till 5 rdr banco per dag. Dessutom
funnos vagnshus, badrum, ut- och inländska tidningar m. m.,
som hör till ett stort hotell. Uppassningen var anordnad
som i de stora hotellen i Schweiz och Tyskland.

Hotellets förste värd var tysken Hartman från Hamburg.
Efter honom kom snart fransmannen Regis Cadier, som äfven
hyrde det intill liggande <i>Celsingska</i> huset såsom annex.
Under hans skickliga ledning hade hotellet sin glansperiod.

<img></img>

<poem>
<tab><tab><i>Kör af arkitekter.</i>
Stå stark, du ljusets riddarvakt,
kring dessa sockerbagarfaten!
Det ena helgas Bachi glada makt
det andra dukadt är för maten.
Visst grekisk smak är bra,
om götisk och byzantisk man ock talar;
men vi vår egen ha,
som blifvit ordspråk öfver berg och dalar.
Men kommer någon för att kritisera,
och mulnar fästet alltför tjockt,
och gnor man oss för brist på stil med mera
vi bygga då dess mer barockt.
Blott man är burgen och sig föder,
hvad rör en konstens maningsrop!
Och hängom väl tillsammans, bröder,
fast hvad vi gör ej hänger hop!
<tab><tab><tab><tab><tab><i>Widar. (August Blanche.)</i>
</poem>

</chapter>
<chapter name="Nya Konsertsalongen i Tivoli på K. Djurgården.">
<img></img>

<h4>IX.</h4>

<h1>NYA KONSERTSALONGEN Å KUNGL.
DJURGÅRDEN.</h1>

År 1857 flyttades den i f. d. Norra Tivoli vid
Norrtullsgatan befintliga vackert konstruerade danssalongen till
Djurgårdens Tivoli och blef där såsom konsertsal ytterligare
förskönad. Andra lifgardets musikkår, under ledning af dess
direktör F. Sjöberg, gaf där mycket omtyckta konserter, hvilka
ansågos vara en ny, värdefull tillökning till Stockholms mera
förädlande nöjen. Konditorn W. Eckert serverade i
konsertsalen de mera materiella förfriskningarna på småbord, för cirka
500 personer.
</chapter>
<chapter name="Penningkrisen 1857.">

<img>Finansministern JOHAN AUGUST GRIPENSTEDT.
Född i Holstein d. 13 aug. 1813.   Död i Stockholm d. 13 juli 1874.</img>

<h4>X.</h4>

<h1>PENNINGKRISEN 1857.</h1>

Upptäckten af Kaliforniens och Australiens guldlager
inledde en period af sällsynt framgång inom allmänna affärslifvet.
Därtill bidrogo äfven utvecklingen och organisationen af
allmänna krediten; genom grundandet af många nya banker och
aktiebolag, samt byggandet af järnvägar, ångbåtar och
telegrafer, hvilka åstadkommo stark stegring och hastighet i
varuomsättningen, så att kapitalet producerade mångdubbelt mot
förut. Hela världen blef rikare.

Denna ökade kapitalstyrka röjde sig först i stigande priser
på jordegendom, därefter i arbetslönernas stegring och i
böjelsen för storartade affärsföretag. När Orientaliska kriget slöts 
1855, föll sista skrankan för företagsamheten, och den blef
allt mera djärf.

<img>Bankdirektören ANDRÉ OSCAR WALLENBERG.
Född d. 19 nov. 1816 i Linköping. Död d. 12 jan. 1886 i Stockholm.</img>

Redan förut hade den ökade kapitalrikedomen höjt
lefnadsnjutningen i alla samhällsklasser. Nu gåfvo spekulanternas
börsvinster lust och utvägar till öfverdådigt slöseri.

Man njöt icke bara af hvad man verkligen egde, utan
också af hvad man trodde sig ha. Den ökade konsumtionen
höjde priserna och deras stegring framkallade allt mera
omfattande handelsspekulationer.

Visserligen uteblef icke en varnande stegring af
växeldiskontot, men denna höjning hade till följd, att kapitalen
drogo sig från andra företag, i synnerhet aktiemarknaden, för
att i stället belåna växlar. Handeln måste således betala högre
diskonto, men led ingen brist på kapital. Varuprisen fortforo 
att stiga och vederlade skenbart tanken på en begynnande
kapitalbrist.

Så kom kraschen. Amerika, där affärssvindeln varit störst,
fick första stöten. Snart gick krisen öfver oceanen till Europa.
Först till England och Tyskland.

I Stockholm utbröt krisen den 26 november 1857. I
Sverige hade den stegrade kapitalverksamheten haft stort
inflytande på åker- och bergsbruket. Sädesproduktionen hade
framträngt allt högre i Norrland, och antalet järnbruk,
kopparhamrar, kvarnar, sågverk och skeppsbyggerier hade ökats
oafbrutet. När nu krisen kom, fann man, att många köpmän,
äfven bland de förnämsta, hade oriktigt uppfattat handelns
natur. De hade nedlagt aldra största delen af sina kapitaler
i fast egendom: i hus, landtegendomar, sågverk, grufvor,
fabriker och fartyg. Men för sin handelsrörelse hufvudsakligen
anlitat krediten. Då denna kredit svek, och i kassakistan ej
fanns de belopp i kontanter eller rörliga valutor, som behöfdes
för att infria utelöpande växlar, kunde den fasta egendomen
ej realiseras, för att rädda firman från att nödgas inställa sina
betalningar.

Det var blancokrediten, d. v. s. rättigheten att erhålla
af firmor i Hamburg och London deras accept på växlar,
hvilka såldes i Stockholm och Göteborg och till hvilkas
betäckning acceptanten måste före förfallodagen erhålla likvid af
trassenten, som störtade så många köpmän i Sverige under
krisen 1857. Denna blancokredit hade generöst erbjudits af
täflande agenter till en hvar såsom solid ansedd firma. Den
tiden fanns bara Riksbanken och Stockholms Enskilda Bank
i Stockholm och för de flesta som behöfde penningar var det
svårare att få låna dem i dessa banker än att förskaffa sig
dem genom att med stadsmäklares bemedling försälja i
Hamburg eller London accepterade växlar, som de lyckats erhålla
på blancokredit.

På alla handelsplatser voro Hamburgs växelaccepter högst 
skattade och eftersökta i allmänna rörelsen, dels af Hamburgs
vidt utgrenade handelsförbindelser och att dessa accepter lydde
på en ädel metallvaluta, som var minst utsatt för
kursväxlingar, och dels att Hamburgs ditintills upprätthållna soliditet
var en borgen för dess växelaccepters punktliga infriande.
De hade dessutom företrädet framför klingande mynt att löpa
med ränta.

<img>Grosshandlanden FRANS SCHARTAU.
Född d. 6 okt. 1797 i Malmö.     Död d. 17 jan. 1870 i Stockholm.</img>

Växelrytteriet mellan Sverige och utlandet hade
förnämligast bedrifvits genom bemedling af den svenska
vidtomfattande firman Ullberg & Cramér i Hamburg och de med
dem förbundna firmorna Sieveking & Son och Hoare, Buxton
& C:o i London, hvilka voro associerade med herr Pontus
Kleman, som var måg till grosshandlaren L. J. Hierta i
Stockholm.


Den 17 november 1857 inställde Hoare, Buxton & C:o
och Sieveking & Son i London sina betalningar. De hade
accepterat växlar för öfver 50,000 pund sterling af Ullberg &
Cramér försålda växlar, som denna firma alltså måste inlösa.

Ullberg & Cramérs fall skulle vålla många svenska
firmors ruin. Firman besvors därför med det ena telegrammet
efter det andra, att den skulle fortsätta utbetalningarna och då
få hjälp. En silfverremissa skulle skickas med förstgående
ångbåt från Stockholm till Lübeck och förskottsinbetalningar
på ännu icke förfallna svenska växlar utlofvades.

Då väckte bankdirektören <i>A. O. Wallenberg</i> motion vid
Riksdagen, att Riket Ständers Bank måtte få användas till
utlåning. Bankofullmäktige förstärkte med en million rdr r:mt
fonderna för utlåning af järn och andra vågförda effekter och
finansministern <i>Gripenstedt</i> befallde Statskontoret den 21 nov.,
att aflämna en million rdr till Riksgäldskontoret, »för att under
närvarande omständigheter bereda allmänna rörelsen all den
lättnad, som på oss ankomma kan».

Statsutskottet ansträngde sig att hålla i rörelsen så stor
del af skattemedlen som möjligt genom: 1) rättighet för
landsortens uppbördsmän att vid alla postremissor begagna växlar,
betalbara i Stockholm och utställda af Riksbankens
afdelningskontor, samt privat- och filialbanker, 2) åliggande för
Statskontoret att till Riksgäldskontoret aflämna alla icke för
ögonblicket behöfliga medel, 3) skyldighet för Förvaltande verken
att tillställa Statskontoret noggranna förslag öfver erforderliga
penningbelopp på utsatta tider och 4) bemyndigande för
Riksgäldskontoret att använda disponibla medel, icke blott till
uppköp af räntebärande obligationer, utan även till annan
utlåning, eller till insättning i Riksbanken eller Privat- och
Filialbanker mot ränta.

Den 23 november konstituerades <i>Stockholms
Kreditförening</i> med 8 millioner rdr tecknad ansvarighet, under
styrelse af herrar <i>Joh. Schön, L. J. Hierta, A. W. Frestadius,</i> 
<i>Sam. Godenius, G. Michaelson, C. Benedicks, J. Moll, N.
G. Netzel, A. Berg, G. F. Åhrberg, A. T. Starck,</i> och
<i>Lesser Meijerson.</i> Herrar Godenius, Michaelson och Netzel
valdes till direktörer den första ansvarsfulla och ansträngande
månaden. Särskild teckning gjordes på Börsen för att
bispringa herrar Ullberg & Cramér i Hamburg.

<img>Grosshandlanden SAM. GODENIUS.
Född d. 2 mars 1806 i Gagnef, Dalarne.   Död d. 15 juni 1891 i Stockholm.</img>

Den 7 december inlämnades till Finansdepartementet en
af hrr <i>J. G. Schwan, L. J. Hierta</i> och <i>C. P. Möller</i>
författad, af 74 stockholmska handelshus undertecknad, <i>petition
om hjälp af staten,</i> dels genom växelmoratorium för en
månad, dels om proposition till Rikets Ständer att obligationer
på 10 millioner rdr och gällande till utgången af 1859 måtte
af Riksgäldskontoret utfärdas, löpande med 6 % ränta och 2 % 
omkostnader, mot hypotek af varor eller annan säkerhet som
kunde anses betryggande.

K. M:t ogillade propositionens begge önskningar, men
aflät den 14 december proposition till Rikets Ständer »att de
måtte bemyndiga Riksbanken att utrikes upptaga lån med
K. M:ts garanti å 3 millioner rdr silfver specie och att så
snart aftal härom träffats, Riksbanken må utgifva däremot
svarande belopp i sedlar, för att bilda en särskild diskonterings- 
och utlåningsfond, mot extra ränta och provision».

Den 15 december afgick på <i>extra</i> resa till Lübeck
ångfartyget <i>Bore</i> med disponentredaren <i>J. G. Schwan</i>, som hade
fullastat fartyget med honom tillhörig koppar, som han
pantsatte i Hamburg, för att under vintern i Stockholm kunna
drifva växelrörelse i större skala, på för honom mycket
förmånliga vilkor. På <i>Bore</i> voro äfven presidenten <i>F. Åkerman</i>,
som skulle ut för att underhandla om ett 20 millioner
riksdalers järnvägslån och grosshandlanden <i>C. D. Jederholm,</i> som
skulle tillbringa vintern i Hamburg, för att uppträda såsom
kommandit för <i>Stockholms Kreditförening</i> och där
acceptera dennas växlar.

Dagen efter deras afresa hölls på grosshandlanden <i>Frans
Schartaus</i> uppmaning ett möte med ett stort antal
börsmedlemmar. Förslag uppgjordes då till en <i>Garantiförening</i> för
de handelshus och större industriidkare i Stockholm, hvilka
befunno sig i förlägenhet för förfallna utländska växelskulder.
Föreningen skulle utfärda obligationer om växlarnes inlösen
och ledamöterne ställa säkerhet i varor, fartyg och intecknade
reverser. Föreningen konstituerade sig annandag jul, men
uppdrog åt en kommitté af hrr <i>J. G. Schwan, J. F. Billing</i> och
<i>C. P. Möller</i> att i vissa delar omarbeta stadgarne. Denna
omarbetning antogs den 28 december. Den 4 januari 1858
valdes till styrelseledamöter herrar Frans Schartau, ordförande,
<i>And. Berg, C. Benedicks, Joh. Schön</i> och den hamburgske
advokaten <i>Sieweking</i>. Stadgarne skickades till Hamburg, för 
att underställas den där bildade kommittén af svenska
växelinköpare. Äfvenså erfordrades samtycke från London.
Grosshandlanden Schön afsade sig direktörsplatsen. I hans ställe
valdes grosshandlanden <i>Joh. Fröberg</i> och v. häradshöfdingen
<i>W. F. Dahlgren</i> blef <i>Garantiföreningens</i> sekreterare.

<img>Bankiren C. G. CERVIN.
Född d. 28 sept. 1815 å Ulfsäkersholm, Småland.   Död d. 14 juni 1899 i Stockholm.</img>

Många affärsfirmor i Stockholm, som hade växellikvider
i Hamburg, skyndade att i Riksbanken utbyta sedlar mot
silfver och torsdagen den 26 december 1857 afgick ångfartyget
Bore till Lübeck med 30 kaggar silfver ombord. Icke den
vanliga afgångstiden kl. 8 på morgonen utan kl. 2 e. m., för
att afbida uttagningen af silfret ur bankens hvalf.

Den 30 december anhöllo Rikets Ständer, att K. M:t
måtte för svenska statens räkning upptaga det ofvanbemälda
<i>Understödslånet å 12 millioner rdr rmt</i> till 
Bankofullmäktiges disposition att af dem användas och inom slutet af
1860 likvideras, och dagen därpå, nyårsaftonen, förordnades
kommerserådet <i>Th. Willerding</i> och bankiren,
protokollsekreteraren <i>C. G. Cervin</i>, att resa ut för att underhandla om ett
sådant lån. De reste den 2 januari 1858 till Hamburg.

I Hamburg rådde fortfarande den största villervalla och
förskräckelse. Trots hjälpen från Sverige hade Ullberg &
Cramér inställt sina betalningar. På Börsen såldes
litografierade listor med namnen på de firmor, som inställt sina
betalningar. Flera uppgifter voro oriktiga, uppväckte naturligtvis
stor förtrytelse och försäljarne, bröderna Belmonte, häktades.
En autentisk lista öfver dem som ställt sig under
administration, utkom den 13 januari 1858 och innehöll namnen på
192 firmor. Men på denna voro icke upptagna de, som
verkligen gjort fullbordad konkurs.

Det var ingen lätt uppgift, att under dessa förhållanden
låna penningar i Hamburg. Men den 29 januari 1858
undertecknade herrar Willerding och Cervin i Hamburg kontrakt
om tolfmillioners- eller »silfverlånet» med bankirfirman
Salomon Heine och Norddeutsche Bank. Räntan blef 6 % men
provisionen m. m. 2 1/2 %.

Den 9 februari aflät K. M:t härom skrifvelse till
Riksbanksfullmäktige. Dessa 9 millioner Hamb. Banco fingo namn
af <i>Statslånefonden</i>, i hvilken lån erhöllos mot 6 % årligen
af inländska penningförvaltande verk, dem bankofullmäktige
tilltrodde fullkomlig säkerhet, samt mot 3/4 % i månaden till
enskilda mot inteckningar, föreningars solidariska förpliktelser,
varor och råämnen.

Denna Statslånefond väckte stort missnöje för de höga
räntornas skull och utlåningen gick så trögt att den 26 mars
endast 2,200,000 rdr utlånats och den 17 maj 7,111,000 rdr.

<i>Stockholms Kreditförening</i> gaf inom första månaden af
dess verksamhet många lån till sammanlagdt 4,700,000 rdr,
hvilka samtliga inom 8 månader återbetaldes, utan att någon 
enda förlust uppstod, så att Föreningen i augusti 1858 kunde
upplösas. Årsdagen af föreningens stiftande firades å Börsen,
enligt fattadt beslut, med öfverlämnande genom
grosshandlanden And. Berg till grosshandlanden Frans Schartau af
30,000 subskriberade rdr, som skulle utgöra grundplåten till
en välgörenhetsinrättning, kallad <i>Frans Schartaus Fond,</i> till
evärdlig åminnelse af »den tacksamhet hvari Stockholms Börs
står till den beslutsamme mannen, som mätte farans storlek,
men såg henne modigt i ögonen, då modlösheten nedslog
de fleste öfriga».

Herr Schartau anslog denna fond såsom grundplåt till
<i>Schartaus Handelsinstitut</i>. Förtjänsten af Kreditföreningens
lyckosamma resultat kunde i väsentlig mån tillskrifvas herr
Schartau. Men det var oegentligt och förvillande att gifva
hans namn <i>ensamt</i> åt ofvannämnda fond, ty:

1)     Idén till företaget gafs af bankdirektören A. O.
Wallenberg.

2)     Risken af personlig förlust underkastade sig
grosshandlanden Sam. Godenius beslutsamt, rådigt och uppoffrande,
genom att för andras räddning sätta hela sin egen förmögenhet
på spel. En handling som icke bör förgätas, i synnerhet
som herr Schartau icke lär ha äfventyrat ett enda öre af sin
<i>egen</i> förmögenhet.

3)     Arbetet och mödan åt hvilka grosshandlanden
Godenius, stadsmäklaren Netzel och generalkonsuln Michaelson
egnade sin tid och sina omsorger.

Då krisen var öfver, erhöllo hvar och en af dessa tre
herrar en äreskänk, bestående af en smakfull, 42 centimeter
hög bordsprydnad av silfver, komponerad af bildhuggaren
professor Qvarnström och förfärdigad af herr C. Naumann
på Gustaf Möllenborgs juvelerareverkstad. På fotställningen
var graverad följande inskrift: Till <i>Samuel Godenius,</i>
(Gottlieb Michaelson eller Nils Gustaf Netzel), <i>gärd af
tacksamhet och erkänsla af deltagarne i Kreditföreningen 1857.</i>

<img>Fabrikören K. A. ALMGREN.
Född d. 15 juni 1806 i Västerås.    Död d. 20 april 1884 i Stockholm.</img>

Många blefvo räddade helt och hållet, andra återupptogo
efter en kort tid sina utbetalningar och gjorde alla rätt. Men
icke få bjödo ackord och somliga måste för alltid upphöra
med sin affärsverksamhet.

Krisen 1857 blef ödesdiger äfven för många
butiksinnehafvare, handtverkare och sömmerskor. Julhandeln blef mycket
obetydlig. Middagar, baler och supéer inställdes. Till och
med Borgerskapets nyårsbal på Börsen samt Amarant- och
Innocencebalerna. Krisen gaf äfven skalder anledning att
stränga sina lyror i både dur och moll.

</chapter>
<chapter name="Stockholms Köpmannaförening.">

<img>Grosshandlanden JOHAN BÄCKSTRÖM.
Född d. 14 juli 1826 i Umeå. Död d. 4 februari 1902 i Stockholm.</img>

<h4>XI.</h4>

<h1>STOCKHOLMS KÖPMANNAFÖRENING.</h1>

Måndagen den 1 mars 1858 sammanträdde a Lilla
Börssalen ett femtiotal medlemmar af Stockholms Börs och antogs
stadgar för <i>Stockholms Köpmannaförening</i>. Sidenfabrikören
K. A. Almgren hade tagit initiativet, för att söka åvägabringa
ett bättre ordnadt kreditväsende, särdeles hvad angår
affärsförbindelsen mellan hufvudstaden och landsorten. Med honom
förenade sig i inbjudningen till denna nyttiga förening följande 
firmor: <i>K. A. Almgren, Em. Fröberg & C:o, L. Meyerson,
A. Schücks Enka & C:o, Tanto Sockerfabriks bolag</i> gen.
G. F. Åhrberg, <i>J. Cederlunds Söner, John J. Engellau, C.
Pettersson & Son, Casparsson & Schmidt, W. Hellgren
& C:o, Thorman & Högström, Cantzler & C:o,</i> och <i>Jac.
Fr. Ljunglöf.</i>

Till medlemmar af direktionen, som icke åtnjöt något
arfvode, valdes fabrikören <i>K. A. Almgren</i>, ordförande, samt
grosshandlarne <i>Joh. Fröberg</i> och <i>H. Davidson</i>, samt till
suppleanter grosshandlarne <i>S. Friedländer, J. F. Billing</i> och
<i>Johan Bäckström.</i>
</chapter>

<chapter name="Religionsfrihetsfrågan.">
<h4>XII.</h4>

<h1>RELIGIONSFRIHETSFRÅGAN.</h1>

Då konung Carl Johan uppsteg på svenska tronen, hade
han redan såsom kronprins öfvergått till Lutherska statskyrkan.
Hans gemål, drottning Desideria, var fortfarande katolik, men
vistades i yngre dagar så många år i Frankrike och gjorde,
sedan hon för alltid bosatt sig i Sverige, så litet väsen af sin
katolska trosbekännelse, att nationen glömde dess
representanters försummelse att i successionsordningen föreskrifva, att
<i>alla</i> medlemmar af det svenska kungahuset borde bekänna
sig till den svenska statskyrkan.

Rom hade den tiden i Stockholm en apostolisk vikarie,
abbé Gridaine, med begränsad verksamhetskrets till den
församling, som lagligen lydde under hans befogenhet. Då han
vid ett tillfälle hänfördes af sitt apostoliska nit att på drottning
Desideria tillämpa den romerska disciplinen, förklarade konung
Carl Johan, att om ett sådant försök gjordes en gång till, så
skulle han förmå sin gemål att afsvärja katolicismen.


Carl Johans religiositet var ganska ytlig, att dömma af
ett yttrande han lär ha fällt då han låg på sitt yttersta.
Biskopen i Linköping, J. Hedrén, hade blifvit kallad till
konungens dödsbädd. Han talade om själens frälsning och lifvet
efter detta. Plötsligen inföll konungen otåligt på franska (han
kunde icke tala svenska).

— Tala heldre om Östgötabanken!

Konungen hade lotter i den banken i Linköping.

<img>MORMONISMEN, KATOLICISMEN, BAPTISMEN, "LÄSARE", STATSKYRKAN.
(Karrikatyr ur Illustrerad Tidning.)</img>

Under konung Oscar I:s regering, hade påfvens vikarie i
Stockholm, abboten J. C. Studach, som kallades <i>monseigneur</i>,
större betydenhet och inflytande än hvad hans företrädare, abbé
Gridaine, haft. Vid underhandlingarna om kronprinsen Oscars
giftermål med den då ännu icke sextonårige prinsessan
Josephina af Leuchtenberg, gjorde påfven Pius VII de största
svårigheterna. Bland annat fordrade hans helighet, att konung Carl
Johan skulle såsom morgongåfva skänka sin eventuella
svärdotter ett svenskt furstendöme af samma omfång som
furstendömet Galliera, hvilket prinsessan, vid sitt dop i Milano 1807,
erhållit såsom faddergåfva af kejsaren Napoleon.


Carl Johan antog detta förslag och skänkte, såsom
morgongåfva, prinsessan Josephina »Gellivareverken», som han
inköpt på bergsrådet friherre Hermelins konkursauktion, och
som bestod af 85 mantal, med grufvor, masugnar, skogar,
sågverk och byggen. Denna stora egendom fick af Carl Johan
namn, heder och värdighet af <i>furstendömet Gellivare</i>. Påfven
förklarade sig då nöjd, eftersom detta svenska furstendöme
var till arealen flera gånger större än det italienska, och
samtyckte till giftermålet. Men den unga prinsessan åtföljdes från
München år 1823 af sin biktfader, abboten J. L. Studach.
Han stannade i Stockholm och erhöll såsom kronprinsessans,
sedermera drottningens, biktfader sin bostad på slottet.

Biktfadern var en lärd, belefvad man, som fortfarande
åtnjöt sin höga skyddslings innersta förtroende och utöfvade
på henne ett stort inflytande. Slugt beräknande, var han själf
mycket litet synlig i det katolska omvändelseverket, som under
hans högsta ledning gjorde allt mera märkbara framsteg i
Stockholm. Men en gång röjde han sina syften och
förhoppningar, i den af trycket utgifna »Påskpredikan inför Katolska
församlingen i Stockholm 1848», som är den första dittills
på svenska tryckta katolska predikan.<footnote>Finnes i Kungl. Biblioteket.</footnote>

För att undersöka jordmånen åt det katolska utsädet, som
frodas bäst när den protestantiska statskyrkan vanvårdas och
lössläppta separata sekter lämnas obegränsadt spelrum, besöktes
Sverige år 1856 af den beryktade patern Etienne. Resultatet
af hans resa blef en öfverraskning för svenskarne. <i>Innan</i>
någon utomstående ens anade att regeringen skulle vid 1857
års riksdag föreslå religionsfrihet, <i>visste</i> man det i Rom, enär
dess vikarie i Stockholm var upphofsmannen till den nådiga
kungliga propositionens hufvudsatser. Ja, icke bara i Rom,
utan i hela den katolska världen visste man hvad drottning
Josephinas biktfader förehade mot den lutherska statskyrkan i
Sverige. I tidskriften <i>Annuaire des deux Mondes 1855—56,</i> 
tryckt i Paris, omtalades den proposition konung Oscar
ämnade aflåta om religionsfriheten, <i>innan</i> trontalet, som antydde
den, ännu var hållet.

När trontalet hållits, lät påfven Pius IX betyga H. M:t
sin tillfredsställelse och tacksamhet för löftet i trontalet. Men
frågan om allmän religionsfrihet var lättare att vidröra i ett
tal än att genomföra i en lag. Regeringens förslag skulle först
genomgå Högsta Domstolens pröfning. Förslaget i dess
helhet afstyrktes af justitieråden Roy, Hoffstedt, grefve Snoilsky
och Backman och tillstyrktes af justitieråden Thyselius,
Iggeström och Gyllenhammar.

<img>Landtmarskalken grefve HENNING L. H. HAMILTON.
Född d. 16 jan. 1814 i Stockholm. Död d. 15 jan. 1886 i Amélie les Bains i Frankrike.</img>


För att justitierådet J. E. Günther skulle bli utnämnd till
justitiestatsminister, lär såsom hufvudvillkor ha framställts, att
han framförde förslaget om allmän religionsfrihet. Han talade
talangfullt i konseljen om förslagets motiver.

Justitierådet Alexandersson hade icke deltagit i Högsta
Domstolens öfverläggningar i ämnet, men var närvarande i
konseljen då propositionen beslöts och instämde i hvad
justitiestatsministern Günther föreslagit. Likaledes h. exellens
ministern för utrikes ärendena, friherre Lagerheim och statsråden
Wallenstéen, Gripenstedt, grefve Mörner, Ullner, grefve
Gyldenstolpe, Almqvist och friherre af Ugglas.
Ecklesiastikministern Anjou afgaf däremot till protokollet ett grundligen
motiveradt afstyrkande af förslaget till utvidgad religionsfrihet,
i hvad det angår andra trosförvandter än den rena evangeliska
lärans bekännare.

Bland yttranden mot förslaget, som i anledning af
remissen af den Kungl. propositionen om religionsfriheten,
afgåfvos i riksdagen, förtjänar att särskildt nämnas biskop
Fahlcrants: »På Stånd-ledamöters begäran» af trycket utgifvet.<footnote>Finnes i Kungl. Biblioteket i Stockholm.</footnote>

Söndagen den 23 augusti 1857 väckte en tilldragelse i
Stockholms katolska Eugeniæ Kapell mycket stort uppseende.
Strax efter uppläsandet af Evangelium lämnade den för
tillfället tjänstgörande predikanten, pastor Bernard, dagens text
helt och hållet, och kritiserade i häftiga ordalag biskop
Fahlcrantz anförande i religionsfrihetsfrågan till presteståndets
protokoll, samt svenska presterskapet i allmänhet och biskop
Fahlcrantz i synnerhet.

Innan Regeringens proposiition om religionsfriheten
framställdes till Riksdagen, glunkades om vissa öfverläggningar i
Slottets riksmarskalksflygel, där abboten Studach hade sin
bostad. Med visshet är kändt att Riksståndens gemensamma
öfverläggningar föregingos af en sammankomst i ett hotell vid
Brunkebergstorg, föranstaltadt af landhöfdingen i Stockholms 
län, grefve Lilliencrantz, friherre Creutz och rådmannen
Henschen, där trakteringen bestod af thé, skorpor och semlor.
Rådmannen Henschen omtalade sedan, kanske för mycket
öppenhjärtigt, att syftemålet med sammankomsten var att
försäkra sig om Bondeståndets bifall till det kungliga förslaget.
Borgareståndets bifall togs för gifvet och man gjorde sig godt
hopp äfven om Ridderskapets och Adelns.

<img>LA BELLE INCONNUE</img>

Men den 31 oktober 1857 förkastades
religionsfrihetsförslaget af Ridderskapet och Adeln med 137 röster mot 78,
Presterståndet <i>utan votering</i> och Bondeståndet med 69 röster
mot 21. Borgareståndet biföll däremot förslaget med 34
röster mot 11.

Detta resultat väckte »blandade känslor». Man tyckte
dels, att förnuftet och känslan kräfde, att inga band lades pä
samvetsfriden och dels, att icke fritt spelrum lämnades åt alla
de sekter, som uppstått omkring statskyrkan. Denna kör af
katoliker, metodister, läsare och baptister, hvilka alla höjde
sina röster för religionsfrihet och tillspillogifvandet af en kult,
som hur bristfällig den är till formen, dock i sitt innersta
förvarar så mycket godt och uppbyggligt, klingade icke
välljudande och mormonernas på afstånd ljudande säckpipor
bidrogo icke till effektens förskönande.

Den 11 november 1857, innehöll den i Paris
utkommande tidningen <i>Le Siècle</i> en lång skrifvelse om
religionsfrihetsfrågans ståndpunkt och behandling i Sverige, i hvilken
författaren uttalade såsom sin åsigt, att Sverige ännu icke var
moget för religionsfrihet. Skrifvelsen var adresserad till
hufvudredaktören för Le Siècle, såsom svar på tidningens
artiklar om den religiösa ofördragsamheten i Sverige och
underdertecknad »<i>Grefve H. Hamilton</i>, Ständernas president».

Den 27 november återgaf <i>Aftonbladet</i> i öfversättning
denna långa skrifvelse och kommenterade den. Följande dag
offentliggjorde <i>Post- och Inrikes-Tidningar</i> ett förnekande
af grefve Hamilton, att han skrifvit denna uppsats och åsyftat
offentliggöra sina åsigter i ämnet. Men grefven förnekade
<i>icke</i> sina åsigters överstämmelse med de åsigter, som
uttalades i det af Le Siècle offentliggjorda brefvet och att, han vid
öfversändandet till en svensk i Frankrike af åtskilliga
handlingar rörande religionsfrågan, uttalat sina åsigter om den.

Grefve Hamiltons förbehållsamhet att icke nämna den
persons (man eller kvinna?) namn, med hvilken han brefväxlat,
gaf anledning till flera olika tydningar, af hvilka tre
offentliggjordes i <i>Aftonbladet</i> den 2 december.

Då offentliggjorde »Post- och Inrikestidningar» 
nyårsaftonen 1857 en ny förklaring af grefve Henning Hamilton,
att hans namn hade blifvit missbrukadt. Denna förklaring
åtföljdes af ett »intyg» af finansministern Gripenstedt och
kabinettssekreteraren grefve Ehrensvärd, hvilka bland annat
förklarade, att grefven Hamiltons underskrift på brefvet i »Le
Siècle» icke var skrifven af honom.

Dessa upplysningar tillfredsstälde icke allmänheten. Grefve
Hamiltons förklaring den 28 november och förklaringen med
intyget den 30 december stämde icke. Föröfrigt var grefve
Hamiltons den 30 dec. 1857 i »Post- och Inrikes-Tidningar»
införda appell till allmänheten <i>utan datum</i>. Men attesten af
statsrådet Gripenstedt och kabinettssekreteraren grefve
Ehrensvärd <i>var daterad</i> den 30 december 1857. Den dagen var
grefve Hamilton <i>icke</i> i Stockholm, utan vistades sjuk på
egendomen Hedenlunda i Södermanland.

Man försökte då i politiskt intresserade kretsar finna någon
rimlig förklaringsgrund till den olika färg vederbörande
försökt den 28 november och den 30 december gifva åt <i>samma</i>
förhållande. Med kännedom af de olika tendenserna just i
denna religionsfrihetsfråga hos regimen af den 8 mars och
den 25 september, skulle det hos den förra, <i>om den återfick
makten</i>, kunna utgöra en stötesten, om någon utan förbehåll
slutit sig till den sednares åsigter. För den som i makten
städse ser sin kompass, var alltså en neutral förnekelse af egna
meningar den säkraste utvägen.

Paketet, med de handlingar som gåfvo stoff till det
ifrågavarande brefvet i »Le Siècle», lämnades af grefve
Hamilton till envoyén friherre Ludwig Manderström, då han hösten
1857 återreste till Paris från Stockholm. I Paris gaf han
paketet till grefvinnan Mathilda Carolina Lovisa Stackelberg,
som varit gift med kabinettskammarherren friherre Eric Seth
Adelsvärd. Hon lämnade det åt medarbetaren i »Le Siècle»
Billecocq och underrättade honom att författaren till
handlingarne var landtmarskalken grefve Henning Hamilton.



Med dessa handlingar såsom stoff skref Billecocq brefvet.
Han var icke alldeles obekant med svenska personer och
förhållanden. Friherre Manderström stod på förtrolig fot med
Billecocq, alltsedan denne var fransk chargé d'affaires i
Stockholm, hvarifrån han förflyttades till Odessa såsom
generalkonsul. Han åtföljdes dit af den beryktade fru von Rothstein
— <i>La Belle Inconnue</i> — i grosshandlanden C. D. Arwedsons
pamflett »Spionen i den förnäma världen i Stockholm»,<footnote>Finnes i Kungl. Biblioteket.</footnote> där
hon figurerade med ett par andra damer och den tidens
förnämsta vivörer i Stockholm, bland dem »kammarjunkaren»
(Ludwig Manderström). Hon var gift med löjtnanten vid
Andra lifgardet von Rothstein, som måste taga afsked och
för alltid lemna Sverige, därför att han orenat den omtyckta
Surbrunnskällan, enligt hvad August Blanche skildrat i sin
skiss »Hushållerskans dotter». Innan dess umgicks paret von
Rothstein i de högsta kretsarna. Frun var född fransyska
och ansågs vara den tidens vackraste dam i Stockholm.

På en bal i prinsessan Sofia Albertinas palats, vände hon
på ett uppseendeväckande sätt ryggen åt dåvarande kronprinsen
Oscar, då han tilltalade henne, och fortsatte sitt samtal med
franske legationssekreteraren Billecocq. Sedan sjönk hon,
skiljdes från sin man, flyttade till Billecocq, som hans
förklarade älskarinna och var Emilie Högqvists farligaste rival
om de rikaste herrarnes hyllningar.

Jag såg henne såsom gammal dam i Paris, där hon då
bodde och hvarje kvartal lyftade hos svenska legationen
penningar, som skickades från Sverige. Hon talade gärna om
sina minnen från Stockholm; med mycken värme om konung
Carl Johan och illa om Oscar I.

För att förmildra intrycket af denna komprometterande
affär, inbjödo 150 medlemmar af Ridderskapet och Adeln
landtmarskalken grefve Henning Hamilton, då han tillfrisknat,
till en festmiddag å hotell Phoenix den 3 mars 1858. 
Hedersgästens skål föreslogs af den gamle exellensen grefve Carl
Löwenhjelm. Friherre R. Cederström hade strängat sin lyra
och kvad bland andra verser följande:
<poem>
»Betygom öppet och vårt ord Du tror,
Vi fästades vid Dig, ju mer vi lärde
Den rikdom känna i ditt inre bor!
Så länge tankens klarhet, trohet, kraft och sans,
Må skattas högt bland fosterländska dygder,
Så länge vissnar ej den ärekrans,
Som helgas Dig af fosterlandets bygder,
Och ridderligt af Dig med dessa vapen vanns!»
</poem>

<img>HOTELL PHOENIX vid Drottninggatan.</img>

*
</chapter>
<chapter name="Stockholmstyper: I. Handsölaren.">

<h1>STOCKHOLMSTYPER.</h1>

<h4>I.</h4>
<img>HANDSÖLAREN.</img>

Innan Stadsbudsinstitutionen började dess verksamhet var
<i>Handsölaren</i> en man som uträttade ärenden, utan att vara
i tjänst hos någon. Han stod med korslagda armar eller låg
utsträckt på en bår i något gathörn. Han gjorde icke polisen
mycket besvär. Då han blef bötfäld för fylleri, föredrog han
istället 8 dagars fängelse med vatten och bröd. Han kallade
denna kur, »att resa till Carlsbad».
</chapter>
<chapter name="Källarne.">

<h1>KÄLLARNE.</h1>

Källarne i Stockholm hade den tiden, år 1857, med
undandantag af <i>Hotell Rydberg</i> och <i>Hasselbacken</i> — inga
köksmästare, men skickliga hushållerskor, som ombesörjde att
gästerna fingo sund, välsmakande och kraftig husmanskost.

Många af dessa källare och utvärdshus hade en viss rätt
som en specialitet på det stället, såsom t. ex. <i>Blå Porten</i>
abborrar, <i>Lidingöbro</i> lake, <i>Operakällaren</i> salta biten,
<i>Skomakarekällaren</i> stekt nors, <i>Bachi Tempel</i> surströmming,
<i>Bergfalk</i> ostron och hummer o. s. v. <i>Dufvan</i> införde först
af alla bruket af hvad som nu kallas »quick lunch».

De herrar som åto frukost på källare, hvilket var mindre
vanligt för de gifta än nu för tiden — arbetstiden var på
affärskontoren klockan 9—2 f. m. och 4—7 e. m. — togo
nästan alla en sup bränvin, då de började äta. Ett
bränvinsglas ställdes alltid framför gästen på bordet, samtidigt som
han fick en hopvikt servet, knif och gaffel. En kypare gick
till hvarje bord med en bränvinsflaska, som innehöll ställets
speciella blandning och slog i gästens glas, så vida denne ej
föredrog något annat bränvin, af hvilket det fanns flera sorter
att välja. Ville gästen ha en halfva, måste han säga till om
den. Men halfvan betalades ej, utan ansågs höra till helan.

Den tiden dracks aldrig kaffe på källare. Endast få herrar
drucko kaffe efter frukosten och då gingo de till närmaste
schweizeri eller något längre bort, som hade särskild
dragningskraft. T. ex. de som ätit frukost på <i>Rosengrens källare
(Hotell Östergötland)</i> vid Salviigränd, drucko kaffe på
schweizeriet i hörnet af Stadssmedjegatan och Storkyrkobrinken, och
de som ätit på <i>Hoppet</i> — två allmänt erkända goda
matställen — gingo från Funkens gränd till <i>Sundbergs</i> 
schweizeri, den s. k. »Sundhetsbyrån», Västerlånggatan 81, nära
Järntorget.

<img>Källaremästaren BENGT HELIN CARLSSON.
Född d. 18 mars 1839 i Halland. Död d. 7 juni 1891 å Adolfsberg i Stockholm.</img>

Hofmästaren kallades för öfverkypare, med undantag af
dem på <i>Hotell Rydberg</i> och <i>Hasselbacken</i>. Men
öfverkyparen på <i>Blå Porten</i> räknades nästan såsom half
källarmästare.

Möbleringen och servisen voro den tiden ej så fina som
nu. Först år 1876, då herr Th. Lagerström efterträdde herr
Rosengren på <i>Hotell Östergötland</i>, lämnades på hans källare,
först af alla, en ren servet åt hvar gäst. Med undantag af
<i>Hotell Rydberg</i> och <i>Hasselbacken</i> hade förut lämnats samma
servet åt flera gäster, med den renaste fliken vikt utåt. De
andra källarmästarne knorrade först öfver nykomlingens »påhitt»,
men måste snart följa herr Lagerströms snygga föredöme.


<img>VÄRDSHUSET "BLÅ PORTEN" Å K. DJURGÅRDEN.</img>

Damer besökte aldrig källare, icke ens i sin mans eller
fars sällskap. Man såg dem endast i Hotell Rydbergs och
Hasselbackens matsalar. Herr Bengt Carlsson på
<i>Operakällaren</i> var den förste källarmästare, som lyckades locka
damer, alltid i herrars sällskap, till sin källare. Han blef då
så glad och smickrad öfver damernas besök, att i början
serverade han själf dem.

Kort före julen 1857 öppnades det restaurerade »Hôtel
de Suède» vid Drottninggatan, utstyrdt af artisten Wohlfart
och ornamantsbildhuggaren Ahlbom med öfverflödande
rococcolyx i guld och purpur.
</chapter>
<i>I Bokhandeln har utkommit:</i>

<table o c>
<td><h1>MINA MINNEN</h1>
<td>AF
<td><b>JOHAN GRÖNSTEDT.</b>
</table>

<b>I.</b> Innehåll: Konung Oscar II, Carl Snoilsky, Victor Rydberg,
Erik af Edholm, Gillis Bildt, C. W. Böttiger, Johan Nybom,
A. O. Wallenberg, Ivar Hallström, Knut Bonde, Elise Hvasser,
Daniel Hvasser, Antonio de Soto Maior, Jacques Offenbach,
Er. Gust. Boström, Oscar Wijkander, C. L. Östergren, Betty
Almlöf, Knut Almlöf, med porträtt af i boken nämda personer.

<b>II.</b> Innehåll: Sv. Lagerberg, Ernst von Vegesack, Christina Nilsson,
A. Th. Lysander, Liss Olof Larsson, C. R. Nyblom, C. O.
Bergman, A. F. Lindblad, N. Persson, S. A. Hedlund, P. H.
Malmsten, C. D. af Wirsén, Edv. Bäckström, Svante Hedin,
G. Renholm, Wilhelm Davidson, Knut Forsberg, Fredrik
Kæding, Erik Färnlund, med porträtt af i boken nämda personer.

<i>Under tryckning.</i>

<b>III.</b> Innehåll: Gustaf de Laval, J. W. Smitt, G. Djurklou, Frans
Hedberg, A. Hedin, Julius Günther, Viktor Hartman, G. E.
Beskow, Georg Lundström, G. Eichhorn, P. Fr. Mengel, V.
E. Öman, Oscar Arnoldson, C. W. Bauck, Isak Hirsch, Bengt
Carlsson, Ludvig Josephson, August Söderman, C. Fr. Worth,
De skönaste kvinnorna. Med porträtt af i boken nämda
personer.

Handstilen blottar karaktären och i <b><i>Mina Minnen</i></b> omtalades
hvarför Konung Oscar, exellensen Boström, generalen grefve
Lagerberg m. fl. trodde på och anlitade min förmåga att i deras närvaro
utforska och för dem uppenbara skrifvarens verkliga karaktär. Om
också Ni önskar anlita denna min förmåga, skicka till <i>Författaren
Johan Grönstedt, Stockholm Va.,</i> c:a tio rader, skrifna af den person
hvars verkliga karaktär skall utforskas, och Ni erhåller snarast
möjligt i bref mot tre kronors postförskott den begärda
karaktärstolkningen.

*


<table o c>
<td>———
<td><b>Pris: 6 kronor</b>
<td>———
</table>

Brobergs tr., Oxtorgsg. 7, Sthlm
