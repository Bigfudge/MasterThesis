SAMLADE SKRIFTER
AV
AUGUST STRINDBERG

TJUGONIONDE DELEN
TILL DAMASKUS

STOCKHOLM
ALBERT BONNIERS FÖRLAG

TILL DAMASKUS
AV
AUGUST STRINDBERG

STOCKHOLM
ALBERT BONNIERS FÖRLAG
Copyright. Albert Bonnier 1915.

STOCKHOLM
ALB. BONNIERS BOKTRYCKERI 1915
FÖRSTA DELEN
PERSONER.

Den Okände.
Damen.
Tiggaren.
Läkaren.
Systern.
Den Gamle.
Modren.
Abbedissan.
Confessorn.
Bifigurer och Skuggor.

<sp>Sceneri för alla akterna.</sp>

AKT I: I gathörnet; Hos Läkaren.

AKT II: Hotellrummet; Vid havet; På landsvägen; Vid
hålvägen; I köket.

AKT III: I rosenkammaren; Asylen; Rosenkammaren; Köket.

AKT IV: I hålvägen; Landsvägen; Vid havet; Hotellrummet.

AKT V: Hos Läkaren: Gathörnet.
<chapter name="AKT I">
<b>AKT I.

I gathörnet.</b>

Ett gathörn med en bänk under ett träd. Man ser sido
portaler av en liten gotisk kyrka; ett postkontor och ett kafé
med stolar utanför. Postkontoret och kaféet äro stängda.

Man hör tonerna av en sorgmarsch nalkas och sedan
avlägsna sig.

DEN OKÄNDE står på trottoarkanten och synes undra
åt vilket håll han skall gå. Klockan i ett kyrktorn slår:
först fyra slag; kvarterna, i en högre ton; sedan tre timslag
i en lägre.

DAMEN inträder, hälsar Den Okände, vill gå förbi
men stannar.

DEN OKÄNDE.
Se där är ni. Jag visste nästan ni skulle komma.

DAMEN.
Ni kallade alltså på mig; ja, jag kände det. -
Men varför står ni här i gathörnet?

DEN OKÄNDE.
Jag vet inte; skall någonstans stå medan jag
väntar.

DAMEN.
Vad väntar ni på?

DEN OKÄNDE.

Om jag kunde säga't. - I fyrtio år har jag
väntat på något, jag tror det kallas lyckan, eller om
det bara är slutet på olyckan. - Hör igen nu dessa
förfärliga toner, hör! Gå inte, gå inte, jag ber er,
ty jag blir rädd. när ni går.

DAMEN.
Min herre och vän! Vi råkades i går för första
gången, och vi talade ensamma i fyra timmar. Ni
väckte mitt deltagande, men ni får därför icke
missbruka min godhet.

DEN OKÄNDE.
Det är sant, det bör jag inte. Men jag bönfaller
er: lämna mig icke ensam. Jag är i en främmande
stad, har icke en vän, och de få bekanta jag äger,
synas mig mer än obekanta, jag skulle vilja säga
fientliga.

DAMEN.
Fiender överallt; ensam överallt! Varför gick ni
bort från hustru och barnen?

DEN OKÄNDE.
Om jag visste det! - Om jag över huvud visste
varför jag finnes till, varför jag står här, vart jag
skall gå, vad jag skall göra. - Tror ni, att det finnes
fördömda redan här i livet?

DAMEN.
Nej, det tror jag inte.

DEN OKÄNDE.
Se mig!

DAMEN.
Har ni då aldrig haft någon glädje i livet?

DEN OKÄNDE.
Nej; och när jag skenbart haft någon, så var det
endast en fälla för att locka mig fortsätta eländet; när
någon gång den gyllne frukten föll i min hand, var
den förgiftad eller rutten inuti.

DAMEN.
Vad har ni för religion - förlåt frågan?

DEN OKÄNDE.
Denna: när det blir för drygt, går jag min väg.

DAMEN.
Vart?

DEN OKÄNDE.
I förintelsen. Detta, att jag har - döden i
min hand, ger mig en otrolig maktkänsla...

DAMEN.
Å min Gud, ni leker med döden!

DEN OKÄNDE.
Såsom jag leker med livet - jag var ju diktare.
Oaktat min medfödda tungsinthet har jag aldrig
kunnat taga något riktigt allvarligt, icke ens mina egna
stora sorger, och det finns ögonblick, då jag betvivlar
att livet har mer verklighet än mina dikter.

Liktåget höres, psalmodierna: De profundis.

Nu komma de igen! Jag vet inte varför de skola
marschera runt omkring här på gatorna!

DAMEN.
Är det dem ni fruktar?

DEN OKÄNDE.
Nej, men det irriterar mig, ty det är som vore
det förgjort... - Icke döden, men ensamheten fruktar
Jag, ty i ensamheten träffar man någon. Jag vet icke
om det är någon annan eller mig själv jag förnimmer,
men i ensamheten är man icke ensam. Luften blir
tätare, luften gror, och det börjar växa väsenden, som
äro osynliga men förnimmas och äga liv.

DAMEN.
Det har ni märkt?

DEN OKÄNDE.
Ja, jag märker allting sedan en tid tillbaka; ej
som förr dock, då jag endast såg ting och händelser,
former och färger, utan nu ser jag tankar och
betydelser. Livet, som förr var ett stort nonsens, har fått
en mening, och jag märker en avsikt, där jag förr
endast såg slumpen. - När jag sålunda mötte er i
går, fick jag den idén, att ni var sänd i min väg
antingen för att rädda mig eller förgöra mig.

DAMEN.
Varför skulle jag förgöra er?

DEN OKÄNDE.
Därför att det var er uppgift.

DAMEN.
Jag hyser icke alls sådana tankar, och som ni
huvudsakligen väcker mitt medlidande - ja, jag har
aldrig sett en människa, aldrig i mitt liv en människa,
vars blotta åsyn gör mig gråtfärdig... Säg, vad har
ni på ert samvete? Har ni begått någon tadelvärd
handling, som ej blivit uppenbarad eller straffad?

DEN OKÄNDE.
Det må ni med skäl fråga! Icke har jag flera
brott på mitt samvete än andra,, som gå fria - - -
jo ett: jag ville icke vara livets narr.
DAMEN.
Och man måste låta sig bedragas mer eller mindre
för att kunna leva.

DEN OKÄNDE.
Det tyckes nästan vara en plikt, och som jag ville
undandraga mig... eller också finns det en annan
hemlighet i mitt liv, som jag ej känner... Vet ni,
att det går en saga i min släkt, att jag skall vara en
bortbyting.

DAMEN.
Vad är det?

DEN OKÄNDE.
Det är ett barn, som av älvorna blivit utbytt mot
det människobarn som föddes.

DAMEN.
Tror ni på det?

DEN OKÄNDE.
Nej, men jag tycker det är en liknelse, som har
något visst för sig. - Som barn grät jag beständigt
och syntes vantrivas i livet; hatade mina föräldrar
såsom de hatade mig; tålde intet tvång, ingen
konvention, inga lagar, och min enda längtan stod till
skogen och havet.

DAMEN.
Har ni någonsin haft syner?

DEN OKÄNDE.
Aldrig! Men jag har ofta tyckt mig märka, att
två olika väsen styra mina öden: den ena ger mig allt
vad jag önskar, men den andra står bredvid och
stryker smuts på gåvan, så att när den kommer, är
den så värdelös, att jag icke vill ha den i min hand.
Det är verkligen sant att jag fått allt jag önskat i
livet - men allt har befunnits värdelöst.

DAMEN.
Ni har fått allt och ni är ändock missnöjd.

DEN OKÄNDE.
Det är vad jag kallar förbannelsen ...

DAMEN.
Icke banna! - Men varför har ni då icke sträckt
era önskningar utöver detta livet, dit bort där ingen
smuts finnes?

DEN OKÄNDE.
Därför att jag betvivlade något utom denna
tillvaro.

DAMEN.
Men älvorna då?

DEN OKÄNDE.
Det var ju blott en saga! - Men vill ni icke, att
vi sätta oss där på bänken?

DAMEN.
Jo, men vad är det ni väntar på?

DEN OKÄNDE.
Det är egentligen på postkontorets öppnande, ty
där ligger ett brev, som söker mig på returer utan
att finna mig. De sätta sig.

Tala nu litet om er! Damen virkar.

DAMEN.
Det är ingenting att tala om.
DEN OKÄNDE.
Märkligt är, men jag skulle också helst vilja tänka
mig er såsom opersonlig, namnlös - jag vet ju icke
vad ni heter mer än till hälften - jag skulle själv vilja
ge er ett namn - låt mig tänka vad ni skall heta!
Jo, ni skall heta Eva. -

Med en gest; åt kulissen.

Fanfarer.

Sorgmarschen höres.

Där är sorgmarschen igen! - Nu skall jag giva
er ålder, ty jag vet ej hur gammal ni är... Hädan
efter är ni trettifyra år och således född aderton
hundra sextiofyra. - Nu kommer karaktären, ty den
känner jag icke heller. Ni får karaktären mycket god,
ty er röst klingar som min avlidna moders - med
moder menar jag ett abstrakt begrepp moder, uttalat
»moder», ty min mor smekte mig aldrig, men jag
minns att hon slog mig. Ja, ty ser ni, jag är uppfödd
i hat. Hat! Hårt mot hårt! Öga för öga! Se på
ärret här i pannan; det är efter en yxa, som fördes
av min bror, vars saknade framtand jag slagit ut med
en sten. Min faders begravning bevistade jag ej,
emedan han lät kasta ut mig från min systers bröllop.
Jag är född i oäkta säng under konkursutredning,
medan familjen gick i sorgkläder efter en onkels
självmord. Nu känner ni familjen. Av sådant träd sådan
frukt! Sammanlagt fjorton års straffarbete har jag
med nöd undgått och har därför allt skäl att vara
tacksam om icke precis glad... mot älvorna.

DAMEN.
Jag hör er så gärna tala, men ni får inte röra vid
älvorna; det gör mig så ont, så ont!
DEN OKÄNDE.
Uppriktigt sagt så tror jag inte på dem, men
likafullt så återkomma de alltid. Äro icke älvorna
osaliga andar, som ej nått försoningen? Jo! Då är
jag också ett trollens barn. En gång trodde jag
försoningen nära; det var genom en kvinna, men ingen
villa var större, ty därmed började det sjunde helvetet.

DAMEN.
Ä, så ni talar. Ja, ni är en osalig, men ni skall
ej förbliva så.

DEN OKÄNDE.
Ni menar att klockors klang och vigt vatten skulle
lugna mig... Jag har försökt, men det blev endast
värre. Det blev mig som den onde när han ser
korsets tecken. Låt oss tala om er nu!

DAMEN.
Det behövs inte! - Har man någonsin beskyllt
er för att missbruka era gåvor?

DEN OKÄNDE.
Man har beskyllt mig för allt. Ingen i min stad
var så hatad som jag, ingen så avskydd. Ensam fick
jag gå, ensam fick jag komma. Gick jag in på ett
offentligt ställe, flyttade man sig fem alnar från min
plats. Ville jag hyra rum, var det upptaget. Prästerna
lyste bann från predikstolen, lärarne från katedern och
föräldrarne i hemmen. En gång ville kyrkorådet taga
mina barn ifrån mig. Då förgick jag mig och lyfte
näven mot - himlen.

DAMEN.
Varför är ni så hatad?
DEN OKÄNDE.
Vet inte! Jo, jag kunde inte se människorna
lida - och så sade jag, och skrev: befria er, jag
skall hjälpa. Och så sade jag till den fattige: låt
icke den rike suga ut dig! och till kvinnan: låt icke
mannen kuva dig! Och så, det var nog det värsta,
till barnen: lyd icke era föräldrar, när de äro
orättvisa. Följderna: ja, de äro alldeles obegripliga, ty
jag fick i ett mot mig hade rika och fattiga, män och
kvinnor, föräldrar och barn; och därpå kom:
sjukdomen med fattigdomen, tiggeriet med vanäran,
skilsmässa, processer, landsflykt, ensamhet, och nu sist
- tror ni att jag är vansinnig?

DAMEN.
Nej, det tror jag icke ...

DEN OKÄNDE.
Då är ni visst den ende, men det är mig desto
dyrbarare.

DAMEN reser sig.
Nu måste jag lämna er...

DEN OKÄNDE.
Ni också!

DAMEN.
Men ni får icke sitta kvar här.

DEN OKÄNDE.
Vart skall jag då gå?

DAMEN.
Ni skall gå hem och arbeta.

DEN OKÄNDE.
Jag är ingen arbetare, jag är en diktare.
DAMEN.
Jag ville icke såra er, och ni har rätt: dikten
är en gåva som gives, men kan tagas igen.
Förverka den icke!

DEN OKÄNDE.
Vart skall ni gå?

DAMEN.
Endast ett ärende...

DEN OKÄNDE.
Är ni religiös?

DAMEN.
Jag är ingenting.

DEN OKÄNDE.
Desto bättre, då skall ni bli någonting. O, jag
önskade jag vore er gamle blinde far, som ni ledde
på marknader att sjunga, men det olyckliga är, att
jag inte kan bli gammal - det är så också med
älvornas barn, de växa icke, få bara stort huvud
och skrika... Jag önskar jag vore någons hund som
jag fick följa, så att jag aldrig vore ensam - litet
mat ibland, en spark då och då, en smekning en
gång, en pisksläng två gånger -

DAMEN.
Nu måste jag gå! Farväl!

DEN OKÄNDE tankspridd.
Farväl!

Han blir sittande på bänken; tar av hatten, torkar
pannan. Därpå ritar han med käppen framför sig.

TIGGAREN
in. Högst besynnerligt utseende; plockar i rännstenen.
DEN OKÄNDE.
Vad plockar tiggaren?

TIGGAREN.
För det första: hur så? Och sedan är jag
ingen tiggare - har jag begärt något?

DEN OKÄNDE.
Då ber jag om ursäkt, men det är rätt svårt
att bedöma människor efter deras yttre.

TIGGAREN.
Jo, jag vill lova det; Kan ni till exempel gissa
vem jag är?

DEN OKÄNDE.
Nej, jag varken kan eller vill; med ett ord, det
intresserar mig inte.

TIGGAREN.
Vem vet sådant på förhand; intresset kommer
vanligen efteråt, när det är för sent. Virtus post
nummos!

DEN OKÄNDE.
Vad! Tiggaren är bekant med romarspråket?

TIGGAREN.
Se där, intresset vaknar. Omne tulit punctum
qui miscuit utile dulci. Det är jag som lyckats i
allt vad jag företagit, av det skäl att jag aldrig gjort
något. Jag skulle vilja kalla mig Polykrates, han
med ringen. Vet ni att jag fått allt vad jag velat av
livet? Men jag har aldrig velat något, och trött av
framgången kastade jag ringen. Nu på äldre dagar
ångrar jag mig och söker den i rännstenarne, men
som sökandet kan bli långt nog, försmår jag icke,
i brist på guldringen, några avlagda cigarrstumpar.
DEN OKÄNDE.
Jag vet inte om tiggaren är satirisk eller om
han är mindre sammanhängande.

TIGGAREN.
Se det vet inte jag heller.

DEN OKÄNDE.
Men vet ni vem jag är?

TIGGAREN.
Inte ett spår; och det intresserar mig inte.

DEN OKÄNDE.
Intresset kommer vanligen efteråt... Nej, hör
nu på: ni står här och narrar mig ta edra ord i
munnen. Det är ju som att söka andras
cigarrstumpar. Tvi!

TIGGAREN lyfter hatten.
Och ni vill inte röka efter mig?

DEN OKÄNDE.
Vad är det för ärr ni har i pannan?

TIGGAREN.
Det har jag fått av en nära anhörig.

DEN OKÄNDE.
Nej, nu blir jag rädd. Får jag känna på er om
ni är riktig?

Han känner på Tiggarens arm.

Jo, han är riktig! - Vill inte herrn nedlåta sig
att mottaga en mindre penninggåva mot löfte att
söka Polykrates' ring i en mera avlägsen stadsdel.
Räcker ett mynt. Post nummos virtus ... Nej, nu står
jag här igen och tuggar. Gå! Gå!

TIGGAREN.
Jag skall gå, men det är alldeles för mycket.
Se här ger jag er tillbaka tre fjärdedelar, så äro vi
icke skyldiga varann något annat än en vängåva!

DEN OKÄNDE.
Vängåva! Är jag er vän?

TIGGAREN.
Åtminstone är jag er, och när man står ensam
i världen, får man icke vara så noga på människor.

DEN OKÄNDE.
Tillåt mig som avsked slänga det lilla ordet hut
efter er.

TIGGAREN.
Med nöje, med nöje; men när vi råkas igen skall
jag ha ett välkomstord i ordning, som inte skall vara
mindre. Går.

DEN OKÄNDE
sätter sig och ritar med käppen.

Det är söndagseftermiddag! Den långa, gråa,
trista söndagseftermiddagen, då familjerna ätit
surkål och oxstek med råskrapad potatis. Och nu sova
de gamle middag; de unga spela schack och röka
tobak; tjänarne ha gått i aftonsången och butikerna
äro stängda. Å, denna långa mördande eftermiddag,
vilans dag, då själen upphör att röra sig, då det är
lika omöjligt råka ett bekant ansikte som att komma
in på en krog...

DAMEN
åter; har nu en blomma i barmen.
DEN OKÄNDE.
Se där! Det är eget att jag inte kan öppna
munnen och säga något utan att strax bli
desavouerad.

DAMEN.
Sitter ni kvar här ännu?

DEN OKÄNDE.
Ja, om jag sitter här och skriver i sanden eller
annorstädes synes vara likgiltigt, bara jag skriver
i sanden.

DAMEN.
Vad skriver ni då? Låt mig få se!

DEN OKÄNDE.
Det står visst Eva, 1864... Nej, trampa inte på
det...

DAMEN.
Vad blir då?

DEN OKÄNDE.
En olycka för er, och för mig.

DAMEN.
Och detta vet ni?

DEN OKÄNDE.
Ja! Och jag vet dessutom att den julros ni bär
där på bröstet är en Mandragora. Enligt symboliken
betyder den elakhet och förtal, men i medicinen har
den förr botat galenskap. Vill ni ge mig den?

DAMEN hesiterar.
Som medicin då?

DEN OKÄNDE.
Naturligtvis! - Har ni läst mina skrifter?
DAMEN.
Ni vet ju att jag läst dem, att jag har er att
tacka för min uppfostran till frihet och tro på
människorätt och människovärde!

DEN OKÄNDE.
Då har ni ej läst de sista böckerna...

DAMEN.
Nej, och om de ej äro lika de första, så vill
jag aldrig veta om dem!

DEN OKÄNDE.
Det är väl! Och låt mig få ert löfte att ni
aldrig mer öppnar en bok av mig.

DAMEN.
Låt mig tänka efter först! - Ja, det lovar jag!

DEN OKÄNDE.
Väl! Men bryt icke detta löfte! Erinra er
Blåskäggs hustru, när nyfikenheten narrade henne att
öppna det förbjudna rummet...

DAMEN.
Märker ni hur redan era anspråk äro en
Blåskäggs? Och märker ni ej huru ni redan för länge
sedan glömt, att jag är gift, att min man är läkare,
och att han är er beundrare, så att hans hus står
er öppet, när ni önskar vara välkommen?

DEN OKÄNDE.
Jag har gjort allt för att glömma detta, och har
så utplånat det ur mitt minne att det upphört äga
verklighet för mig.
DAMEN.
Efter så är, vill ni följa mig till mitt hem denna
afton?

DEN OKÄNDE.
Nej! Men vill ni följa mig?

DAMEN.
Vart?

DEN OKÄNDE.
Ut i världen, vart som helst. Hem har jag intet,
bara en kappsäck; pengar har jag någon gång, men
sällan - det är det enda livet envisas att ej vilja
ge mig, kanske därför att jag icke begärt det nog
starkt.

DAMEN.
Hm!

DEN OKÄNDE.
Nå, vad tänker ni på?

DAMEN.
Jag förvånas över att jag icke blir förnärmad
av ert skämt.

DEN OKÄNDE.
Skämt eller allvar, det är ett för mig. - - -
Se så! nu börjar orgeln spela; och då öppnas krogen
snart.

DAMEN.
Det är sant att ni dricker?

DEN OKÄNDE.
Mycket! Vinet kommer min själ att lämna
hyddan, jag flyger ut i rymderna, ser vad ingen anat
och hör vad ingen hört...

DAMEN.
Och dagen efter?
DEN OKÄNDE.
Har jag de sköna samvetskvalen; erfar den
förlösande känslan av skuld och ånger; njuter av
kroppens lidanden under det själen svävar som en rök
omkring pannan; det är som mellan liv och död, då
anden känner att den lyftat vingarne och kan ta flykt
om den ville.

DAMEN.
Följ mig in i kyrkan, endast ett ögonblick; ni
skall icke höra någon predikan endast vesperns sköna
musik.

DEN OKÄNDE.
Nej, icke i kyrkan! Den gör mig så ont och
låter mig känna att jag icke hör dit, att jag är en
osalig och att jag aldrig mer kan komma dit in lika
litet som jag kan bli barn på nytt.

DAMEN.
Allt detta känner ni redan?

DEN OKÄNDE.
Så långt har jag kommit; och det förefaller mig
som om jag låge sönderhackad i Medeas kittel och
kokade långkok: antingen går jag till såpsjuderiet
eller stiger jag föryngrad upp ur min egen buljong!
Allt beror på Medeas skicklighet.

DAMEN.
Detta låter som ett orakelspråk. Få nu se om
ni icke kan bli barn på nytt?

DEN OKÄNDE.
Då skulle det börja nu vid vaggan - och den
rätte komma igen!
DAMEN.
Just så! - Men vänta mig nu här medan jag
går in i Sainte-Elisabeths kapell. Om kaféet vore
öppet, skulle jag bedja er mycket vackert: drick inte;
men lyckligtvis är det stängt.

DEN OKÄNDE
sätter sig åter och ritar i sanden.

Sex brunklädda BEGRAVNINGSTJÄNARE och
GÄSTER in. En bär en fana med timmermännens insignier
och brunt sorgflor; en annan en stor bila sirad med granris;
en tredje bär ett hyende med en talmansklubba. De stanna
utanför kaféet och vänta.

DEN OKÄNDE.
Om förlov, men vem var den döde?

GÄST I.
Det var en timmerman!

Åstadkommer ett ljud såsom av ett urverk.

DEN OKÄNDE.
En riktig timmerman eller en sådan där som
sitter i träväggar och knäpper?

GÄST II.
Båda delarne, men mest en som sitter i
väggarne och knäpper - vad kallas han nu igen?

DEN OKÄNDE för sig.
Skälm! Nu vill han narra mig att säga
dödsuret, men jag skall svara något annat för att retas
med honom. Gästen menar en guldsmed?

GÄST II.
Nej, det menar jag inte.

Urets knäppande höres åter.
DEN OKÄNDE.
Är det avsikten att skrämma mig eller gör den
döde underverk? I så fall ber jag få upplysa, att
jag varken är rädd eller tror på mirakler. Litet
sällsamt finner jag i alla fall att gästerna sörja i brunt,
varför icke i svart, som är både billigt, vackert och
praktiskt?

GÄST III.
För oss i vår enfald är det svart, men om ers
nåd befaller, så blir det brunt för honom.

DEN OKÄNDE.
Jag kan icke neka att sällskapet är högst
besynnerligt och jag känner en oro som jag helst ville
tillskriva gårdagens Mosel-rus. Men om jag säger
att det är granris kring bilan, så får jag väl höra
att det är - ja vad är det?

GÄST I.
Det är en vinstock.

DEN OKÄNDE.
Jag anade att det icke skulle vara granris. Se
så där: nu öppnas krogen - äntligen!

Kaféet öppnas; Den Okände intager ett bord och får vin.
Gästerna besätta de lediga borden.

DEN OKÄNDE.
Det var ett glädjelik kan jag se. då gästerna
berusa sig efter den heliga handlingen.

GÄST I.
Ja, det var en onyttig människa, som icke kunde
ta livet allvarligt.
DEN OKÄNDE.
Och som sannolikt missbrukade starka drycker
också?

GÄST II.
Det var vad han gjorde.

GÄST III.
Och så lät han andra föda hustru och barn.

DEN OKÄNDE.
Det var mycket illa gjort. Men det är väl därför
han får ett sådant här vackert liktal av sina vänner.
- Var god och knuffa inte till mitt bord, när jag
dricker.

GÄST I
När jag dricker är det rätt.. .

DEN OKÄNDE.
När jag, ja, ty det är en stor skillnad på mig
och på er.

GÄSTERNA sorla.

TIGGAREN in.

DEN OKÄNDE.
Se där tiggaren som plockar igen.

TIGGAREN.
intager ett bord och beställer vin.

Vin! - Mosel!

VÄRDEN ut med en tavla.

Var så god och gå! Er serveras ingenting,
emedan ni icke betalt edra kontributioner. Jaha, här är
rådhusrättens beslut och här är ert namn, er ålder och
er karaktär.
TIGGAREN.
Omnia serviliter pro dominatione! Jag är en
fri man med akademisk bildning, underlåtit betala
skatt, emedan jag ej vill bli deputerad. - Mosel!

VÄRDEN.
Och ni skall få fri resa hem till kommunens
fattighus, om ni inte går - genast!

DEN OKÄNDE.
Skulle inte herrarne vilja uppgöra den där affären
annorstädes. Ni stör ju era gäster.

VÄRDEN.
Jo, men ni skall vittna att det går rätt till...

DEN OKÄNDE.
Nej, jag tycker det hela är ytterst pinsamt, och
därför att man icke betala sina utskylder - hm! -
kan man väl ha rätt att njuta av livets små fröjder.

VÄRDEN.
Jaså, det är en sådan där, som går omkring
och befriar uslingar från deras skyldigheter!

DEN OKÄNDE.
Nej, nu går det för långt! Vet ni att jag är en
berömd man?

VÄRDEN och GÄSTERNA skratta.

VÄRDEN.
Beryktad kanske! Hör nu, låt mig se här på
tavlan om inte signalementet kanske stämmer:
Trettioåtta år, brunt hår, mustascher, blåa ögon; saknar fast
anställning; okända inkomster; gift, men förlupit
hustru och lämnat barnen; känd för subversiva åsikter
i samhällsfrågorna, och gör intryck av att sakna
sinnenas fulla bruk... Stämmer det!

DEN OKÄNDE
reser sig. blek och förkrossad.

O, vad är detta!

VÄRDEN.
Jag tror min själ att det stämde.

TIGGAREN.
Det kanske är han och inte jag.

VÄRDEN.
Det ser så ut! Nu tycker jag herrarne kunna taga
varandra under armen och pallra.

TIGGAREN till den okände.
Kom nu så gå vi!

DEN OKÄNDE.
Vi! - Det här börjar se ut som en intrig!

Det ringer uti kyrktornet; solen bryter fram och lyser
upp det färgade rosettfönstret över porten, som öppnas och
visar det inre av kyrkan; man hör orgelspel och sång Ave
Maris Stella.

DAMEN ut ur kyrkan.
Var är ni, vad gör ni? Varför ropade ni på
mig igen! Som en barnunge skall ni hänga en fru i
kjolarne!

DEN OKÄNDE.
Ja, nu är jag rädd; här händer saker, som ej
kunna förklaras på naturlig väg.

DAMEN.
Ni var ju inte rädd för något, ej ens döden.
DEN OKÄNDE.
Nej, icke för döden, men för det - andra! Det
okända!

DAMEN.
Hör nu, min vän, giv mig er hand så skall jag
leda er till doktorn, ty ni är sjuk! Kom!

DEN OKÄNDE.
Kanske det. Men säg en sak först: är detta en
karnaval eller är det som det skall vara?

DAMEN.
Det är nog riktigt med  dem ...

DEN OKÄNDE.
Men den där tiggarn, det är bestämt en otäck
människa. Är det sant att han liknar mig?

DAMEN.
Ja, om ni fortsätter att dricka, blir ni lik honom.
Men nu skall ni gå in på posten och hämta ert brev;
sedan följer ni mig.

DEN OKÄNDE.
Nej, jag går icke på posten. Brevet innehåller
nog bara rättegångshandlingar.

DAMEN.
Men om det icke gjorde det?

DEN OKÄNDE.
Så är det ändock bara elakheter.

DAMEN.
Gör som ni vill; ingen undgår sitt öde. Och i
denna stund känner jag som om högre makter hållit
rådslag över oss och fattat ett beslut.
DEN OKÄNDE.
Ni också! Vet ni att just nu hörde jag klubban
falla, stolarne skjutas från bordet och tjänare sändas
ut... Å, denna ångest... Nej, jag följer er icke.

DAMEN.
Säg, vad har ni gjort med mig... därinne i
kapellet kunde jag icke finna någon andakt; ett ljus
slocknade på altaret och en kall vind drog mig i ansiktet
just som jag hörde er ropa på mig.

DEN OKÄNDE.
Jag ropade icke; jag endast längtade efter er...

DAMEN.
Ni är icke det svaga barn ni spelar, era krafter
äro oerhörda och jag fruktar er...

DEN OKÄNDE.
När jag är ensam, är jag svag som en paralytiker,
men endast jag får fatt i en människa, blir jag stark!
Nu vill jag vara stark och därför följer jag er!

DAMEN.
Gör det och kanske ni kan befria mig från
varulven!

DEN OKÄNDE.
Är det en varulv?

DAMEN.
Jag kallar honom så...

DEN OKÄNDE.
Gott! Då är jag med; slåss med troll, befria
prinsessor, döda varulvar, det är att leva!
DAMEN.
Kom, min befriare!

Hon drar floret ner för ansiktet, kysser honom hastigt
på munnen och skyndar ut.

DEN OKÄNDE
står ett ögonblick häpen och bedövad.
Ett högt flerstämmigt ackord av kvinnoröster närmande
sig skrik höres inifrån kyrkan. Det upplysta rosettfönstret
mörknar hastigt; trädet ovanför bänken ristar sig;
begravningsgästerna resa sig från sina platser och se uppåt
himmelen, som om de sågo något ovanligt och skräckinjagande.

DEN OKÄNDE
skyndar ut efter damen.

*

<b>Hos Läkaren.</b>

En gård, instängd av tre huslängor, envånings trähus
med tegeltak. Små fönster på alla längorna. Till höger
glasdörrar med veranda. Till vänster utanför fönstren en
rosenhäck och bikupor. Mitt på gården en vedtrave, i form av en
orientalisk kupol; därbredvid en brunn. Ovanför mittellängan
uppsticker toppen av ett stort valnötsträd. I högra hörnet
grind till trädgården.

Vid brunnen en stor sköldpadda. Till höger nedgång
till vinkällaren. En islår och en soptunna. Utanför verandan
bord och stolar.

SYSTERN
ut från verandan med ett telegram.

Nu är olyckan kommen över ditt hus, broder!

LÄKAREN.
När var den icke det, min syster?

SYSTERN.
Men denna gång - å! - Ingeborg kommer
hem, medförande - gissa!
LÄKAREN.
Vänta ett ögonblick! Jag vet, ty jag har länge
anat det, och längtat efter det. Denne författare har
jag beundrat, lärt av och önskat känna. Nu kommer
han, säger du! Var har Ingeborg fått fatt i honom?

SYSTERN.
Ini staden, vill det synas; i den litterära salongen,
sannolikt.

LÄKAREN.
Ofta har jag undrat, om denne man är den samme
av liknande namn, som var min kamrat i gymnasium.
Jag skulle önska så icke vore, ty den ynglingen hade
något ödesdigert över sig, och på en mansålder bör
han ha kunnat utveckla sina fatala anlag oerhört.

SYSTERN.
Låt honom icke komma i ditt hus; res bort,
förebär ett besök.

LÄKAREN.
Nej, ty man kan icke fly sitt öde...

SYSTERN.
Du, som aldrig böjt dig för något, du kryper för
denna chimère, du kallar ödet.

LÄKAREN.
Livet har lärt mig, och jag har satt bort tid
och krafter på strider med det oundvikliga.

SYSTERN.
Men varför låter du din hustru flacka omkring
att kompromettera sig och dig?

LÄKAREN.
Det vet du! Därför, att när jag löste henne från
hennes förlovning, förespeglade jag henne ett liv i
frihet, mot det fängelse hon hade. Och för övrigt
skulle jag icke kunna älska henne, om hon lydde
mig eller om jag kunde befalla henne.

SYSTERN.
Och så är du vän med din fiende.

LÄKAREN.
Se så, se så!

SYSTERN.
Och så låter du henne draga in i ditt hus med
den, som skall förgöra dig. O, om du visste hur
gränslöst jag hatar den mannen!

LÄKAREN.
Jag vet, jag vet! Hans sista bok är också
avskyvärd, men den röjer även en viss sjuklighet i sinnet.

SYSTERN.
Därför skulle de ha satt in honom på dårhus...

LÄKAREN.
Det är flera som sagt så, men jag kan icke finna
att han överskridit gränsen...

SYSTERN.
Därför att du själv är excentrisk och därför att
du dagligen har i din närhet en hustru, som är spritt
galen.

LÄKAREN.
Jag kan icke neka till, att maniakaliska personer
alltid utövat en stark dragningskraft på mig, och
originaliteten är åtminstone inte banal...

En ångbåtsvissla höres.

Vad var det! Det var någon som skrek!
SYSTERN.
Du är nervös, min broder; det var endast
ångbåten... Men nu bönfaller jag dig: res!

LÄKAREN.
Jag tror jag skulle vilja, men jag är som
fastnaglad... Vet du, när jag står här, ser jag hans
porträtt därinne i mitt arbetsrum ... Och solskenet
ger en skugga, som vanställer hela figuren så att hän
blir lik... det var otäckt. Ser du vem han är lik?

SYSTERN.
Han är lik den onde! - fly!

LÄKAREN.
Kan inte!

SYSTERN.
Men försvara dig åtminstone...

LÄKAREN.
Jag brukar det! Men denna gång kännes det
som när ett oväder nalkas. Hur många gånger har
jag icke velat flytta, men icke kunnat. Det är som om
grunden vore järnmalm och jag en magnetnål... och
kommer olyckan, så har jag ej valt den själv... Nu
gingo de in genom porten.

SYSTERN.
Jag hörde ingenting!

LÄKAREN.
Men jag, jag hör! Och nu ser jag också! Det är
han, min barndoms kamrat. Han begick ett streck
i skolan... jag fick skulden och blev straffad. Men
han fick öknamnet Caesar, jag vet ej varför!
SYSTERN.
Och denne man...

LÄKAREN.
Ja, sådant är livet! - Caesar!

DAMEN in.
God dag, min man; jag har kärt främmande med
mig.

LÄKAREN.
Jag hörde det. Må han vara välkommen!

DAMEN.
Han är i gästrummet för att byta krage.

LÄKAREN.
Är du nöjd med din erövring?

DAMEN.
Det är bestämt den olyckligaste människa jag i
mitt liv har råkat.

LÄKAREN.
Det är mycket det!

DAMEN.
Ja, ty det räcker drygt till för alla.

LAKAREN.
Säkert. Men gå du syster och visa honom vägen.

Systern går.

LÄKAREN.
Du har haft en intressant resa?

DAMEN.
Ja, jag har råkat många underliga människor...
Har du haft besök?
LÄKAREN.
Nej, salen stod tom i morgse. Det synes gå utför
med min praktik.

DAMEN vänligt.
Du stackars man... Hör, skall icke vedtraven
snart tas in? Han ligger och tar fukt!

LÄKAREN utan förebråelse i ton.
Jo, visst skulle han det; och bina borde slaktas
och frukten i trädgården plockas av, men jag kommer
mig icke för något...

DAMEN.
Du är trött, min man!

LÄKAREN.
Trött på alltsammans.

DAMEN utan bitterhet.
Och du har en dålig hustru, som icke kan vara
dig till någon hjälp!

LÄKAREN milt.
Du skall icke säga så, när icke jag tänker det.

DAMEN vänd åt verandan.
Nu!

DEN OKÄNDE
yngre klädd än i första scenen; ut från verandan med en
tvungen frimodighet; synes igenkänna Läkaren, sjunker ihop
och vacklar framåt, men hämtar sig.

LÄKAREN.
Välkommen i mitt hus!

DEN OKÄNDE.
Tack, herr doktor!
LÄKAREN.
Ni kommer med vackert väder, som kunde
behövas, ty här har regnat i sex veckor...

DEN OKÄNDE.
Inte sju! Det brukar eljes regna i sju veckor
efter sjusovardagens regn... men det är sant, den
har ju inte varit än - så dum jag är, hm!

LÄKAREN.
För er, som är van vid stadslivets behag, skall
nog detta enkla byliv förefalla enformigt.

DEN OKÄNDE.
Å nej, jag är lika litet hemma här som där...
Förlåt en fråga utan propos: Ha vi icke sett varann
förut, i ungdomen?

LÄKAREN.
Aldrig.

Damen har satt sig vid bordet och virkar.

DEN OKÄNDE.
Säkert?

LÄKAREN.
Alldeles säkert! Jag har följt er litterära bana
från början, och som jag vet min hustru sagt er,
med största intresse, så att om vi känt varann förr,
skulle jag ha erinrat det, namnet åtminstone. -
Emellertid, här ser ni, hur en läkare på landet
har det.

DEN OKÄNDE.
Om ni kunde ana, hur en så kallad befriare
hade det, vore ni ej hans avundsman.
LÄKAREN.
Jag kan nog ana det, då jag sett huru
människorna älska sina bojor. Det kanske skall så vara,
efter det är så!

DEN OKÄNDE lyssnar utåt.
Det är egendomligt: vem är det som spelar i
granngården?

LÄKAREN.
Jag vet inte vem det kan vara? Vet du,
Ingeborg?

DAMEN.
Nej!

DEN OKÄNDE.
Det är Mendelsohns sorgmarsch, som förföljer
mig, och jag vet inte, om jag har den i örat, eller...

LÄKAREN.
Brukar ni ha hörselvillor?

DEN OKÄNDE.
Nej, inte villor, men verkliga återkommande små
händelser synas förfölja mig... Hör inte ni också
att det spelas?

LÄKAREN och DAMEN.
Jo! Det spelas...

DAMEN.
Och det är Mendelsohn...

LÄKAREN.
Men den är ju också på modet...

DEN OKÄNDE.
Ja, det vet jag, men att den spelar just på rätta
stället och i rätta ögonblicket... Reser sig.
LÄKAREN.
För att lugna er skall jag fråga min syster...

Går in på verandan.

DEN OKÄNDE till Damen.
Jag kvävs här! och kommer icke att sova en
natt under detta tak. Er man ser ut som en varulv,
och ni blir ju som förvandlad till en saltstod i hans
närvaro. Här i gården har begåtts mord, här spökar,
och jag flyr så fort jag finner en anledning.

LÄKAREN ut.
Jo, det är postfröken, som spelar piano...

DEN OKÄNDE nervöst.
Gott! Då är det som det skall vara! - Det är
ett originellt boställe ni har, doktor; allt är så
ovanligt. Den där vedstapeln till en början...

LÄKAREN.
Ja, den har åskan slagit ner i två gånger...

DEN OKÄNDE.
Det var otäckt; och ni behåller den kvar ändock?

LÄKAREN.
Ja, just därför, och i år har jag gjort den två
alnar högre, men även därför att han ger mig skugga
om sommaren. Det är min kurbits... När hösten
kommer, går han bort in i vedboden...

DEN OKÄNDE ser sig om.
Och här har ni julrosor... Var har ni fått dem,
och som blommar om sommaren... Allting är ju
baklänges här...
LÄKAREN.
Jaså, de där... Jo, jag har en patient
inackorderad som är litet sinnessjuk ...

DEN OKÄNDE.
Här i huset?

LÄKAREN.
Ja, men det är en stillsam natur, som endast
grubblar över naturens oändamålsenlighet, och som
han tycker det är dumt att Helleborus skall stå och
frysa i snön, så lägger han dem i källarn och sätter
ut dem på våren.

DEN OKÄNDE.
Har ni en dåre i huset? Det var högst
obehagligt!

LÄKAREN.
Ja, men den är så fredlig.

DEN OKÄNDE.
Hur har den blivit dåre då?

LÄKAREN.
Ja, säg det, den som kan. Det kallas ju
sinnessjukdom och är sålunda icke ett kroppsligt ont.

DEN OKÄNDE.
En sak: är han här - i närheten?

LÄKAREN.
Dåren? Ja, han går lös i trädgården och ordnar
skapelsen, men om hans närvaro plågar er, så ska vi
låsa in honom i källaren.

DEN OKÄNDE.
Varför tar man inte livet av sådana där stackare?
LÄKAREN.
Man vet ju aldrig om de äro mogna...

DEN OKÄNDE.
För vad?

LÄKAREN.
För det kommande!

DEN OKÄNDE.
Inte finns det något sånt!

Paus.

LÄKAREN.
Vem vet!

DEN OKÄNDE.
Jag vet icke, men det är hemskt här i gården;
kanske ni har lik också?

LÄKAREN.
Ja då! Här i islåren har jag några stumpar,
som jag skall skicka upp till styrelsen ...

Tar fram ett ben och en arm.

Se här!

DEN OKÄNDE.
Nej, det här är ju som hos riddar Blåskägg.

LÄKAREN vasst.
Vad menar ni med det?

Ger en skarp blick åt Damen.

Tror ni kanske att jag mördar mina fruar, jag?

DEN OKÄNDE.
Å nej, bevars, det syns nog att ni icke gör. -
Men det spökar väl här i huset också?

LÄKAREN.
Om det spökar! Fråga frun!

Har dragit sig bakom vedtraven, så att han är osynlig
för Damen och Den Okände.
DAMEN till Den Okände.
Ni kan gärna tala högt, ty min man hör illa, men
han ser på munnen, vad man säger!

DEN OKÄNDE.
Då skall jag begagna tillfället och säga, att
pinsammare halvtimme har jag aldrig upplevat. Här stå
vi och prata det mest dumma skräp, endast därför
att ingen har mod säga ut sina tankar. Jag led nyss,
så att jag tänkte ta fram min kniv och öppna
pulsådrorna för att svalka mig, men nu skulle jag ha
lust att tala rent språk och spränga honom i luften.
Ska vi säga honom mitt i ansiktet, att vi ämna rymma,
och att ni har nog av hans fånigheter?

DAMEN.
Om ni talar så där, kommer jag att hata er.
Man skall under alla förhållanden uppföra sig
anständigt.

DEN OKÄNDE.
Så väl uppfostrad ni är!

LÄKAREN
fram, synlig av de båda andra, som fortsätta samtalet.

DEN OKÄNDE.
Flyr ni med mig, innan sol går ned?

DAMEN.
Min herre...

DEN OKÄNDE.
Säg, varför ni kysste mig i går...

DAMEN.
Min herre...
DEN OKÄNDE.
Tänk, om han hör vad vi säga... Han ser så
falsk ut...

LÄKAREN.
Vad skola vi roa vår gäst med?

DAMEN.
Vår gäst har icke stora fordringar på nöjen, ty
hans liv har ej förflutit i glädje...

LÄKAREN visslar i en pipa.

DÅREN synes i trädgården; han har en lagerkrans om
pannan och är besynnerligt utstyrd.

LÄKAREN.
Caesar! Kom hit!

DEN OKÄNDE obehagligt berörd.
Heter han Caesar?

LÄKAREN.
Nej, det är ett öknamn han fått av mig till
åminnelse av en skolkamrat...

DEN OKÄNDE orolig.
Vad är detta?

LÄKAREN.
Ja, det är ett ovanligt fall, men jag fick skulden
på mig.

DAMEN till Den Okände.
Har ni hört ett barn vara så fördärvat?

DEN OKÄNDE pinad.

DÅREN in.
LÄKAREN.

Kom in och buga dig för den store författaren,
Cæsar.

DÅREN.
Är det den store?

DAMEN   till   Läkaren.

Varför skall du locka hit Dåren, när det plågar
vår gäst?

LÄKAREN.

Cæsar får inte vara oartig, ty då blir det av
piskan.

DÅREN.

Cæsar är han, men stor är han inte! Ty han
vet inte vem som var först, hönan eller ägget. -
Men det vet jag.

DEN   OKÄNDE till Damen.

Jag går min väg! Har ni lockat mig i ett
bakhåll, eller vad skall jag tro? Om ett ögonblick
släpper han väl ut bina för att roa mig?

DAMEN.

Hav obegränsat förtroende för mig, hur illa det
än ser ut... och tala icke så högt...

DEN   OKÄNDE.

Men han lämnar oss aldrig, den förfärlige
varulven, aldrig!

LÄKAREN   ser på sitt ur.

Förlåt mitt herrskap, men jag måste bort på ett
besök en timmes tid. Hoppas ni icke finner väntan
för lång.

DEN   OKÄNDE.

Jag är van att vänta på det, som aldrig
kommer...
LÄKAREN till Dåren.
Caesar, din lymmel, hitåt! så skall jag stänga in
dig i källarn! Går med Dåren.

DEN OKÄNDE till Damen.
Vad är detta? Vem förföljer mig? Ni försäkrar
att er man är vänligt stämd mot mig; jag tror det,
och likafullt kan han icke öppna sin mun utan att
såra mig. Varje hans ord stack mig som en syl...
och nu spelas denna sorgmarsch, den spelas
verkligen ... och där har jag julrosen igen. - Varför
går allting igen... lik, och tiggare och dårar och
människoöden och barndomsminnen ... Kom härifrån,
ut; låt mig vara er befriare från detta helvete!

DAMEN.
Det var därför jag förde er hit, och även därför
att ingen skulle kunna säga att ni stulit en annans
hustru. Men jag måste fråga er en sak: kan jag
lita på er?

DEN OKÄNDE.
Menar ni rörande mina känslor ...

DAMEN.
Dem tala vi icke om, emedan vi utgått från dem
som förutsättning, och de räcka så länge de räcka...

DEN OKÄNDE.
Ni menar det materiella stödet! Jo, jag har
stora summor utestående och jag behöver endast
skriva eller telegrafera...

DAMEN.
Då litar jag på det! - Nåväl.

Stoppar virkningen i fickan.
Gå nu rätt ut genom grinden där; följ sedan
syrenhäcken så finner ni en plankport. Öppna den
och ni har stora landsvägen. I nästa by råkar ni
mig!

DEN OKÄNDE tvekar.
Plankporten är ej i min smak; jag skulle hellre
ha slagits med honom mitt på gården...

DAMEN med en gest.
Fort!

DEN OKÄNDE.
Följ mig hellre!

DAMEN.
Det skall jag också göra! Men då skall jag gå
först!

Vänder sig om; kastar en slängkyss åt verandan.

Stackars min varulv!
</chapter>
<chapter name="AKT II">

<b>AKT II.</b>

Ett hotellrum.

DEN OKÄNDE. KYPAREN. DAMEN.

DEN OKÄNDE
med en nattsäck i handen.

Det finns alltså intet annat rum?

KYPAREN.
Absolut intet!

DEN OKÄNDE.
Men jag vill icke bo i detta!

DAMEN.
Då intet annat finns, min vän, och alla andra
hotell äro upptagna...

DEN OKÄNDE till kyparen.
Lämna oss!

DAMEN
nersjunker i en stol utan att ha avlagt ytterplagg och hatt.

DEN OKÄNDE.
Har du någon önskan?

DAMEN.
Ja, en: att du dödar mig!
DEN OKÄNDE.
Jag kan förstå det! Utjagade från hotellen
emedan vi ej äro gift folk, efterlysta av polisen, hamna
vi slutligen i detta hotell, det sista jag av alla ville
taga in i, och i detta rum, numro åtta... Det är
någon som strider mot mig; det är någon!

DAMEN.
Är det numro åtta?

DEN OKÄNDE.
Du har således <sp>också</sp> varit här förut?

DAMEN.
Och du?

DEN OKÄNDE.
Ja!

DAMEN.
Låt oss komma ut härifrån, ut på gatan, i skogen,
vart som helst...

DEN OKÄNDE.
Gärna! Men jag är lika trött som du efter denna
vilda jakt! Tänk att jag kände hur vår färd drog hitåt:
jag gjorde motstånd och strävade åt ett annat håll,
men tågen försenades, mankerades, och vi måste hit,
och i detta rum. Det är djävulen, jag kallar; men vi
ska ta ett livtag till, han och jag!

DAMEN.
Det förekommer mig som om vi aldrig skulle få
frid mer här på jorden!

DEN OKÄNDE.
Tänk, vad allt är sig likt, här. Där står den alltid
vissnande julrosen... se där är han igen! - Och där
hänger Hotell Breuer i Montreux - där har jag också
bott...
DAMEN.
Var du på posten?

DEN OKÄNDE.
Jag väntade den frågan. Ja, jag var där, och
som svar på fem brev och tre telegram, fanns endast
ett telegram: att min förläggare var bortrest på fjorton
dagar.

DAMEN.
Då äro vi fullständigt förlorade.

DEN OKÄNDE.
I det närmaste!

DAMEN.
Och om fem minuter kommer kyparen och begär
våra pass; så är värden här och ber oss gå.

DEN OKÄNDE.
Och då återstår oss endast en sak...

DAMEN.
Två!

DEN OKÄNDE.
Men det andra är omöjligt.

DAMEN.
Vad är det andra?

DEN OKÄNDE.
Att resa till dina föräldrar på landet.

DAMEN.
Du läser redan mina tankar.

DEN OKÄNDE.
Vi kunna inga hemligheter ha för varandra mer...
DAMEN.
Därför är hela drömmen slut...

DEN OKÄNDE.
Kanske!

DAMEN.
Gå och telegrafera en gång till!

DEN OKÄNDE.
Det borde jag göra, men jag kan icke röra mig
ur fläcken: jag tror icke längre på framgången av
mina bemödanden - - - någon har paralyserat mig.

DAMEN.
Och mig! - Vi hade beslutat att icke tala om det
förflutna och vi släpa det med oss. Se på tapeterna
här: ser du porträttet som bildas av blommorna?

DEN OKÄNDE.
Ja, det är han! överallt, överallt! Hur många
hundra gånger... Men jag ser någon annan i
bordsdukens mönster... Har detta gått naturligt till! Nej,
det är bländverk! - Jag väntar bara när som helst få
höra min sorgmarsch spelas upp, så vore det
fullständigt! Lyss. Där är den!

DAMEN.
Jag hör ingenting!

DEN OKÄNDE.
Då är jag - på vägen!

DAMEN.
Ska vi resa hem?

DEN OKÄNDE.
Det sista, det värsta! - Komma som äventyrare,
tiggare, nej, det är omöjligt.
DAMEN.
Det är visserligen - - - nej, det är för mycket!

Med skam och vanära, och föra sorg till de gamle...
och se dig i en förödmjukande ställning och du mig.
Vi skulle aldrig kunna akta varandra mera!

DEN OKÄNDE.
Det vore sant, det vore värre än döden; men
tänk dig, jag känner det nalkas som det oundvikliga
och jag börjar längta efter det, för att gå igenom det
fort, efter som det skall ske.

DAMEN tar fram virkningen.
Men jag har ingen åtrå efter att bli skymfad
i din närvaro... och en annan utväg måste finnas.
Om vi väl vore gifta... och den saken kan gå fort, ty
mitt förra äktenskap är formellt ogiltigt, - enligt det
lands lagar där det slöts... Vi behöva endast göra
en resa och låta viga oss av samme prästman, som...
men detta är förödmjukande för dig...

DEN OKÄNDE.
Det passar i stil med allt det andra... då denna
bröllopsresa artar sig till en vallfart eller ett
gatlopp...

DAMEN.
Det har du rätt i, och om fem minuter är värden
här och driver ut oss! därför och för att få ett slut på
dessa förödmjukelser återstår endast att självvilligt
svälja den sista... tyst, jag hör steg...

DEN OKÄNDE.
Jag anar den och är beredd... Jag är beredd på
allt numera, och när jag icke kan bekämpa den
osynlige, skall jag visa hur långt jag kan tåla... Belåna
dina smycken, så löser jag ut dem när förläggaren
kommer hem, såvida han icke drunknat under badning
eller blivit ihjälslagen vid en tågsammanstötning. Är
man äregirig som jag, får man vara beredd på att
först av allt offra äran!

DAMEN.
Efter vi sålunda äro ense, tycker du icke det är
bättre att vi godvilligt lämna detta rum ... O gud! Nu
kommer han! Värden!

DEN OKÄNDE.
Låt oss gå! - - - gatloppet mellan kypare,
uppasserskor, borstare och portvakt... skammens
rodnad och vredens blekhet... skogens djur få dölja sig i
sina kulor, men vi skola tvingas utställa vår skam. -
Fäll slöjan åtminstone!

DAMEN.
Detta är friheten!

DEN OKÄNDE.
Och detta är befriaren! De gå.

*

Vid havet.

En stuga på en bergklint vid havsstranden. Utanför ett
bord med stolar. DEN OKÄNDE och DAMEN ljusklädda,
se ungdomligare ut än i förra scenen. Damen virkar.

DEN OKÄNDE.
Tre dagars lycka och lugn vid min hustrus sida,
och oron kommer åter.

DAMEN.
Vad fruktar du?
DEN OKÄNDE.
Att detta icke skall räcka länge!

DAMEN.
Varför tror du det?

DEN OKÄNDE.
Jag vet inte; tror att det måste taga slut, hastigt,
förfärligt. Det ligger något falskt i själva solskenet
och vindstillan, och jag känner att lyckan icke ingår i
mitt livsöde.

DAMEN.
Men allt är ju bilagt; föräldrarne ha resignerat,
min man har skrivit vänligt och förstående...

DEN OKÄNDE.
Vad hjälper det, vad hjälper det... Ödet spinner
sin komplott, jag hör återigen klubban falla och
stolarne skjutas från bordet - domen har fallit, men
den måtte ha fallit innan jag blev född, ty redan i
min barndom började straffet avtjänas... Det finns
inte en punkt i mitt liv, som jag kan blicka tillbaka på
med glädje...

DAMEN.
Och du, stackars man har fått allt du önskat av
livet.

DEN OKÄNDE.
Allt, men glömde tyvärr önska mig guld.

DAMEN.
Nu äro dina tankar där igen.

DEN OKÄNDE.
Är det att undra över?

DAMEN.
Tyst!
DEN OKÄNDE.
Vad virkar du jämt på; som en av parcerna sitter
du och drar ditt garn mellan fingrarne... men gör
så; det vackraste jag vet är en kvinna lutad över sitt
arbete eller sitt barn. Vad virkar du på?

DAMEN.
Det är ingenting, bara ett handarbete...

DEN OKÄNDE.
Det ser ut som ett nät av nerver och knutar där
dina tankar fixerades; jag föreställer mig, att din
hjärna ser ut så där invändigt...

DAMEN.
Om jag endast ägde hälften av de tankar du vill
tillägna mig; men jag har inga alls!

DEN OKÄNDE.
Det är kanske därför jag trives så i ditt sällskap,
därför jag finner dig fullkomlig, så, att jag icke mer
kan tänka mig tillvaron utan dig! - Nu drog molnet
bort! Nu är det hög himmel, vinden är ljum, känn
hur den smeks! Detta är att leva; ja, nu lever jag,
just nu! och jag känner mitt jag svälla, sträcka ut sig,
förtunnas, bli oändligt: jag är över allt, i havet som är
mitt blod, i fjällen som äro mitt skelett, i träden, i
blommorna; och mitt huvud räcker upp i himlen,
jag ser ut över universum som är jag, och jag känner
skaparens hela kraft i mig, ty det är jag. Jag skulle
vilja ta hela massan i min hand och knåda om den till
något fullkomligare, varaktigare, skönare... skulle
vilja se allt skapat och alla skapade varelser lyckliga:
födas utan smärta, leva utan sorg och dö i stilla
glädje! Eva! vill du dö med mig, nu, i detta nu, ty i
nästa ögonblick är smärtan åter över oss?
DAMEN.
Nej, jag är icke beredd att dö!

DEN OKÄNDE.
Varför?

DAMEN.
Jag inbillar mig ha något outrättat ännu. Kanske
jag icke lidit nog...

DEN OKÄNDE.
Det skulle således vara livets ändamål?

DAMEN.
Det ser så ut! - Men nu ber jag dig vackert
om en sak:

DEN OKÄNDE.
Säg!

DAMEN.
Häda icke himmelen som nyss och likna dig icke
vid skaparen, ty i sådana ögonblick erinrar du om
Caesar därhemma...

DEN OKÄNDE upprörd.
Om Caesar! Hur kan du veta... säga det.

DAMEN.
Sade jag något illa, så var det ej menat! En
dumhet undföll mig, då jag brukade ordet därhemma
... förlåt det!

DEN OKÄNDE.
Menar du ingenting annat än hädelserna, som
skulle likna mig och - Caesar?

DAMEN.
Ingenting alls!
DEN OKÄNDE.
Det är sällsamt, jag tror vad du säger och att
du icke vill såra mig, och likafullt sårar du mig, du
som alla andra med vilka jag kommer i beröring.
Vad är det?

DAMEN.
Det är att du är överdrivet sårbar.

DEN OKÄNDE.
Nu är du där igen! Menar du att jag äger
hemliga sårbara punkter?

DAMEN.
Nej, vid Gud jag det menade! - O, nu äro
tvedräktens och misstänksamhetens andar mellan oss!
Driv bort dem, i tid!

DEN OKÄNDE.
Du skall icke säga att jag hädar, då jag uttalar
den gamla kända: Se vi äro gudar!

DAMEN.
O, om så är, varför kan du icke hjälpa dig själv,
hjälpa oss?

DEN OKÄNDE.
Kan jag icke? Vänta blott; vi ha icke sett mer
än början än.

DAMEN.
Skall slutet bli därefter, så bevare oss himlen!

DEN OKÄNDE.
Jag vet vad du fruktar; och jag hade ämnat dröja
med en glad överraskning, men nu vill jag icke plåga
dig längre.

Han framtager ett rekommenderat, oöppnat brev.

Se här...
DAMEN.
Pengarne ha kommit!

DEN OKÄNDE.
Denna morgon! Ho kan mig nu fördärva?

DAMEN.
Säg icke så, du vet nog, vem som kan fördärva
oss!

DEN OKÄNDE.
Vem skulle det vara?

DAMEN.
Han som straffar människors övermod!

DEN OKÄNDE.
Och mod! i synnerhet mod! Detta var min
Akilleshäl, och allt har jag burit utom denna fatala
penningnöd, som ständigt råkade mig på rätta stället!

DAMEN.
Förlåt en fråga, men hur mycket har du
bekommit?

DEN OKÄNDE.
Jag vet icke, ty jag har inte öppnat brevet än,
men jag vet ungefär, vad jag har att vänta! Låt mig
nu se i alla fall. Öppnar brevet. Vad är detta? Inga
pengar, endast en conto-curant som upplyser att jag
intet har att fordra! Står detta rätt till?

DAMEN.
Jag börjar tro det är som du säger!

DEN OKÄNDE.
Att jag är fördömd, ja! Men jag tar förbannelsen
med två finger och slungar den åter på den
ädelmodige givaren!... - Han kastar brevet uppåt. - åtföljd
av min förbannelse!
DAMEN.
Icke så! jag fruktar dig!

DEN OKÄNDE.
Frukta du, men förakta mig skall du icke. Nu
är handsken kastad, och nu skall du se nappatag
mellan storfolk!

Han öppnar rock och väst och kastar en hotande blick uppåt.

Kom! Slå mig med din åska, om du vågar!
Skräm mig med din storm, om du kan!

DAMEN.
Nej, nej! icke så!

DEN OKÄNDE.
Jo så! Så! Vem dristar störa mig uti min kärleks
dröm? Vem rycker bägarn från min mun och kvinnan
ut ur mina armar? Avundsjuke, gudar eller djävlar!
Små borgargudar som parera klingans stöt med
nålstygn bakifrån; som icke möta på terrängen; men
svara med en obetalad räkning, köksvägen för att
chikanera herren inför drängarne. Ej stöta, hugga
blankt, men spotta ner och skria... fy! Makter,
väldigheter, herradömen, fy!

DAMEN.
Må himlen aldrig straffa dig...

DEN OKÄNDE.
Himlen är lika blå och stum, havet lika blått och
dumt... Tyst, jag hör en dikt komma ... jag kallar
det så när ett motiv börjar gro i min hjärna... men
jag hör rytmen först... denna gång är det som
hästtrav, och sporrklang och vapenrassel... men det är ett
fladder också som när det snärtar i ett segel: det är
fanorna...
DAMEN.
Nej, det är vinden, du hör det susar i trädet...

DEN OKÄNDE.
Tyst! - nu rida de över en bro, men det är en
träbro och intet vatten i floden, bara kiselstenar...
vänta! Nu hör jag man läser en rosenkrans, män och
kvinnor; änglahälsningen; men nu ser jag, vet du
var? - på din virkning - ett stort kök, vitt, väggarne
äro kalkade; det är tre små djupa fönster med galler,
och blommor; i vänstra hörnet är spiseln; i högra
matbordet med bänkar av furu; och över bordet i
hörnet sitter ett svart krucifix; under brinner en
lampa... men taket är av sotbruna bjälkar!... och
på väggarne hänga mistlar, något torkade...

DAMEN förskräckt.
Var ser du allt detta? Var?

DEN OKÄNDE.
På din virkning...

DAMEN.
Ser du några människor där?

DEN OKÄNDE.
Jag ser en gammal, mycket gammal herre som
sitter vid köksbordet... över en jaktväska ... men
han har händerna knäppta till bön... och på golvet
ligger på knä en äldre dam ... nu hör jag åter såsom
från ute, utanför på någon veranda, änglahälsningen...
men de båda inne i köket se ut som de vore av vitt
vax eller honing... och ett flor ligger över det hela.
- - - Nej, det här är ingen dikt! Vaknar upp. Detta
är något annat!
DAMEN.
Det är verkligheten! Det var köket hemma hos
mina föräldrar, där du aldrig varit; den gamle mannen
var min morfar, forstmästaren, och kvinnan var min
mor, som bad - för oss! Klockan är sex och då
läses rosenkransen av tjänarne ute på svalen...

DEN OKÄNDE.
Det var obehagligt! Börjar jag bli framsynt
också! - Men det var skönt; ett sådant rum, snövitt,
med mistel och blommor... men varför gör man bön
för oss?

DAMEN.
Ja, varför? Ha vi handlat orätt?

DEN OKÄNDE.
Vad är orätt?

DAMEN.
Jag har visserligen läst att det icke finns, men
likafullt... Jag längtar så gränslöst till min mor;
min far icke, ty han har förskjutit mig, liksom han
försköt min mor -

DEN OKÄNDE.
Varför övergav han din mor?

DAMEN.
Vem vet sådant? Barnen aldraminst. Men, låt
oss resa hem, o, jag längtar så...

DEN OKÄNDE.
Lejonkulor och ormgropar; en mer eller mindre
gör intet. För din skull vill jag göra't, men ej som
en förlorad sön, nej du skall se att jag för din skull
kan gå igenom eld och vatten...
DAMEN.
Det vet du icke...

DEN OKÄNDE.
Men jag brukar ana...

DAMEN.
Anar du också att vägen är mycket svår, ty de
gamle bo i bergen där ingen vagn kommer fram.

DEN OKÄNDE.
Detta låter sagolikt, men jag tycker mig ha läst
eller drömt något sådant  -  -  -

DAMEN.
Det är möjligt, men allt vad du kommer att se
är helt naturligt, litet ovanligt kanske, men även
människorna äro icke vanliga - - - Är du beredd
att följa mig?

DEN OKÄNDE.
Fullkomligt beredd - på allt!

DAMEN.
kysser hans panna och tecknar ett korstecken, enkelt, blygt
och utan åthävor.

Kom!

*

<sp>På landsvägen.</sp>
Ett landskap med kullar; ett kapell längst bort till höger
på en höjd. Landsvägen med fruktträd på sidorna slingrar
sig fram åt fonden; mellan träden synas kalvarier, små
expiationskapell, minneskors över olyckshändelser. I
förgrunden en vägvisare med en anslagstavla: »Tiggeri förbjudet i
denna kommun». DEN OKÄNDE. DAMEN.

DAMEN.
Du är trött, min stackars man.
DEN OKÄNDE.
Det vill jag icke neka; men att jag är hungrig
därför att pengarne tagit slut, det förnedrar mig.
Aldrig hade jag trott detta skulle hända mig!

DAMEN.
Det förefaller verkligen som om vi måste vara
beredda på allt, ty jag tror vi äro fallna i onåd. Vet
du att min känga har spruckit - jag är färdig att
gråta, då vi på detta sättet måste komma fram och
se ut som tiggare.

DEN OKÄNDE pekar på vägvisaren.
Och tiggeri är förbjudet i kommunen. Varför
skall det just stå skrivet där med stora bokstäver?

DAMEN.
Det har alltid stått där, så länge jag minns.
Tänk dig, jag har icke varit här sedan min barndom;
då tyckte jag vägen var så kort, kullarne där voro
icke så höga; träden voro mindre, och man hörde
fåglar sjunga, tyckte jag.

DEN OKÄNDE.
Fåglarne sjöngo hela året om för dig - ack,
du barn! Numera sjunga de endast om våren -
och det lider till hösten nu! Men då dansade du
fram denna ändlösa kalvarieväg, plockade blommor
vid korsens fot - - -

Man hör långt i fjärran ett valdhorn.

Vad är det?

DAMEN.
O, jag vet det; det är morfar som kommer från
jakten. Den gode, den gode gamle! Låt oss gå att
vi hinna fram innan det kvällar.
DEN OKÄNDE.
Är det långt kvar?

DAMEN.
Icke långt; vi ha endast bergen och så floden.

DEN OKÄNDE.
Det är älven jag hör då?

DAMEN.
Ja, det är det stora vattnet därinvid jag föddes
och uppföddes. Aderton år var jag, innan jag kom
över på denna strand för att få se vad som blånade
i fjärran - nu har jag sett det.

DEN OKÄNDE.
Du gråter!

DAMEN.
O, den gode gamle; när jag skulle i båten sade
han: där ligger världen, barn; när du sett nog så
kom tillbaka till dina berg; bergen gömma!
Ja, jag har sett nog! nog!

DEN OKÄNDE.
Låt oss gå! Vägen är lång, och det börjar
skymma.

De taga upp sina resplagg och gå.

*

<sp>Vid hålvägen.</sp>

Trång ingång till en hålväg mellan branta bergstalp
med granskog.

I förgrunden ett skjul; mot dess port står en kvast och
på dess skaft hänger ett bockhorn. På vänstra sidan en
smedja vars port står öppen och utsläpper ett rött sken. Till
höger mjölkvarn.
I fonden hålvägen med kvarnbäck och spång. 
Klippsprången bilda jätteprofiler.

Vid ridåns uppgång står SMEDEN i smedjans dörr och
MJÖLNERSKAN i kvarndörren. När Damen inträder göra
de en åtbörd åt varandra och försvinna var och en åt sitt
håll. Damen och Den Okände ha sönderrivna kläder.

DAMEN in; går emot smedjan.

DEN OKÄNDE in.
De gömde sig, för oss sannolikt.

DAMEN.
Det tror jag icke!

DEN OKÄNDE.
Vilken sällsam natur här; och hur allt
sammankommit för att väcka oro. Varför står kvasten och
smörjehornet där? Sannolikt därför att det är deras
vanliga plats, men likafullt ledas mina tankar på
häxan... Varför är smedjan svart och kvarnen vit?
Därför att den ena är sotig och den andra mjölig,
och lika fullt när jag nyss såg den svarta smeden
stå i sitt eldsken mitt emot den vita mjölnerskan,
så tänkte jag på en gammal dikt... Men ser du
jättarne däruppe ... nej, nu blir det outhärdligt...
ser du inte din varulv, som jag räddade dig ifrån...
Det är ju hans profil... se: där!

DAMEN.
Ja, det är så, men det är ju klippan...

DEN OKÄNDE.
Det är klippan, men det är likafullt <sp>han</sp>!

DAMEN.
Låt mig slippa säga varför vi se honom!
DEN OKÄNDE.
Du menar - samvetet, som slår upp, när man
är hungrig och trött, men går över, när man är mätt
och utvilad... Är det icke som förbannat att man
skall komma fram som uslingar... ser du att vi äro
sönderrivna också efter bergvandringen mellan
hagtornsbuskarne... jag tror att någon bekämpar mig...

DAMEN.
Varför har du utmanat?

DEN OKÄNDE.
Därför att jag vill öppen strid och icke slåss
med obetalda räkningar och tomma portemonnäer.
Men även om så vore: här är min sista slant; må
Näcken ta den, om han finns!

Han kastar ett mynt ut i bäcken.

DAMEN.
Ve oss! Vi skulle haft den till båtpengar för
överfarten; nu måste vi göra vårt inträde i hemmet
med att tala om pengar...

DEN OKÄNDE.
När fingo vi tala om annat...

DAMEN.
Det är nog därför att du har behandlat
penningen med förakt...

DEN OKÄNDE.
Liksom allt annat...

DAMEN.
Men allt är icke föraktligt; det finns gott...

DEN OKÄNDE.
Det har jag aldrig märkt...
DAMEN.
Följ mig och du skall se...

DEN OKÄNDE.
Jag skall följa dig...

Tvekar när han skall passera smedjan.

DAMEN som gått förut.

Är du rädd för elden?

DEN OKÄNDE.
Nej; men...

Valdhornet höres i fjärran. Han störtar förbi smedjan
efter henne.

*

<sp>I köket</sp>.

Ett stort kök med vitkalkade väggar; tre fönster i högra
hörnet så att två äro i fonden, ett i högra väggen; fönstren
äro små och med djupa nischer i vilka stå blomkrukor; taket
sotbrunt med bjälkarne synliga; i vänstra hörnet stor spis
med koppar-, malm-, järn- och tennkärl samt träkannor. I
högra hörnet krucifix med lampa. Därunder ett fyrkantigt
bord med bänkar utåt väggen.

Mistlar hänga här och var. Dörr i fonden. Utanför
synes fattighuset och genom fondfönstren kyrkan.

Vid spisen bädd för hundar, och tiggarnes bord.

DEN GAMLE sitter vid bordet under krucifixet med
händerna knäppta; framför honom jaktväskan. Han är en
åttioåring, kraftigt byggd med vitt hår och helskägg, klädd
som forstmästare.

MODREN på knä mitt på golvet; gråhårig, emot femtio
år, klädd i svart och vitt.

Utifrån höres tydligt av män, kvinnor och barn i korus
det sista av änglahälsningen: »Heliga Maria, Guds Moder,
bed för oss arme syndare, nu och i vår dödsstund. Amen.»
DEN GAMLE och MODREN.
Amen!

MODREN.
Nu skall jag berätta dig, far; folket har sett två
strykare vid floden; de voro sönderrivna, smutsiga
och hade varit i vattnet; och när de skulle betala
båtkarlen ägde de icke en slant. Nu sitta de i
färjstugan och torka sina kläder.

DEN GAMLE.
Må de sitta!

MODREN.
Förvägra icke ditt hus bettlaren; det kan vara
en ängel!

DEN GAMLE.
Det är sant! - Låt dem komma!

MODREN.
Jag sätter fram mat här på tiggarnes bord, om
det ej stör dig.

DEN GAMLE.
Inte alls!

MODREN.
Skall jag ge dem av cidern?

DEN GAMLE.
Giv dem. - Du kan låta göra eld i spisen också,
efter som de äro frusna.

MODREN.
Det är litet sent att göra upp eld, men, om du
så önskar, far...

DEN GAMLE
ser ut genom fönstret.

Åjo, gör det...
MODREN.
Vad ser du på, far?

DEN GAMLE.
Jag ser på älven som stigit... och så undrar
jag som jag undrat i sjuttiofem år - när skall jag
nå havet...

MODREN.
Du är sorgsen i afton, far?

DEN GAMLE.
... et introibo ad altare Dei: ad Deurn qui
laetificat juventutem meam. - Ja, jag är sorgsen...
Deus, Deus meus: quare tristis es anima mea, et
quare conturbas me.

MODREN.
Spera in Deo...

PIGAN
in; gör ett tecken åt Modren som nalkas  henne. De viska;
Pigan går.

DEN GAMLE.
Jag hörde vad ni sade! - Min Gud, även detta
måste jag bära!

MODREN.
Du behöver icke råka dem, du kan gå upp till
dig.

DEN GAMLE.
Nej, jag skall taga det som en penitens. -
Men varför komma de på detta sätt, som strykare?

MODREN.
De ha sannolikt gått vilse och råkat ut för
missöden... Tror du att...
DEN GAMLE.
Men att hon för sin - - - man med sig hit;
det är oblygt...

MODREN.
Du känner ju Ingeborgs sällsamma natur, som
finner allt vad hon gör passande, att icke säga rätt;
har du någonsin sett henne blygas för en handling,
eller lida av en tillrättavisning! Aldrig har jag; men
hon är ändock icke oblyg, tvärtom, och allt vad hon
företar, det må vara aldrig så smaklöst, klär henne.

DEN GAMLE.
Det har också förvånat mig, att man icke kan
bli ond på henne... hon känner sig alltid oansvarig,
tar icke åt sig ens en skymf; det är som om hon
vore självlös, eller vore två personer, av vilka den
ena gör idel ont, och den andra ger absolutionen...
Men denna man! Det finns ingen jag avskytt på
avstånd som honom. Han ser bara ondska överallt,
och det finns ingen jag hört så mycket ont om som
honom.

MODREN.
Det du säger är riktigt, far, men det ar ju
möjligt att Ingeborg har någon uppgift i denna mans liv
och han i hennes. Kanske de skola plåga varandra
fram till försoningen...

DEN GAMLE.
Må vara som du säger, men det är mig likafullt
emot att vara medhjälpare i ett företag som synes
mig skamlöst... Och denna man, under mitt tak?
Men jag får ta det! liksom allt annat! jag förtjänat!

MODREN.
I Guds namn då!
DAMEN och DEN OKÄNDE in.

MODREN.
Varen välkomna!

DAMEN.
Tack, mor!

Går mot Den Gamle.

DEN GAMLE
reser sig och betraktar Den Okände.

DAMEN.
Guds fred, morfar! Detta är min make! Räck
honom din hand.

DEN GAMLE.
Jag vill se på honom först.

Nalkas Den Okände, lägger händerna på hans axlar och
ser honom i ögonen.

Med vilka avsikter inträder ni i detta hus?

DEN OKÄNDE enkelt.
Med inga andra än att göra min hustru sällskap,
och på hennes enträgna begäran.

DEN GAMLE.
Om det är sant, var välkommen! Jag har ett
långt och mycket stormigt liv bakom mig, har i
ensamheten slutligen funnit en viss frid: jag ber er
icke störa den!

DEN OKÄNDE.
Jag kommer icke för att begära någon tjänst,
och jag skall icke ta något med mig, när jag går!

DEN GAMLE.
Det svaret misshagar mig, ty vi behöva
varandra alla, kanske även jag er; sådant vet man icke,
unge man.
DAMEN.
Morfar!

DEN GAMLE.
Ja, barn! Lycka önskar jag dig icke, ty den
finns icke, men kraft att bära ditt öde, önskar jag.
- Nu lämnar jag er på en stund! Din mor sörjer
om er! Går.

DAMEN till Modren.
Har du dukat åt oss, mor?

MODREN.
Du menar på bettlarbordet? Nej, det var ett
missförstånd, kan du väl tänka.

DAMEN.
Ja, vi se ju visserligen eländiga ut efter att ha
gått vilse genom bergen, och hade icke morfar
signalerat i sitt jakthorn...

MODREN.
Morfar har för länge sedan slutat gå på jakt.

DAMEN.
Då var det någon annan som blåste... men hör,
mor, nu går jag på rosenkammaren och ställer i
ordning...

MODREN.
Gå du, barn, jag kommer efter...

DAMEN
vill säga något, men kommer sig ej för; går.

DEN OKÄNDE, till Modren.
Jag har sett detta rum förr...

MODREN.
Och jag har sett er förr; jag har nästan väntat
er...
DEN OKÄNDE.
Som man väntar en olycka?

MODREN.
Varför säger ni det?

DEN OKÄNDE.
Därför att jag brukar föra förödelse med mig;
men som jag någonstans måste vara, och jag ändock
icke kan ändra mitt öde, har jag inga skrupler...

MODREN.
I detta fallet är ni lik min dotter - - - hon har
aldrig betänkligheter och aldrig samvete.

DEN OKÄNDE.
Huru?

MODREN.
Ni trodde jag menade något ont; men jag kan
väl icke stå och tala illa om mitt barn. Det var endast
under förutsättning att ni också kände hennes
karaktär, som jag gjorde jämförelsen.

DEN OKÄNDE.
Jag har icke märkt de egenskaper ni tillerkänner
Eva...

MODREN.
Varför kallar ni Ingeborg Eva?

DEN OKÄNDE.
Med att ge henne ett namn av min egen
uppfinning gjorde jag henne till min, liksom jag ämnar
skapa om henne efter mitt sinne...

MODREN.
Er till en avbild! Ler. Jag har hört att
trollkarlarne på landet bruka skära en skråpuk av den de
vilja förhäxa; och så döpa de den med dens namn
som de ämna förgöra. Det är så ni räknat ut att i
er självgjorda Eva fördärva hela hennes släkte.

DEN OKÄNDE
ser förvånad på Modren.

Det var satan! Förlåt, ni är min svärmor, men
ni är även religiös: hur kan ni föda sådana tankar?

MODREN.
Det är edra.

DEN OKÄNDE.
Nu börjar det bli intressant! Jag trodde mig
komma till en idyll i skogsensamheten och jag råkar
in i ett häxkök.

MODREN.
Icke fullt så, men ni glömde, eller visste icke
att jag var en kvinna, som en man skymfligt övergivit,
och att ni var en man, som nesligt övergivit en kvinna.

DEN OKÄNDE.
Det var rent språk; och nu vet jag var jag är
hemma.

MODREN.
Och nu vill jag veta var jag är hemma: kan ni
föda två familjer?                              '

DEN OKÄNDE.
Ja, om allt går väl.

MODREN.
Allt går icke väl och efter önskan i livet, och
pengar kunna förloras.

DEN OKÄNDE.
Men min talang är ett kapital, som ej kan
förloras ...
MODREN.
Det var märkvärdigt, har man ej sett de största
talanger småningom eller helt hastigt upphöra?

DEN OKÄNDE.
Aldrig har jag råkat en människa som så kan
beröva en modet...

MODREN.
Övermodet skall reduceras! Er sista bok var en
avtyning...

DEN OKÄNDE.
Ni har läst den också...

MODREN.
Ja, och därför känner jag alla era hemligheter.
Sök därför ej spela inför mig, och det skall gå er väl.
- Nu en bagatell, som sprider en ledsam dager på
huset: varför har ni icke betalt båtkarlen?

DEN OKÄNDE.
Se där min Akilleshäl. - Jo, jag kastade bort
min sista slant... Men kan man tala om annat än
pengar i detta hus?

MODREN.
Jo, det kan man; men i detta hus har man den
vanan att först uppfylla sina plikter och sedan roa
sig. Ni har således kommit hit till fots av brist på
pengar.

DEN OKÄNDE.
Ja-a!

MODREN ler.
Och kanske inte har ätit något heller?

DEN OKÄNDE.
Ne-ej.
MODREN.
Hör nu: ni är ju en pojke, en lättsinnig slyngel...

DEN OKÄNDE.
Jag har upplevat mycket i min dar, men i en
belägenhet som denna har jag aldrig befunnit mig...

MODREN.
Jag tycker det nästan är synd om er; jag skulle
vara böjd att skratta åt er ömklighet om jag ej visste
att ni får gråta, och flera med er. - Och nu när ni
fått er vilja fram, håll fast vid henne som älskar er,
ty överger ni henne, ja då skall ni icke le mer, och
ni skall hastigt glömma vad lycka var.

DEN OKÄNDE.
Är det ett hot?

MODREN.
Nej, en varning; - Gå nu och ät kväll.

DEN OKÄNDE
antyder tiggarens bord.

Vid det där bordet?

MODREN.
Denna gemenhet är edert skämt, men kan
möjligen bli allvar. Sådant har man sett förr.

DEN OKÄNDE.
Snart tror jag verkligen att det värsta är möjligt
- ty detta är det värsta jag upplevat.

MODREN.
Å nej! Det kan bli värre! Vänta bara!
DEN OKÄNDE nedstämd.
Ja, nu väntar jag mig allt! Går.

MODREN
ensam, därpå Den Gamle.

DEN GAMLE.
Nå; det var ingen ängel!

MODREN.
Åtminstone ingen från ljuset!

DEN GAMLE.
Vad du säger! - Du vet ju att folket här är
särdeles vidskepligt; nå, när jag kommer ned till
floden, får jag höra ett samtal. En säger att hans
häst skyggat för »honom»; en annan att hans hundar
rusat, så att han måst binda upp dem; färjkarlen
försäkrade att båten lättade, när »han» steg i den.
Det där är ju skrock men... men...

MODREN.
Men?

DEN GAMLE.
Ja, det var bara en skata som gick in genom
fönstret, det stängda fönstret, genom glasrutan i
deras rum. Men jag kanske såg vilse!

MODREN.
Sannolikt; men varför ser man vilse ibland och
på rätta stället...

DEN GAMLE.
Endast närvaron av denne man gör mig sjuk, och
jag får håll i bröstet, när han ser på mig.
MODREN.
Vi måste söka få honom bort... men jag är
nästan viss han trivs här icke länge.

DEN GAMLE.
Jag tänker också han inte blir gammal här!...
Ser du, jag fick ett brev i kväll som varnar mig för
denne man, bland annat därför att rättstjänare söka
honom...

MODREN.
Rättstjänare här i ditt hus!

DEN GAMLE.
Ja, penningsaker! Men, nu ber jag dig...
Gästfrihetens lagar, även mot tiggaren, även mot fienden,
äro heliga. Låt honom i ro några dagar tills han
hämtat sig efter denna vilda jakt! Du ser ju huru
Försynen fått fatt i honom, och hans själ skall malas i
gröpkvarnen, innan han går i sikten.

MODREN.
Jag har redan känt en omotståndlig kallelse att
vara Försynens redskap i detta fall...

DEN GAMLE.
Men skilj noga på din hämndkänsla och din
kallelse...

MODREN.
Jag skall försöka! Om det är möjligt.

DEN GAMLE.
God natt, nu!

MODREN.
Tror du att Ingeborg läst hans sista bok?
DEN GAMLE.
Därom har jag ingen tro! Sannolikt syns det mig
ej, ty hur skulle hon kunna fästa sig vid en man, som
hyser sådana meningar?

MODREN.
Det är rätt! Hon har icke läst den! Men nu
skall hon få läsa den!</chapter>
<chapter name="AKT III">
<b>AKT III.</b>

<sp>I rosenkammaren.</sp>

Ett enkelt, men hemtrevligt möblerat rum hos
forstmästaren. Väggarne äro kalkstrukna, men i rosenrött,
gardiner av rosenröd, tunn musslin. I de små fönstren med
galler stå blommor. Skrivbord och bokhylla till höger. Till
vänster en ottoman med rosenröda gardiner över, i
baldakinform. Stolar, bord i gammaltysk stil.

Dörr i fonden; utanför landskap och fattighus, en mörk,
ruskig byggnad med svarta fönsterhålor utan gardiner. Solen
skiner starkt.

DAMEN sitter och virkar i ottomanen.

MODREN står med en bok i röda pärmar i handen.

MODREN.
Du vill icke läsa din makes egen bok?

DAMEN.
Nej, icke den boken, emedan jag lovat honom att
icke göra det.

MODREN.
Du vill icke lära känna den man, åt vilken du
anförtrott ditt öde?

DAMEN.
Nej, vad skall det tjäna till? Vi ha det så bra
vi önska.
MODREN.
Du har icke stora fordringar på livet.

DAMEN.
Varför skulle jag ha det; fordringarna uppfyllas
ju inte.

MODREN.
Jag vet inte om du är född med all världens
visdom, eller om du bara är enfaldig.

DAMEN.
Jag vet ingenting heller om mig själv.

MODREN.
Bara solen skiner och du har mat för dagen så
är du nöjd.

DAMEN.
Ja! Och när solen inte skiner, så tänker jag:
det skall väl så vara!

MODREN.
För att tala om annat: vet du att din make är
ansatt av rättstjänare för penningsaker?

DAMEN.
Ja, det vet jag; men det är ju alla poeter!

MODREN.
Kan du säga mig om din man är en dåre eller
en skälm?

DAMEN.
Nej, vet du... mor; han är väl ingendera. Något
ovanlig är han, och vad som är litet tråkigt är det, att
jag aldrig kan säga något, som han inte hört förut.
Detta gör att vi tala väl litet, men han är glad bara
jag är i hans närhet, och jag med!
MODREN.
Så! Ni han redan råkat i dödvattnet; då han I
inte långt till forsen. Men tror du inte att I skolen
få något att tala om när du läst vad han skrivit?

DAMEN.
Kanske! Du kan ju lämna boken där...

MODREN.
Tag den själv och göm den! Det skall bli
honom en överraskning, när du kan citera något ur
hans mästerverk.

DAMEN
gömmer boken i sin ficka.

Just nu kommer han! Det är som om han kände
på långa avstånd, när man talar om honom.

MODREN.
Om han också kunde känna, när andra lida för
hans skull; på långa avstånd. Går.

DAMEN
ensam ett ögonblick; läser på måfå i boken; synes häpen;
gömmer boken i fickan.

DEN OKÄNDE in.
Din mor var här; ni talte naturligtvis om mig;
jag tycker ännu jag hör dallringarne av hennes onda
ord, jag känner hur de snärta luften och ser hur de
förmörka solstrålarne; jag tror mig kunna märka
intrycket av hennes kropp i denna luft, som står där i
rummet; och hon lämnar en lukt efter sig som en
ihjälslagen orm.

DAMEN.
Å, vad du är nervös i dag!
DEN OKÄNDE.
Förfärligt! Det är någon klåpare som spänt om
mina nerver på ostämt, och nu spelar han med en
tagelstråke, så det gnäller som ett rapphönslock...
det vet du inte vad det är... Men här är någon,
som är starkare än jag; någon som går med en
strålkastare och siktar mig var jag finns. Hör nu, brukar
man trolldom här på orten?

DAMEN.
Vänd icke ryggen åt solskenet; se på det vackra
landskapet, och du blir lugnare.

DEN OKÄNDE.
Nej, jag kan icke se fattighuset därborta, som
tyckes vara byggt där enkom för min skull. Och så
står där alltid en galen kvinna och vinkar hitåt.

DAMEN.
Tycker du att man behandlar dig illa här?

DEN OKÄNDE.
På ett vis, nej, men man stoppar i mig
läckerheter, som om jag skulle läggas på till slakt, och
ändock smakar mig ingenting, ty det är ej väl unnat,
och jag känner hatet som en iskällare, när den strålar
köld. Kan du tänka dig, att jag tycker det blåser
kallt överallt, fastän det är vindstilla och orimligt hett.
Och så hör jag den välsignade kvarnen...

DAMEN.
Ja, men det mals inte nu...

DEN OKÄNDE.
Jo, det mal, det mal...
DAMEN.
Hör du, man, här finns intet hat, på sin höjd
medlidande...

DEN OKÄNDE.
Och så något annat... Varför korsar man sig,
när jag kommer på landsvägen?

DAMEN.
Det betyder endast att folket brukar gå och läsa
tysta böner! - Men du har fått ett oangenämt brev
på morgonen.

DEN OKÄNDE.
Ja, och ett sådant att håret reste sig på huvudet,
och att jag ville spotta ödet i ansiktet. Tänk, jag har
medel utestående, men kan icke få ut dem; nu sökes
jag på rättsväg av - mina barns förmyndare för
uteblivna alimentationsbidrag. Har du någonsin sett
en människa i en sådan vanärande belägenhet? Och
ändock är jag utan skuld. Jag kan göra rätt för mig,
vill göra rätt för mig, men får icke. Har jag skulden
då? Nej, men skammen. Detta går icke naturligt till.
Detta är djävulen!

DAMEN.
Men varför?

DEN OKÄNDE.
Pang! Där är varför! Varför föddes man hit
som en okunnig varelse, okunnig om lagar, seder,
konvenans, som man av okunnighet bryter emot och
blir piskad därför? Varför blir man yngling med alla
ädla avsikter, som man vill förverkliga, och så varför
drives man in i all uselhet, som man avskyr? Varför,
varför?
DAMEN
som oförmärkt läst i boken, tankspridd.

Det har väl någon avsikt, fastän vi ej kunna
utleta den.

DEN OKÄNDE.
Om det skall vara att göra en ödmjuk, som
säges, då är det en dålig metod, ty jag blir bara
högfärdigare ... Eva!

DAMEN.
Du får icke kalla mig så!

DEN OKÄNDE spritter till.
Varför det?

DAMEN.
Det är mig oangenämt, såsom det skulle vara dig
om jag kallade dig Caesar...

DEN OKÄNDE.
Äro vi nu där?

DAMEN.
Var? Vad?

DEN OKÄNDE.
Hade du någon dold avsikt med det där namnet?

DAMEN.
Caesar? Nej, det hade jag ej, men nu håller
jag på att få en upplysning.

DEN OKÄNDE.
Gott; må jag få den äran falla för egen hand:
jag är Caesar, skolpojken, som begick ett streck, för
vilket en annan fick skulden. Denna andra var din
man - varulven! Så där roar sig ödet fläta remmar
för evigheten. Ädla nöjen!

DAMEN tveksam, tiger.
DEN OKÄNDE.
Säg något!

DAMEN.
Kan inte!

DEN OKÄNDE.
Säg, att han blev en varulv, därför att han som
barn förlorade tron på en gudomlig rättvisa, då han
blev oskyldigt pinad för en annans streck; säg det,
så skall jag säga, hur jag led tiodubbelt av
samvetskvalen, och huru jag utgick ur den religiösa kris som
följde, så luttrad, att jag sedan aldrig begått en
dylik handling.

DAMEN.
Det är icke det! Det är icke det!

DEN OKÄNDE.
Vad är det då? - Det är att du icke mer kan
akta mig.

DAMEN.
Inte det heller!

DEN OKÄNDE.
Då är det därför att jag skall känna skammen
inför dig, och så är det slut mellan oss.

DAMEN.
Nej!

DEN OKÄNDE.
Eva!

DAMEN.
Icke så! ty du väcker onda tankar...

DEN OKÄNDE.
Du har brutit ditt löfte, du har läst i min bok.

DAMEN.
Ja!
DEN OKÄNDE.
Det var illa gjort.

DAMEN.
Men avsikten var god; endast god!

DEN OKÄNDE.
Resultatet tyckes bli ont av de goda avsikterna
också; nu är jag sprängd i luften, men jag har
bestått krutet själv. - Tänk att allt skall gå igen, allt:
pojkaktigheter och storstreck; att man får skörda ont
där man ont sått, det är rent spel; men om jag fick
se en god handling ges sin lön, men det får jag aldrig
se! Skam får den som skriver upp alla små fel och
stora fel, det gör ingen människa ens, och människor
kunna förlåta, men gudarne förlåta aldrig.

DAMEN.
Säg icke så! - Icke så! Men säg att du kan
förlåta!

DEN OKÄNDE.
Jag är inte småaktig som du vet; men vad har
jag att förlåta dig?

DAMEN.
O, det är mer än jag kan säga...

DEN OKÄNDE.
Säg, så äro vi kvitt sen kanske!

DAMEN.
Det var så: han och jag brukade läsa
Deuteronomions förbannelse över dig... som förstört hans
liv...

DEN OKÄNDE.
Vad är det för en förbannelse?
DAMEN.
Den ur Mose böcker, som prästerna läsa i chorus,
när fastan går in...

DEN OKÄNDE.
Jag minns den inte, men vad skulle det göra?
en mer eller mindre?

DAMEN.
Jo, i vår släkt är traditionen, att den vi banna,
han blir träffad...

DEN OKÄNDE.
Jag tror inte på det, men att ont går ut från
detta hus, betvivlar jag ej, men må det komma
tillbaka över deras huvud! Det är min bön!

Nu skulle det enligt landets sed vara min
skyldighet att skjuta mig för pannan, men det kan jag
inte så länge jag icke uppfyllt mina plikter... tänk,
jag kan inte få dö en gång, och har således förlorat
det sista jag kallade min religion... Bra uträknat!
Jag har hört att människan kan brottas med Gud
och icke utan framgång, men att slåss med Satan
kunde inte en gång Job!

Ska vi tala litet om dig nu?

DAMEN.
Icke än; men kanske snart! - Efter
bekantskapen med din förfärliga bok - jag har endast
kastat en blick i den, endast läst några rader här och
där, är det mig som om jag ätit av kunskapens träd:
mina ögon äro öppnade, och jag vet vad ont är och
vad gott är! - Det visste jag inte förut! Och nu
ser jag hur ond du är! Nu vet jag varför jag skulle
heta Eva. Men kom synden i världen genom den
modren, så kom försoningen genom en annan moder!
Kom förbannelsen genom den första, så kom
välsignelsen genom den andra! Genom mig skall du
icke förgöra släktet, men jag har kanske en helt annan
uppgift i ditt liv! Få se!

DEN OKÄNDE.
Du har ätit av kunskapens träd? Farväl!

DAMEN.
Du ämnar resa?

DEN OKÄNDE.
Ja, vad eljes? Inte kan jag stanna här!

DAMEN.
Gå inte!

DEN OKÄNDE.
Jag måste, för att reda alla dessa affärer. Nu
går jag och säger farväl åt de gamle, så kommer jag
åter till dig! - Alltså, om ett ögonblick! Går.

DAMEN
blir stående som förstenad; därpå fram till dörren och ser utåt.

Nej, han gick bort! bort!

Hon faller tillsamman och sjunker på knä.

*

<sp>Asylen</sp>.

Refektoriet i ett gammalt kloster; liknar en enkel,
vitkalkad rundbågskyrka. men väggarne äro besatta med
fuktfläckar, som bilda sällsamma figurer.

Matbord med skålar. Vid bordsändan en pupitre för
lektoren. I fonden dörr ut till kapellet. Ljus tända på 
borden. På vänstra väggen en målning av Michael dödande
Den Onde.

Vid ett långt matbord till vänster sitter DEN OKÄNDE
i vit sjukdräkt, ensam vid sin skål. Vid bordet till höger sitta
DE BRUNKLÄDDA från första akten; TIGGAREN; EN
SORGKLÄDD KVINNA med två barn; EN KVINNA, som
liknar Damen, men icke är Damen, och vilken virkar i stället
för att äta; EN MAN. som liknar Läkaren, men icke är han;
DÅRENS LIKNELSE; FADRENS och MODRENS
LIKNELSE; BRÖDRENS D:O; FÖRÄLDRARNE till den
»förlorade sonen» m. fi. Alla klädda i vitt men däröver
kostymerna av flor i olika färger. Ansiktena vaxgula, likvita; och
något spöklikt i hela väsendet och i gesterna.

När ridån går upp, sluta alla ett Pater Noster; utom
Den Okände.

DEN OKÄNDE
reser sig; går mot Abbedissan, som står vid serveringsbordet.

Min mor, låt mig tala ett ögonblick.

ABBEDISSAN
svart och vit augustinerdräkt.

Ja, min son.

De gå nedåt scenen.

DEN OKÄNDE.
Låt mig först fråga: var är jag?

ABBEDISSAN.
I klostret »Den Goda Hjälpen». Man fann er
på bergen ovan Hålvägen, med ett kors, som ni
brutit ned från kalvariet och varmed ni hotade någon
uppe i molnen, som ni inbillade er se. Ni hade feber,
och ni föll utför ett bergstalp. Där anträffades ni
oskadad, men i yrsel; och så fördes ni hit till
hospitalet och lades i säng. Sedan dess har ni yrat, och
oaktat ni beklagat er för värk i ena höften, har man
icke kunnat finna någon skada.
DEN OKÄNDE.
Vad yrade jag om?

ABBEDISSAN.
De vanliga feberdrömmarne hos alla sjuka: ni
förebrådde er allt möjligt och såg era offer, som ni
kallade dem.

DEN OKÄNDE.
Och sedan?

ABBEDISSAN.
Ja, era tankar rörde sig mest om pengar. Och
att ni ville betala för er här i hospitalet. Jag sökte
lugna er med att här tages ingen betalning, utan allt
är barmhärtighet...

DEN OKÄNDE.
Jag vill ingen barmhärtighet, ty den behöver
jag ej!

ABBEDISSAN.
Det är visserligen saligare att giva än att taga,
men det fordras ett stort sinne att kunna taga emot,
och vara tacksam.

DEN OKÄNDE.
Jag behöver icke taga emot och begär
ingenting... jag vill icke tvingas vara tacksam.

ABBEDISSAN.
Hm! hm! hm!

DEN OKÄNDE.
Men förklara mig, varför ingen av hela det där
sällskapet vill sitta vid samma bord som jag? De
stiga upp, gå undan...

ABBEDISSAN.
De äro väl rädda för er.
DEN OKÄNDE.
Varför?

ABBEDISSAN.
Ni ser ut så...

DEN OKÄNDE.
Hur... jag... ser ut! Men sällskapet där; hur
se de ut? Äro de riktiga?

ABBEDISSAN.
Om ni menar verkliga, så äga de en förfärande
realitet. Att ni ser dem på ett sällsamt sätt kanske,
beror på att ni har febern kvar, eller... på något
annat.

DEN OKÄNDE.
Men jag tycker det är bekanta, allesammans!
Och jag ser dem liksom i en spegel; och de bara
låtsas äta... Är det något skådespel, som uppföres?
... Där sitter ett par, som liknar mina föräldrar, men
endast flyktigt.

Jag har aldrig fruktat något förr, därför att livet
var mig likgiltigt, men nu börjar jag frukta!

ABBEDISSAN.
Om ni ej tror att det är riktiga personer, skola
vi be Confessorn komma och föreställa oss dem.

Tecknar åt Confessorn, som nalkas.

CONFESSORN
i dominikanerdräkt, svart och vit.

Min syster!

ABBEDISSAN.
Tala om för den sjuke, vilka som sitta till bords
där.

CONFESSORN.
Det är snart gjort.
DEN OKÄNDE.
Tillåt mig först en fråga: ha vi icke sett
varandra förr?

CONFESSORN.
Jo, jag satt vid er sjukbädd under febern, och
mottog på er begäran bikten...

DEN OKÄNDE.
Vad! Min bikt!

CONFESSORN.
Ja, men jag kunde ej giva absolutionen, emedan
jag fick det intryck att det endast var feberdrömmar...

DEN OKÄNDE.
Hur så?

CONFESSORN.
Emedan det var knappt ett brott eller en last, som
ni ej tog på er, och det var därjämte saker av
sådan ruskig natur, att man brukar underkasta sig
sträng penitens, innan man begär avlösning. Sedan
ni nu återvunnit sansen, anser jag mig böra fråga,
om det fanns någon grund för era självanklagelser?

ABBEDISSAN avlägsnar sig.

DEN OKÄNDE.
Har man rätt att fråga sådant?

CONFESSORN.
Nej, det har man inte; det är sant! - Ni ville veta
däremot i vad sällskap ni befinner er! Nåväl, det
är icke det allra lyckligaste. Där ha vi till exempel
dåren, kallad Caesar, som läst sig ifrån förståndet på
en viss författare, vars ryktbarhet var större än hans
berömmelse; och så ha vi tiggaren, som inte vill
erkänna att han är tiggare därför att han läst latin
och blivit befriad! och så läkarn eller som han kallas
varulven, som har sin bekanta historia, och så ett par
föräldrar, som grämde sig till döds över en vanartig
son, som lyfte sin hand mot dem; att han icke följde
sin fars bår till kyrkogården och i berusat tillstånd
profanerade sin moders grav må han själv svara för.
Där sitter hans fattiga syster, som han drev ut i
snön om vintern, enligt vad han själv uppger i välvillig
avsikt. Där sitter en övergiven hustru med två
oförsörjda barn, och där sitter en andra och virkar...
alltså idel gamla bekanta allesamman. Gå nu och
hälsa på dem!

DEN OKÄNDE
har under senare delen vänt ryggen åt Sällskapet; går nu och
sätter sig vid vänstra bordet alltjämt med ryggen mot Sällskapet.
När han nu lyfter huvudet, ser han Michaels bild
samt slår ned ögonen.

CONFESSORN
går fram och ställer sig bakom Den Okände. I detsamma
spelas inifrån kapellet ett katolskt requiem. Confessorn talar
med halv röst till Den Okände under det svag musik pågår.

Qvantus tremor est futurus
Quando judex est venturus
Cuncta stricte discussurus,
Tuba mirum spargens sonum
Per sepulchra regionum
Coget omnes ante thronum.
Mors stupebit et natura,
Cum resurget creatura
Liber scriptus proferetur
In quo totum continetur
Unde mundus judicetur.
Judex ergo cum sedebit
Quidquid latet apparebit
Nil inultum remanebit.

Han går upp till pupitren vid högra bordet. Öppnar
breviariet. Musiken tystnar.

CONFESSORN.
Nu fortsätta vi läsningen.

»Men om du icke lyder Den Eviges röst och
uppfyller alla hans bud och befallningar, så skall
du se alla dessa förbannelser drabba dig.

Du skall vara förbannad i staden och på fältet;
förbannad skall vara din korg och ditt tråg; förbannad
skall du vara i din ingång och din utgång!»

SÄLLSKAPET halvhögt.
Förbannad!

CONFESSORN.
»Den Evige skall slå dig med olycka och motgång
i allt vad du rör med din hand och i allt vad du
företager, ända tills du blir utrotad och nedgjord för
dina missgärningars skull, då du övergav honom.»

SÄLLSKAPET högt.
Förbannad!

CONFESSORN.
»Den Evige skall ställa om att du blir slagen
av dina fiender; en väg skall du dra ut emot dem,
men sju vägar skall du fly för dem; och du skall
irra omkring i alla jordens länder, och ditt lik skall
spisas av himmelens fåglar och markens djur, och
ingen människa skall röra ett finger för att jaga dem
bort!

Den Evige skall slå dig med Egyptens plågor,
med sår och skabb, med feber och brand, med
skåp, ursinne och förblindelse, så att du skall treva
din väg fram i middagssolens ljus, som den blinde i
mörkret; och du skall aldrig lyckas i dina företag,
alltid bli förtryckt och plundrad, och ingen dödlig
skall stå dig bi! Du skall äkta en kvinna, och en
annan skall äga henne; du skall bygga ett hus, men
icke få bo i det; du skall plantera en vingård, men icke
plocka druvan; dina söner och döttrar skola lämnas till
en främmande stam; dina ögon skola åse det och
förbrännas av gråt, men din hand skall icke kunna
räcka sig efter dem. Och du skall ingen ro hava på
denna jorden, och din fot ingen vila; men den Evige
skall göra ditt hjärta beklämt, dina ögon flödande
och din själ krank. Och ditt liv skall hänga på en
tråd; du skall leva i skräck både dag och natt. Om
morgonen skall du säga: Vi är icke afton? Och om
aftonen skall du sucka: Vi är icke morgon? Och
därför att du icke tjänat Herren din Gud, då du levde
i välstånd, så skall du tjäna honom i hunger och
törst, i nakenhet och nöd, som den Evige skall sända
dig, då han lagt ett järnok på din hals, ända tills
han utrotat dig från jorden.»

SÄLLSKAPET.
Amen!

Confessorn har läst ovanstående fort och högt, utan att
dedicera till Den Okände; Sällskapet, utom Damen, som
virkar, ha åhört och bannat, men icke låtsat märka Den
Okände. Denne har suttit med ryggen mot Sällskapet, stilla
försjunken.

DEN OKÄNDE reser sig för att gå.

CONFESSORN emot honom.

DEN OKÄNDE.
Vad var det där?
CONFESSORN.
Jo, det var Deuteronomion.

DEN OKÄNDE.
Jaså, det var den! Men jag vill minnas att det
välsignas också!

CONFESSORN.
Ja, dem som hålla hans bud!

DEN OKÄNDE.
Såå! - Jag kan icke neka, att jag ett ögonblick
erfor en viss skakning, men är det försökelser. som
skola motstås, eller varningar, som böra åtlydas?...
Nu är jag emellertid viss på, att min feber fortfar,
och jag går att söka en riktig läkare.

CONFESSORN.
Ja, men den riktiga, då!

DEN OKÄNDE.
Förstås, förstås!

CONFESSORN.
Han som botar de »sköna samvetskvalen».

ABBEDISSAN.
Om ni behöver barmhärtighet en gång, så vet
ni, var den finns!

DEN OKÄNDE.
Nej, det vet jag icke.

ABBEDISSAN halvhögt.
Jo, jag skall säga er var! I ett rosenrött rum,
vid ett stort, rinnande vatten.
DEN OKÄNDE.
Det är sanningen! I ett rosenrött rum; låt mig
se - hur länge har jag legat sjuk här?

ABBEDISSAN.
I dag är det jämt tre månader!

DEN OKÄNDE.
Ett fjärdedels år! Å! Har jag sovit, eller var
har jag varit?

Ser ut genom fönstret.

Det är ju höst. Träden stå bara, och molnen ha
sin kalla färg! - Nu vaknar minnet! - Hör ni
en kvarn, som går? Ett valdhorn, som lullar? En
flod som brusar, en skog som viskar, och - en kvinna
som gråter! Ja, ni har rätt, men endast där finns
barmhärtighet! Farväl! Går hastigt.

CONFESSORN till Abbedissan.
Den dåren! den dåren!

*

<sp>Rosenkammaren</sp>.

Gardinerna äro borttagna; fönstren gapa som svarta hål
mot mörkret utanför; möblerna täckta med bruna överdrag
och framdragna på golvet; blommorna borta; en stor svart
järnkamin är tänd, MODREN står och stryker vita gardiner
vid skenet av ett enda ljus.

Det bultar.

MODREN.
Kom in!

DEN OKÄNDE in.
God kväll? - Var är min hustru?
MODREN.
Det är du! - Var kommer du ifrån?

DEN OKÄNDE.
Jag tror, ifrån helvetet! - Men var är min
hustru?

MODREN.
Vilkendera?

DEN OKÄNDE.
Frågan är berättigad. Allt är berättigat, utom
jag!

MODREN.
Det har väl sina grunder, och att du märkt det,
är väl. Men var har du varit?

DEN OKÄNDE.
Om det var ett fattighus, ett dårhus, eller ett
vanligt sjukhus, vet jag ej, men jag skulle vilja hålla
det för en feberdröm. Jag har legat sjuk, förlorat
minnet, och kan icke tro att tre månader ha gått.
Men var är min hustru?

MODREN.
Det borde jag fråga dig! När du övergav henne,
gick hon härifrån - för att söka dig, men om hon
tröttnat på sökandet vet jag ej.

DEN OKÄNDE.
Här ser hemskt ut! Var är Den Gamle?

MODREN.
Ja, var han är, har han ingen sorg mer.

DEN OKÄNDE.
Död, menar du.
MODREN.
Ja! Han är död!

DEN OKÄNDE.
Detta säger du, som om du ville öka antalet av
mina »offer».

MODREN.
Kanske har jag rätt i så fall...

DEN OKÄNDE.
Han såg icke så känslig ut, och visade sig kunna
nära ett bastant hat.

MODREN.
Nej; han kunde endast hata det onda, hos sig och
andra.

DEN OKÄNDE.
Så får jag orätt där också!

Paus.

MODREN.
Vad söker du här?

DEN OKÄNDE.
Barmhärtighet!

MODREN.
Äntligen. Hur hade du det på sjukhuset? Sitt
ner och berätta.

DEN OKÄNDE sätter sig.
Det vill jag inte minnas! Jag vet inte om det var
något sjukhus, för övrigt.

MODREN.
Besynnerligt! Men vad hände mellan din avfärd
härifrån?...
DEN OKÄNDE.
Jag föll i ett berg och slog höften så att jag
svimmade... Om du talar vackert vid mig, skall du
få veta mer.

MODREN.
Jag skall tala vackert!

DEN OKÄNDE.
Nåväl! Jag vaknar i en säng av stålskenor, som
voro rödmålade, och tre karlar dra i en lina, som löper
genom två block; och var gång de dra så tycker jag
mig bli två alnar längre och...

MODREN.
Du hade vrickat dig, och de skulle dra det rätt
igen...

DEN OKÄNDE.
Det är sant. Det hade jag inte tänkt på! Men
sedan... ja, så låg jag och såg som i ett panorama
hela mitt förflutna liv rullas upp, ifrån barndomen,
genom ungdomen ända fram... och när det var slut
på rullen, så började det om igen; och under hela
tiden hörde jag ett kvarnverk gå... och det hör jag
än... Ja, nu är det här också!

MODREN.
Det var icke vackra tavlor du såg.

DEN OKÄNDE.
Nej! Och jag kom slutligen till det resultatet
- att jag var en ryslig lymmel.

MODREN.
Varför begagnar du det uttrycket?

DEN OKÄNDE.
Jag vet nog att du ville ha ordet »dålig människa»,
men ser du, den som begagnar det om sig själv
förefaller mig skryta, och så ligger där en sådan
tvärsäkerhet i omdömet, som jag ännu icke vunnit.

MODREN.
Du tvivlar än?

DEN OKÄNDE.
Ja! på somt och mycket. Men ett börjar ljusna
upp...

MODREN.
Att?

DEN OKÄNDE.
Att det finns saker... och krafter... som... jag
icke trott på förut.

MODREN.
Har du märkt också, att det är varken du eller
någon annan människa som styr om ditt ovanliga
öde?

DEN OKÄNDE.
Det är vad jag tyckte mig märka!

MODREN.
Då är du ett stycke väg.

DEN OKÄNDE.
Men jag är annat också: jag är bankrutt; ty jag
har förlorat förmågan att dikta; för det andra får jag
icke sova om nätterna...

MODREN.
Vad nu då?

DEN OKÄNDE.
Det kallas visst maran... och det sista, men
värsta: jag vågar icke dö, ty jag är numera icke säker
att det är slut på eländet, när det är slut en gång.
MODREN.
Såå!

DEN OKÄNDE.
Men det allra värsta är att jag fått en sådan
avsky för mig själv, att jag skulle vilja bli fri från
mig, men därtill ser jag ingen möjlighet. Om jag
vore kristen, skulle jag icke kunna fylla det första
budet, älska min nästa såsom mig själv, ty då skulle
jag hata min nästa, och det gör jag nog. Det är
visst sant att jag är en stor lymmel och har nog
alltid misstänkt det, men emedan jag icke velat vara
livets dupe, har jag haft ett vaket öga på »de andra»,
och när jag sett att de andra icke voro bättre än jag.
vredgades jag, när de andra ville mästra mig.

MODREN.
Ja väl, men du har missfattat saken, då du trott
att den var en affär emellan dig och de andra; det
rör sig här om en angelägenhet mellan dig och
Honom...

DEN OKÄNDE.
Vem?

MODREN.
Den Osynlige, som styrt dina öden.

DEN OKÄNDE.
Må jag få se honom!

MODREN.
Då dör du!

DEN OKÄNDE.
Ånej!

MODREN.
Var har du fått denna helvetiska upprorsanda
från, och skall du aldrig böjas som vi andra, så måste
du brytas ner som ett rör!
DEN OKÄNDE.
Jag vet icke var jag fått denna helvetiska
trotsighet. Det är sant, jag kan darra inför en obetalad
räkning, men för att stiga på Sinai och möta med
Den Evige skulle jag ej betäcka mitt ansikte!

MODREN.
Jesus Maria! - Talar du så: tror jag du är
Den Ondes barn.

DEN OKÄNDE.
Det tyckes vara allmänna tron här om mig. Men
jag har hört att de som stå nära Den Lede bruka
hugnas med ära, gods och guld, i synnerhet guld!
Synes dig att jag gör skäl för misstanken?

MODREN.
Du drar förbannelse över mitt hus!

DEN OKÄNDE.
Då skall jag gå ut ur ditt hus...

MODREN.
I natten! nej! -  Vart ämnar du gå?

DEN OKÄNDE.
Jag skall gå att söka upp den enda jag icke
hatar.

MODREN.
Är du säker om att hon tar emot dig?

DEN OKÄNDE.
Alldeles säker!

MODREN.
Men jag är icke säker.

DEN OKÄNDE.
Men jag!
MODREN.
Då skall jag nödgas väcka dina tvivel.

DEN OKÄNDE.
Det kan du inte!

MODREN.
Jag kan det.

DEN OKÄNDE.
Det ljuger du!

MODREN.
Nu tala vi icke vackert längre, och nu sluta vi.
- Kan du sova på vindskammaren?

DEN OKÄNDE.
Var som helst; jag får ändå icke sova!

MODREN.
Då säger jag dig god natt! antingen du tror
min önskan uppriktig eller ej!

DEN OKÄNDE.
Det är väl icke råttor på vinden! Spöken är
jag ej rädd för, men råttor äro obehagliga.

MODREN.
Det går an att du icke är spökrädd, ty... ingen
har sovit ut en natt däruppe, det må nu vara vad
det vill.

DEN OKÄNDE
dröjer ett ögonblick; därpå.

Du är den elakaste människa jag i mitt liv råkat,
men det är därför att du är religiös!

MODREN.
God natt!

*
<sp>Köket.</sp>

Det är mörkt, men månen utanför kastar rörliga skuggor
av fönstergallren på golvet då stormmolnen draga förbi.

I hörnet till höger under krucifixet, där Den Gamle
brukade sitta, hänger på väggen jakthorn, bössa, jaktväska. En
uppstoppad rovfågel står på bordet. Som fönstren stå öppna,
fladdra gardinerna; och kökstrasor, skurförklän och
handdukar upphängda på ett streck framför spiseln röra sig för
vinden. Man hör vindens sus; i fjärran dånet av ett
vattenfall; då och då bultar det mot ett trägolv.

DEN OKÄNDE
in, halvklädd, med ett ljus i handen.

Är det någon där? - Ingen!

Går framåt med ljuset, som något försvagar skuggornas

spel.

Vad är det på golvet som rör sig! - Är det
någon här? -

Han går fram mot bordet, men när han får se rovfågeln,
blir han stående som förstenad.

Jesus-Kristus!

MODREN
in; klädd, med ett ljus i handen.
Är du uppe ännu?

DEN OKÄNDE.
Ja, jag kunde inte sova!

MODREN blitt.
Varför det, min son?

DEN OKÄNDE.
Det gick någon ovanpå kammaren.

MODREN.
Omöjligt, därför att det icke finns någon vind
ovanpå.
DEN OKÄNDE.
Detta just oroade mig! - Men vad rör sig på
golvet där som ormar?...

MODREN.
Det är månskenet!

DEN OKÄNDE.
Ja, det är månskenet! Och där är en uppstoppad
fågel. Och där är skurtrasor! Allt är så enkelt och
naturligt, men just det oroar mig. - Vem bultar i
natten; är det någon utestängd?

MODREN.
Nej, det är en häst som slår i stallet.

DEN OKÄNDE.
Det har jag aldrig hört talas om!

MODREN.
Jo, det finns hästar som plågas av maran.

DEN OKÄNDE.
Vad är maran?

MODREN.
Ja, vem vet!

DEN OKÄNDE.
Låt mig sitta ett ögonblick!

MODREN.
Sitt ner och låt mig tala allvarsamt med dig.
Jag var elak i går kväll, och jag ber dig därför om
förlåtelse, men ser du, just därför att jag är så
gränslöst elak, begagnar jag religionen som jag begagnar
tagelskjortan och stengolvet. För att icke stöta dig
skall jag svara mig själv vad maran är: det är mitt
onda samvete. Om det är jag själv eller någon annan
som straffar mig, vet jag inte och tilltror mig ej ha
rätt att forska därefter! - Berätta nu vad som hänt
dig på kammaren.

DEN OKÄNDE.
Egentligen... jag vet inte... jag har icke <sp>sett</sp>
något, men när jag kom in på kammaren, kände jag
att någon var därinne. Jag sökte med ljus, men
fann ingen. Därpå lade jag mig. Nu börjar någon
gå med tunga steg över mitt huvud... tror du på
spöken och gengångare?

MODREN.
Nej; och det förbjuder min religion, men jag
tror på vår egen rättskänslas förmåga att skapa fram
straffmedel...

DEN OKÄNDE.
Nåväl! Efter en stund riktas en iskall luftström
mot mitt bröst; söker omkring tills den funnit hjärtat
- så blir detta kallt - och jag måste upp ur
sängen...

MODREN.
Och sedan?

DEN OKÄNDE.
Sedan måste jag bli stående på golvet och åse
hela livspanoramat rullas upp, allt, allt... och det
är det värsta.

MODREN.
Ja! allt detta känner jag, ty jag har gått igenom
det. Det finns intet namn på den sjukdomen, och
det ges blott en bot...

DEN OKÄNDE.
Och det?
MODREN.
Det vet du! Du vet hur barnen få göra när de
felat!

DEN OKÄNDE.
Vad få de göra?

MODREN.
Först be om förlåtelse!

DEN OKÄNDE,
Och sedan?

MODREN.
Söka ställa till rätta...

DEN OKÄNDE.
Det är icke nog med att man lider vad man
förtjänar?

MODREN.
Nej, det är ju bara hämnd, det!

DEN OKÄNDE.
Ja, vad eljes?

MODREN.
Kan du själv göra gott ett liv som du förstört;
kan du göra ogjord en dålig handling? Ogjord?

DEN OKÄNDE.
Nej, det är sant! - Men jag tvangs att begå
den handlingen, jag tvangs att taga, då ingen gav
mig rätten; men skam den som tvang! Ve!

Med handen på bröstet.

Ve! nu är han här, i rummet; och han tar hjärtat
ur bröstet. Ve!

MODREN.
Böj dig!
DEN OKÄNDE.
Jag kan inte!

MODREN.
På knä!

DEN OKÄNDE.
Jag vill inte!

MODREN.
Kristus förbarma dig! Herre förbarma dig! -

Till Den Okände.

På knä för den korsfäste! Endast han kan göra
det ogjort!

DEN OKÄNDE.
Nej, icke för honom! Icke honom! Och om jag
tvingas göra det, så tager jag tillbaka... sedan!

MODREN.
På dina knän! min son!

DEN OKÄNDE.
Jag kan icke böja knä... jag kan icke... Hjälp
mig, Evige Gud!

Paus.

MODREN
mumlar hastigt en bön, därpå.

Är det bättre?

DEN OKÄNDE hämtar sig.
Ja!... Men vet du vad det var? Det var icke
döden; det var förintelsen.

MODREN.
Förintelsen av det gudomliga; det vi kalla den
andliga döden.

DEN OKÄNDE allvarligt, utan ironi.
Det är så ni menar... då börjar jag förstå.
MODREN.
Min son! Du har lämnat Jerusalem, och du är
på väg till Damaskus. Gå dit! samma väg du
befarit hit; och plantera ett kors på varje station, men
stanna på den sjunde; du har icke fjorton du, som
Han!

DEN OKÄNDE.
Du talar gåtor!

MODREN.
Nåväl! Res; sök upp dem du har något att
säga; först din hustru.

DEN OKÄNDE.
Var?

MODREN.
Sök - Men glöm icke under vägen se till honom
- du kallar varulven...

DEN OKÄNDE.
Aldrig!

MODREN.
Så lär du ha sagt, när det skulle bära av hit...
och som jag sade dig, väntade jag din ankomst!

DEN OKÄNDE.
På vad grunder gjorde du det?

MODREN.
Jag hade inga antagliga grunder...

DEN OKÄNDE.
Liksom jag sett detta kök i en - extas om du
så vill...

MODREN.
Därför ångrar jag nu, då jag ville skilja dig från
Ingeborg, ty ni skulle träffa varandra... Gå nu
emellertid och sök upp henne. Om du finner henne,
så är det gott; finner du henne icke, så var det kanske
det just som skulle ske. - Men nu gryr dagen;
morgonen är här och natten är förliden!

DEN OKÄNDE.
Och vilken natt!

MODREN.
Du skall minnas den!

DEN OKÄNDE.
Icke allt, men något skall jag behålla!

MODREN
ser ut genom fönstret; liksom för sig själv.

Du sköna morgonstjärna, vi är du så från
himmelen fallen?

Paus.

DEN OKÄNDE.
Har du märkt att innan solen går upp så ryser
det i människan. Äro vi mörkrets barn, eftersom vi
skälva inför ljuset?

MODREN.
Tröttnar du aldrig att fråga?

DEN OKÄNDE.
Nej, aldrig! Jag längtar efter ljus, ser du!

MODREN.
Gå och sök då! Och frid vare dig!
</chapter>
<chapter name="AKT IV">
<b>AKT IV.</b>

<sp>I hålvägen</sp>.

Samma landskap som förr. men i höstdräkt med
avlövade träd.

Det smides i smedjan; kvarnen går.

SMEDEN står i dörren till vänster; MJÖLNERSKAN
till höger.

DAMEN är klädd i en jacquette och blanklädershatt;
men i sorg.

DEN OKÄNDE är klädd i sydtysk alpdräkt:
lodenjoppe, knäbyxor, alpskor, stav; grön jägarhatt med orrfjäder.
Ovan bär han en brun »Kaisermantel» med pelerin och
kapuschong.

DAMEN
in; resklädd; trött och bedrövad.

Har någon resklädd herreman passerat här?

SMEDEN och MJÖLNERSKAN
nicka nekande.

DAMEN.
Kan jag få låna husrum över natten?

SMEDEN och MJÖLNERSKAN
nicka avböjande.

DAMEN till Smeden.
Får jag stå i dörren här och värma mig ett
ögonblick?

SMEDEN stöter henne tillbaka.
DAMEN.
Må Gud löna er efter förtjänst!

Går; synes strax därefter på spången och försvinner.

DEN OKÄNDE in resklädd.
Har någon resklädd dam gått över bäcken?

SMEDEN och MJÖLNERSKAN
nicka nekande.

DEN OKÄNDE.
Kan jag få köpa ett bröd av mjölnerskan? Se
här är pengar!

MJÖLNERSKAN avvisar pengarne.

DEN OKÄNDE.
Ingen barmhärtighet!

EKO i fjärran härmar hans röst.

Barmhärtighet!

SMEDEN och MJÖLNERSKAN
slå upp ett långt, högt skratt; som besvaras på slutet av Eko.

DEN OKÄNDE.
Det tycker jag om: öga för öga, tand för tand!
Det lättade alltid mitt samvete något!

Går in i hålvägen.

*

<sp>Landsvägen</sp>.

Samma landskap som förr; men i höstdräkt.
TIGGAREN sitter vid ett expiationskapell med en limstång och
en fågelbur med en stare i.

DEN OKÄNDE
in; samma dräkt som förra scenen.

Har tiggaren sett någon resklädd dam passera?
TIGGAREN.
Jag har sett fem hundra passerade resdamer
passera; men jag skall nu på allvar be att få slippa
heta tiggaren i bestämd form, ty nu har jag fått
arbete.

DEN OKÄNDE.
Jaså det är ni!

TIGGAREN.
Ille ego qui quondam...

DEN OKÄNDE.
Vad är det ni arbetar med?

TIGGAREN.
Jag har en stare, som visslar och talar...

DEN OKÄNDE.
Det vill säga: det är han som arbetar?

TIGGAREN.
Ja, jag har blivit min egen!

DEN OKÄNDE.
Fångar ni fåglar också?

TIGGAREN.
Jaså, limstången! Nääj, det är bara för syns
skull!

DEN OKÄNDE.
Ni fäster er således vid det yttre?

TIGGAREN.
Ja, vad skulle man annars fästa sig vid; för
det som är invändigt, det är bara rena - dravlet.

DEN OKÄNDE.
Och det är sammanfattningen av hela er
levnadsfilosofi?
TIGGAREN.
Hela metafysiken! Åsikten kan visserligen anses
något föråldrad, men...

DEN OKÄNDE.
Säg ett enda allvarsamt ord; säg något om ert
förflutna.

TIGGAREN.
Asch, vad skall det tjäna till att rota opp i
gammal smörja! Nysta på bara, herre, nysta på! Tror
ni jag är jämt så här lustig! Nej, det är bara när
jag råkar er, för ni är förbålt komisk.

DEN OKÄNDE.
Hur kan ni le med ett helt förspillt liv bakom er?

TIGGAREN.
Nej, nu blir han närgången! - Men kan ni inte
le längre åt eländet, inte en gång åt andras; så är
det strunt med livet! - Hör nu på: Om ni följer
det där hjulspåret i smörjan, så kommer ni fram till
sjön, och där är vägen slut! Sätt er och vila där, så
får ni en annan syn på saken! Här är så mycket
olyckshändelser, religiösa föremål och ledsamma
minnen, som hindra tankens flykt mot rosenkammaren;
men följ bara spåret, bara spåret! Om det är litet
solkigt emellanåt, så lyft på vingarne bara och flaxa!

Rörande flaxa, jag hörde en gång en fågel sjunga
något om Polykrates' ring och att han fått all världens
härlighet men visste inte vad han skulle göra med
den, och så profeterade han i öster och i väster om
det stora världsintet, som han var med om att skapa
av det tomma alltet. Jag skulle icke påstå att det
var ni, om jag ej trodde det så att jag kunde svära
på't; och när jag en gång frågade er om ni visste
vem jag var, svarade ni att det ej intresserade er.
Jag erbjöd er som vederlag min vänskap, men ni
refuserade den med det enda lilla ordet hut! Nu är
jag varken snarstucken eller långsint, därför skall
jag ge er ett gott ord till vägkost: följ spåret!

DEN OKÄNDE viker åt sidan.
Nej, du bedrar mig icke en gång till.

TIGGAREN.
Herre! Ni tror bara ont och får därför bara
ont! Försök nu en gång att tro gott; försök!

DEN OKÄNDE.
Jag vill försöka! Men blir jag bedragen, då har
jag rätt att...

TIGGAREN.
Ni har aldrig rätt till det!

DEN OKÄNDE liksom för sig själv.
Vem läser mina hemliga tankar, vem vänder ut
och in på min själ, vem förföljer mig? Vi förföljer
du mig?

TIGGAREN.
Vi förföljer du mig? Saul!

DEN OKÄNDE
med en gest av fasa, går.

Ackordet ur sorgmarschen höres som förr.

DAMEN in.
Har ni sett en resklädd herre gå förbi här?

TIGGAREN.
Ja, det var en stackare här nyss, som linkade
framåt.
DAMEN
Den jag söker haltar inte.

TIGGAREN.
Den här gjorde inte så heller, men han tycktes
ha ådragit sig en höftsjuka, som gjorde hans gång
icke fullt så säker. Nej, jag skall icke vara elak! -
Se där i vägsmutsen!

DAMEN
Var?

TIGGAREN pekar.
Där! Där ser ni ett vagnspår, och utefter det ser
ni intrycket av en grov sko, som har trampat tungt...

DAMEN undersöker spåren.
Det är han! Ja, det är tunga steg... men skall
jag kunna hinna honom?

TIGGAREN.
Följ spåret!

DAMEN.
tar hans hand och kysser.
Tack min vän! Går.

*

<sp>Vid havet</sp>.

Samma landskap som förr, men i vinterdräkt. Havet
ligger blåsvart; i horisonten torna sig moln i form av
jättehuven. I fjärran synas de tre vita avtacklade masterna av
ett förlist skepp, liknande tre vita kors. Bordet och bänken
under trädet stå kvar, men stolarne borta.

Snö på marken.

Man hör då och då  en klockprick klämta.

DEN OKÄNDE
in från vänster; stannar ett ögonblick och ser utåt havet,
därpå ut till höger <sp>bakom</sp> stugan.
DAMEN
in från vänster; synes följa fotspåren i snön av Den Okände;
ut till höger <sp>framför</sp> stugan.

DEN OKÄNDE
in från höger; går åt vänster, upptäcker Damens spår;
stannar, ser tillbaka åt höger.

DAMEN
in, springer i hans famn, men störtar tillbaka.

DAMEN.
Du stöter mig tillbaka?

DEN OKÄNDE.
Nej! Men det syntes stå någon emellan oss!

DAMEN.
Det gör det nog också! - Men detta återseende!

DEN OKÄNDE.
Ja, det har blivit vinter, som du ser!

DAMEN.
Och jag känner hur kölden strålar ut från dig!

DEN OKÄNDE.
Jag blev nedisad därborta i bergen.

DAMEN.
Tror du aldrig det blir vår mer!

DEN OKÄNDE.
Inte för oss! Utdrivna ur lustgården ha vi endast
att vandra bland stenar och tistel; och när vi skurit
fötterna och stuckit händerna, kommer behovet att
strö salt i såren - på varandra. Och så är den
kvarnen i gång; och den stannar aldrig, ty vatten skall
icke tryta.
DAMEN.
Det är nog så som du säger...

DEN OKÄNDE.
Ja, men jag vill icke ge vika för det oundvikliga;
jag vill icke att vi slita sönder varandra, utan jag skall
rista upp mig själv, gudarne till försoningsoffer; jag
skall säga: det är min, skulden; det var jag som
lärde dig lösa bojan; det var jag som lockade dig,
och då får du skylla på mig, allt; handlingen själv
och handlingens följder...

DAMEN.
Det kan du icke bära!

DEN OKÄNDE.
Jo, det finns ögonblick, då jag känner mig bära
inom mig all världens synd och sorg och smuts och
skam; det gives stunder, då jag tror att själva den
dåliga handlingen, att brottet själv är ett ådömt straff!
Vet du, jag låg sjuk nyss i en feber, och bland
annat, ja, det hände så mycket, så drömde jag att
jag såg ett krucifix utan den korsfäste; och när jag
frågade Dominikaner!! - det var en Dominikaner
där bland många andra - jo, jag frågade vad det
skulle betyda, och då svarade han: »du vill icke ha
honom lidande för dig; så lid själv!» Och det är
därför människorna ha blivit så känsliga för egna
lidanden!

DAMEN.
Och det är därför samvetena börja bli så tunga
när ingen hjälper bära...

DEN OKÄNDE.
Är du där också?
DAMEN.
Icke där - men på väg dit!

DEN OKÄNDE.
Lägg din hand i min och låt oss vandra härifrån
tillsammans.

DAMEN.
Vart?

DEN OKÄNDE.
Tillbaka, samma väg vi kommit! Är du trött?

DAMEN.
Icke nu mera!

DEN OKÄNDE.
Jag har dignat flere gånger; men så råkade jag
en besynnerlig tiggare... ja, du minns kanske honom,
som skall vara lik mig; och han bad mig försöksvis tro
gott om hans avsikter. Jag trodde - på försök;
och...

DAMEN.
Och...

DEN OKÄNDE.
Så gick det mig väl! - Och sen dess känner
jag kraft att fortsätta...

DAMEN.
Fortsättom!

DEN OKÄNDE vänd mot havet.
Ja, det mörknar och molnen hopa sig...

DAMEN.
Se icke på molnen...

DEN OKÄNDE.
Och därunder? Vad är det?
DAMEN.
Det är bara ett sjunket skepp!

DEN OKÄNDE viskar.
Tre kors! - vilket nytt Golgatha förestår oss
nu?

DAMEN.
Men de äro vita: det betyder gott!

DEN OKÄNDE.
Kan något gott hända oss mer?

DAMEN.
Ja, men icke strax.

DEN OKÄNDE.
Låt oss gå!

*

<sp>Hotellrummet</sp>.

Som förut. DAMEN sitter och virkar bredvid DEN
OKÄNDE.

DAMEN.
Säg något!

DEN OKÄNDE.
Nej, jag har bara ledsamheter att säga sedan
vi kommo i detta rum.

DAMEN.
Varför hade du ingen ro förrän du fick flytta in
i detta förfärliga rum?

DEN OKÄNDE.
Jag vet inte! Det var det jag minst gärna önskat,
och därför började jag längta hit för att få pinas.
DAMEN.
Och du har pinats...

DEN OKÄNDE.
Ja; jag hör inga sånger mer, ser intet skönt.
Om dagen hör jag kvarnen gå och ser det stora
panoramat som har vuxit ut till ett kosmorama, och
om natten...

DAMEN.
Ja, varför skrek du i sömnen?

DEN OKÄNDE.
Jag hade en dröm...

DAMEN.
En riktig dröm...

DEN OKÄNDE.
Av en förfärande verklighet... men ser du nu
bannet: jag har ett behov att berätta den, och för
vilken annan än för dig? Men för dig får jag inte,
ty då rör jag vid dörren till det stängda rummet...

DAMEN.
Det förflutna...

DEN OKÄNDE.
Ja!

DAMEN enkelt.
Det är allt något galet i ett sånt där lönnrum.

DEN OKÄNDE.
Det är nog det.

Paus.

DAMEN.
Berätta!
DEN OKÄNDE.
Jag fruktar jag måste! - Nåväl, jag drömde
att jag såg - din förre man gift med - min förra
hustru. Mina barn som sålunda fått honom till sin
far...

DAMEN.
Det har endast du kunnat finna på!

DEN OKÄNDE.
Om så vore; ack! - Men jag såg honom
misshandla dem. Reser sig. Och när jag naturligtvis ströp
honom... nej, jag kan inte mera... Men jag får
ingen ro förrän jag först fått visshet; och för att få
det måste jag söka opp honom i hans eget hem!

DAMEN.
Dit har det kommit!

DEN OKÄNDE.
Det har länge dragit ditåt kanten, och nu finns
ingen hejd... jag måste se honom!

DAMEN.
Men om han ej tar emot dig?

DEN OKÄNDE.
Jag söker mig in som patient och talar om min
sjukdom...

DAMEN förskrämd.
Tala inte om din sjukdom...

DEN OKÄNDE.
Jag förstår dig: du menar att han kunde finna
sig föranlåten att kvarhålla mig som rubbad... ja,
det får jag riskera... och jag har ett behov att riskera
... allt, frihet, liv, välfärd! Jag behöver en 
sinnesrörelse så stark att skakningen bringar upp mitt själv
i dagen; jag längtar efter en tortyr som återställer
jämnvikten i förhållandet, så att jag slipper gå som
en skuldsatt. Alltså: ner i ormagropen och så fort
som möjligt!

DAMEN.
Om jag kunde få följa dig...

DEN OKÄNDE.
Det behöver du inte: mina kval skola nog räcka
för båda!

DAMEN.
Då skall jag kalla dig min befriare, och den
förbannelse som jag en gång uttalade över dig skall
bli till välsignelse! - Ser du, att det är vår igen?

DEN OKÄNDE.
Jag har sett det på den där julrosen som börjar
vissna.

DAMEN.
Men känner du icke att det är vår i luften!

DEN OKÄNDE.
Jo, jag tycker att den där köldkänslan i bröstet
börjar avtaga...

DAMEN.
Kanske varulven kan bota dig fullständigt!

DEN OKÄNDE.
Få se! Måhända han icke är så farlig.

DAMEN.
Så grym som du är han bestämt icke!

DEN OKÄNDE.
Men min dröm! Tänk...
DAMEN.
... om det bara var en dröm! - Men nu är
mitt garn slut, och mitt onyttiga arbete också! Solkigt
har det blivit...

DEN OKÄNDE.
Men det kan tvättas!

DAMEN.
Eller färgas!

DEN OKÄNDE.
Rosenrött!

DAMEN.
Nej aldrig!

DEN OKÄNDE.
Den liknar en handskriftsrulle...

DAMEN.
Med vår saga på...

DEN OKÄNDE.
I landsvägssmuts, tårar och blod...

DAMEN.
Ja, sagan är snart slut! Gå och gör sista kapitlet!

DEN OKÄNDE.
Så råkas vi vid sjunde stationen! Där vi började!
</chapter>
<chapter name="AKT V">
<b>AKT V.</b>

<sp>Hos Läkaren</sp>.

Dekorationen ungefär som förut. Men vedtraven hälften
mindre. Vid verandan stå på en bänk kirurgiska instrument,
knivar, sågar, tänger etc.

LÄKAREN är sysselsatt med att putsa sina instrument.

SYSTERN ut från verandan.

Det är en patient som söker dig!

LÄKAREN.
Känner du honom?

SYSTERN.
Jag har icke sett honom, men här är hans kort.

LÄKAREN läser på kortet.
Vet du... detta övergår allt vad jag hittills varit
med om...

SYSTERN.
Är det han?

LÄKAREN.
Det är han! Ehuru jag icke ringaktar courage,
finner jag dock denna rättframhet cynisk, och känner
den som en utmaning. Emellertid, låt honom komma
hit!
SYSTERN.
Är det ditt allvar?

LÄKAREN.
Fullkomligt! Men om du vill, kan du ju
konversera honom litet på ditt enkla, rättframma sätt.

SYSTERN.
Det hade jag redan ämnat...

LÄKAREN.
Gott! Gör du grovarbetet, så skall jag komma
efter med fanérhyveln.

SYSTERN.
Ja, lita på mig; jag skall säga honom allt vad
ditt goda hjärta förbjuder dig att säga.

LÄKAREN.
Tyst du med det där hjärtat, och skynda dig så
att jag ej tappar humöret. Men stäng dörrarne!

SYSTERN går.

LÄKAREN.
Vad gör du borta vid soptunnan där igen, Caesar?

DÅREN fram.

LÄKAREN.
Hör du Caesar, om din fiende kommer och lägger
sitt huvud i ditt knä; vad gör du då?

DÅREN.
Jag skär av honom huvet!

LÄKAREN.
Så har jag inte lärt dig!
DÅREN.
Nej, du har sagt att man skall lägga glödande
kol på't; men det tycker jag är synd.

LÄKAREN.
Det tycker jag egentligen också, för det är
grymmare och illistigare. - Kan du säga mig om inte det
är bättre att hämnas lite, så blir den andre upprättad
och känner sig liksom kvitt affären.

DÅREN.
Efter du förstår det där bättre än jag, varför
frågar du mig då?

LÄKAREN.
Tyst du, jag talar inte till dig! - Alltså: tar vi
huvet av honom och så: får vi se!

DÅREN.
Det beror på hur han uppför sig.

LÄKAREN.
Alldeles riktigt! - hur han uppför sig! - Tyst!
- Gå undan!

DEN OKÄNDE
ut från verandan; upprörd men med en viss resignerad
fattning.

Herr doktor!

LÄKAREN.
Jaha!

DEN OKÄNDE.
Ni förvånas säkert att finna mig här...

LÄKAREN allvarligt.
Jag hade för länge sedan upphört förvånas, men
jag ser jag får börja igen.
DEN OKÄNDE.
Beviljar ni ett enskilt samtal?

LÄKAREN.
I alla ämnen som kunna anses passande mellan
uppfostrade personer! Är ni sjuk?

DEN OKÄNDE dröjande.
Ja!

LÄKAREN.
Varför kommer ni just till mig?

DEN OKÄNDE.
Det borde ni kunna gissa.

LÄKAREN.
Det vill jag inte! - Vad har ni för sjukdom?

DEN OKÄNDE tvekande.
Sömnlöshet.

LÄKAREN.
Det är ingen sjukdom; det är ett symptom. Har
ni varit hos någon läkare förut?

DEN OKÄNDE.
Jag har legat sjuk på - en anstalt, i feber - - -
- Men det var en högst märkvärdig feber...

LÄKAREN.
Vad var det för egendomligt med den?

DEN OKÄNDE.
Får jag framställa denna fråga: kan man gå
uppe och yra?

LÄKAREN.
Ja, om man är galen, men endast då! -
DEN OKÄNDE
reser sig, och sätter sig igen.

LÄKAREN.
Vad hette sjukhuset?

DEN OKÄNDE.
Det hette: Den Goda Hjälpen.

LÄKAREN.
Det är intet sjukhus som heter så!

DEN OKÄNDE.
Är det ett kloster då?

LÄKAREN.
Nej, det är ett dårhus!

DEN OKÄNDE reser sig.

LÄKAREN reser sig; ropar.
Syster! Stäng porten åt gatan! Och lilla
plankporten åt landsvägen! Till Den Okände. Var så god
och sitt! - Jag måste stänga för strykare som svärma
här omkring.

DEN OKÄNDE lugnar sig.
Herr doktor; en uppriktig fråga: anser ni mig
sinnessjuk?

LÄKAREN.
Man brukar icke få uppriktiga svar på den frågan,
det vet ni, och ingen som har den åkomman brukar
tro vad man säger. Det är därför er alldeles likgiltigt
vad jag hyser för mening. - Finner ni däremot själv
er själ vara sjuk, så sök en själasörjare.

DEN OKÄNDE.
Skulle ni icke vilja för ett ögonblick åtaga er den
befattningen?
LÄKAREN.
Nej, jag saknar kallelsen.

DEN OKÄNDE.
Om - - -

LÄKAREN avbryter.
Jag har för övrigt inte tid, ty här rustas till
bröllop i gården.

DEN OKÄNDE.
Min dröm...

LÄKAREN.
Jag trodde det skulle vara lugnande för er att
höra det jag tröstat mig, som det kallas; att det
skulle glädja er, rent av - det brukar vara så - men
jag ser i dess ställe att ert lidande ökas! - Där
ligger något under! Nu måste jag leta mig fram...
Hur kan det beröra er oangenämt att jag gifter mig
med en änka.

DEN OKÄNDE.
Med två barn?

LÄKAREN.
Låt se! låt se! - Där har jag det! Det var en
infernalisk tanke, värdig er! Hör nu, om det fanns
ett helvete, skulle ni vara dess överste, ty er
uppfinningsförmåga i straffväg övergår mina djärvaste
kombinationer; och jag kallas ändock varulven.

DEN OKÄNDE.
Det kan ju förefalla -

LÄKAREN avbryter.
En lång tid bar jag hat till er, som ni kanske
vet, därför att ni genom en oförlåtlig handling bragte
ett oförtjänt dåligt rykte över mig, men när jag blev
äldre och förståndigare, insåg jag att om straffet den
gången var orättvist, så förtjänte jag det ändock för
andra streck, som icke blevo upptäckta, och ni var ett
barn, som för övrigt hade nog samvete att straffa
sig själv, så den saken behöver icke bekymra er
heller! Var det ärendet kanske?

DEN OKÄNDE.
Ja!

LÄKAREN.
Är ni då nöjd om jag beviljar er fritt avtåg?

DEN OKÄNDE ser frågande ut.

LÄKAREN.
Eller trodde ni kanske att jag ämnade inspärra
er; eller såga er med instrumenten där? Döda er,
kanske? Man skulle ju döda sådana där stackare!

DEN OKÄNDE ser på klockan.

LÄKAREN.
Ni hinner med båten.

DEN OKÄNDE.
Vill ni räcka mig er hand?

LÄKAREN.
Nej, det kan jag inte! Det får jag inte! Vad
hjälper det för övrigt om jag förlåter er, när ni inte
har kraft att tillge er själv. - Det finns ju saker,
som endast kunna hjälpas genom att göras ogjorda:
detta är ohjälpligt!

DEN OKÄNDE.
»Den Goda Hjälpen».
LÄKAREN.
Den var inte så dålig! - Ni utmanade ödet, och
ni blev bruten; ingen skam i en god kamp. Jag
gjorde så med, men som ni ser har jag prutat på min
vedtrave; jag vill inte ha åskan inomhus, och jag leker
inte med ljungelden mer.

DEN OKÄNDE.
En station till - och jag är framme.

LÄKAREN.
Aldrig framme, herre! - Farväl!

DEN OKÄNDE.
Farväl.

*

<sp>Gathörnet</sp>.

Som i första akten.

DEN OKÄNDE sitter på bänken under trädet och ritar
i sanden.

DAMEN in.
Vad gör du?

DEN OKÄNDE.
Jag skriver i sanden; fortfarande.

DAMEN.
Hör du inga sånger komma?

DEN OKÄNDE pekar åt kyrkan.
Jo, men därinifrån! - Det är någon jag gjort
orätt utan att veta det!

DAMEN.
Jag trodde att vandringen var nära sitt slut, då
vi  råkade komma hit tillbaka...
DEN OKÄNDE.
Där vi började... på gatan, mellan krogen,
kyrkan - och postkontoret. Postkontoret! P, o, s, t
... Hör du, lät jag icke ett rekommenderat brev ligga
ohämtat där...

DAMEN.
Jo, och därför att det bara var elakheter...

DEN OKÄNDE.
Eller rättegångshandlingar.

Slår sig för pannan.

Där är det.

DAMEN.
Gå in, och tro att det är ett gott brev!

DEN OKÄNDE ironiskt.
Gott?

DAMEN.
Tro det! inbilla dig det!

DEN OKÄNDE går in på posten.
Jag vill försöka!

DAMEN
går och väntar på trottoaren.

DEN OKÄNDE
ut från posten med ett brev.

DAMEN.
Nåå?

DEN OKÄNDE.
Jag skäms! - Det var pengarne!

DAMEN.
Ser du! - Och alla dessa sorger, och alla dessa
tårar - förgäves...
DEN OKÄNDE.
Icke förgäves! - Det ser elakt ut, det här spelet,
men är det nog inte! Det var den Osynlige jag gjorde
orätt, när jag misskände...

DAMEN.
Tyst! inte så! inte skylla!

DEN OKÄNDE.
Nej! Det var min egen dumhet, eller ondska...
Jag ville icke vara livets dupe, och därför blev jag
det! - Men älvorna...

DAMEN.
Ha gjort utbytet! - Låt oss gå.

DEN OKÄNDE.
Ja, låt oss gå och gömma oss i bergen med vårt
elände...

DAMEN.
Ja! bergen gömma! - Men först måste jag in och
tända ett ljus åt min goda Sankt Elisabeth...

DEN OKÄNDE nickar avböjande.

DAMEN.
Kom!

DEN OKÄNDE.
Nåja! jag kan ju alltid gå igenom; men stanna
gör jag inte!

DAMEN.
Det vet du inte! - kom! - Därinne skall du
höra nya sånger!

DEN OKÄNDE
går efter henne mot kyrkporten.

Kanske!

DAMEN.

Kom!
</chapter>

<h1>ANDRA DELEN</h1>
PERSONER.

Den Okände.
Damen.
Modren.
Fadren.
Confessorn, samme person
Tiggaren, -''-
Dominikanern, -''-
Läkaren.
Caesar.
M. fl.


<sp>Sceneri för alla akterna</sp>.

AKT I: Utanför stugan.

AKT II: Laboratoriet; Rosenkammaren.

AKT III: Krogen-Banketten; Fängelset; Rosenkammaren.

AKT IV: Krogen; Hålvägen; Rosenkammaren.
<chapter name="ANDRA DELEN. AKT I">
<b>AKT I.</b>

<sp>Utan förstugan</sp>.

Till höger en terrass, på vilken boningshuset ligger.
Nedanför löper landsvägen inåt fonden, som visar en tät
barrskog med höjder, vilkas linier skära varandra. Till
vänster antydes flodstrand, utan att floden synes.

Boningshuset är vitt med små fönster infattade i ramar
av sandsten och försedda med galler. Väggen klädd med
vinrankor och klängrosor. Utanför, uppe på terrassen en
brunn; utmed terrassens kant pumpväxter, som hänga nedöver
med stora gula blommor. Fruktträd utmed landsvägen; och
ett minneskors över en olyckshändelse.

Genom terrassen går en trappa ner till landsvägen med
blomkrukor på balustraden, nedanför trappan en bänk.

Landsvägen löper in från höger i förgrunden och slingrar
förbi terrassen, vilken skjuter fram som en udde, samt sträcker
sig sedan inåt fonden.

Fullt solsken från vänster.

MODREN sitter på bänken nedanför trappan.
DOMINIKANERN står framför henne.

DOMINIKANERN. <footnote>Samme person som Confessorn och Tiggaren.</footnote>
Ni har låtit kalla mig i en för eder viktig
familjeangelägenhet. Tala, min fru!

MODREN.
Herr Confessor; jag är en av livet hårt prövad
kvinna och vet icke var jag felat, då jag så drabbats
av Försynens onåd.
DOMINIKANERN.
Det är en nåd att bli föremål för den Eviges
prövningar, och triumfen väntar segraren!

MODREN.
Så har jag stundtals sagt mig, men det finns
gränser för lidandet...

DOMINIKANERN.
Finns inga gränser! Lidandet är gränslöst, som
nåden!

MODREN.
Först går min make ifrån mig för att resa med
en annan kvinna.

DOMINIKANERN.
Låt honom resa: han skall komma igen, och
på sina bara knän!

MODREN.
Så vet ni, herr Confessor, att min enda dotter
var gift, med en läkare. Denne man överger hon och
kommer hitdragande med en främling, vilken hon
föreställer som sin nye man.

DOMINIKANERN.
Det förstår jag inte: skilsmässa är icke tillåten
inom vår kyrka.

MODREN.
Nej; men de reste över gränsen, där andra lagar
gälla, och han, som är gammalkatolik, fick en andlig
att viga dem.

DOMINIKANERN.
Det är intet rätt äktenskap, och det kan icke
upplösas efter som det aldrig existerat, men det kan
förklaras ogiltigt: - Vem är er nuvarande svärson?
DEN OKÄNDE.
Uppriktigt sagt: om jag det visste! Ett vet jag,
och det är nog för att göra eländet rågat: han är en
frånskild man och hans hustru och barn leva, i halv
misère.

DOMINIKANERN.
Detta är ett svårt fall, men vi skola nog reda det
också. Vad har han för sig eljes?

MODREN.
Han är poet och skall vara berömd i sin
hemort...

DOMINIKANERN.
Och gudlös, förstås?

MODREN.
Ja, han var det åtminstone; men sedan det andra
bröllopet fick han icke en glad dag mera: ödet, han
kallade det, fick fatt i honom med hårda handen, och
hit drevs han av järnriset som en utblottad tiggare.
Slag i slag råkade honom olyckan, så att jag rördes
av medlidande just i samma stund han flydde
härifrån. Irrande i skogarne föll han slutligen ute i
markerna, upphämtades av barmhärtiga människor
och intogs på en asyl, där han låg sjuk i tre
månader, utan att vi visste var han fanns!

DOMINIKANERN.
Vänta nu: i fjor intogs en man, under
omständigheter ni skildrat, i klostret »Goda Hjälpen», där
jag just är confessor. Under det febern pågick,
öppnade han sitt hjärta, och det fanns knappt ett brott
som han ej tog på sig. När han vaknade till
besinning, mindes han intet, påstod han. För att pröva
njurarne, begagnade jag den hemliga apostoliska
makt oss är förlänad och utkastade på försök det
lilla bannet. När nämligen ett hemligt brott är
begånget, läses Deuteronomions förbannelse över den
misstänkte; är han oskyldig, går han oskadd ifrån
saken, men träffas han, då sker såsom Paulus säger,
att hans kropp lämnas att plågas av Satan, på det
hans själ måtte bättra sig och varda räddad.

MODREN.
O Gud: Det är han!

DOMINIKANERN.
Det är densamme: Er svärson! Underliga äro
försynens vägar - Men träffades han grundligt?

MODREN.
Ja, och så... Han sov här om natten, men togs
upp ur sömnen av en oförklarlig kraft som isade
hans hjärta, sade han...

DOMINIKANERN.
Och så fick han skräcksyner?

MODREN.
Ja!

DOMINIKANERN.
Och jagades av ängslans tankar, varom Job
talar: »När jag tänkte: min säng skall trösta mig.
så förskräcker Du mig med drömmar och gör mig
förfärelse, att min själ önskar sig vara hängd och
mina ben döden!» Detta är alldeles som det bör!
Men fick han ögonen öppnade?

MODREN.
Ja, men endast för att få synen förvänd. Ty då
olyckorna hopade sig, och han icke längre kunde
förklara dem på naturlig väg, och då ingen läkare
kunde bota honom, började han inse att han stred
mot högre medvetna makter ...

DOMINIKANERN.
Som ville honom ont, och därföre voro onda.
Det är sakens vanliga gång... Och sedan?

MODREN.
Sedan fick han fatt i några böcker, som lärde
honom att dessa onda makter kunde bekämpas.

DOMINIKANERN.
Jaså, han är där och tittar i det fördolda, som
skall vara fördolt! Nå: har han lyckats besvärja
straffandarne?

MODREN.
Han påstår det; och synes ha återfått nattens
lugn.

DOMINIKANERN.
Ja, han tror det; men ser ni, fru, därför att han
icke anammade kärleken till sanningen, skall Gud
sända honom kraftig villfarelse, så att han skall tro
lögnen.

MODREN.
Där må han stånda sitt kast, men han har ändrat
min dotters sinne också. Hon var visserligen varken
kall eller varm förut, men nu är hon på väg att bli
ond!

DOMINIKANERN.
Hur leva makarne tillsammans?

MODREN.
Halva dagen som änglar och andra halva pina
de varann som djävlar.
DOMINIKANERN.
Det är vägen: de skola plåga varandra fram till
korset.

MODREN.
Såvida de ej gå ifrån varann.

DOMINIKANERN.
Redan!

MODREN.
De ha rest bort fyra gånger var, men kommit
igen; det synes som de voro fastkedjade och väl
vore det, ty barnet är i antågande.

DOMINIKANERN.
Låt då barnet komma; de små bruka ha
förning med sig, som friskar upp unkna själar!

MODREN.
Om så vore! Men här synes ett nytt trätofrö
spira. De tvista redan om barnets namn; de tvista
om dess dop; och modren är redan svartsjuk på
mannens barn i förra giftet, och han kan icke lova
att älska detta barnet så högt som de första, och
modren vill ovillkorligen han skall lova det. Ingen
ända finnes på detta avgrundsliv!

DOMINIKANERN.
Åjo! Vänta bara! Har han inlåtit sig en gång
med makterna, så ha vi fatt i honom, och våra böner,
fru, äro kraftigare än hans motstånd; de verka lika
utomordentligt som hemlighetsfullt!

DEN OKÄNDE
synes uppe på terrassen. Han är klädd i en jaktrock och en
engelsk-indisk sommarhatt. Har en alpstav i handen.
DOMINIKANERN.
Är det han, däruppe?

MODREN.
Det är min nuvarande svärson.

DOMINIKANERN.
Märkvärdigt lik den förre! - Men se nu på,
hur han beter sig... Han har icke märkt mig än,
men han känner min närvaro på sig.

Han gör korstecken i luften.

Se så orolig han blir... och nu stelnar han som
en istapp... så där! Nu skall han skrika snart.

DEN OKÄNDE
har tvärstannat och blivit stående stel; tar sig åt hjärtat;
ropar.

Vem är därnere?

MODREN.
Det är jag!

DEN OKÄNDE.
Men du är icke ensam!

MODREN.
Nej! Jag har sällskap!

DOMINIKANERN gör korstecknet.
Nu skall han tystna och fällas till marken som
ett avhugget träd!

DEN OKÄNDE
sjunker ihop och fälles till marken.

DOMINIKANERN.
Nu går jag! ty om han blev varse mig, bruste
han. Men jag kommer snart tillbaka. Ni ser, han
är i goda händer! Farväl och hav frid! Går.
DEN OKÄNDE
reser sig och stiger ned för trappan.

Vem var här?

MODREN.
En vandrare! Sätt dig, du ser så blek ut.

DEN OKÄNDE.
Det var ett anfall av svindel...

MODREN.
Du har alltjämt nya namn, men säger icke mer
för det. Sätt dig här på bänken!

DEN OKÄNDE.
Nej, jag tycker icke om att sitta där; det löper
beständigt folk här förbi.

MODREN.
Och här har jag suttit sedan jag var barn, och
sett livet rinna förbi som floden därnere; här såg
jag på landsvägen människor vandra lekande,
schackrande, tiggande, svärjande, dansande. Jag älskar
denna bänk och jag älskar floden därnere, fastän
han varje år gör oss förfång och gnager på vårt
arvegods. I våras tog han bort all slottermark, så
att vi måste sälja kreaturen. Egendomen har på de
sista åren förlorat halva sitt värde, och när nu
sjösänkningen däruppe i bergen blir färdig och myren
tappas ut i floden, kommer den att stiga så att den
tar bort huset. Vi ha processat i tio år, förlorat i
alla instanser och vi måste gå under: det är
oundvikligt som ödet.

DEN OKÄNDE.
Ödet är icke oundvikligt!
MODREN.
Akta dig, om du tror dig kunna bekämpa det!

DEN OKÄNDE.
Det är redan gjort!

MODREN.
Ve, ve, är du nu där igen! Du lär intet av
Försynens tuktan.

DEN OKÄNDE.
Jo, att hata. Kan man älska det onda, det som
gör ont?

MODREN.
Jag är mycket olärd, som du vet, men jag läste
i går i ett lexikon, att Eumeniderna betyder De
välsinnade!

DEN OKÄNDE.
Det är sant; men det är lögn att de äro
välvilliga. Jag känner bara en välsinnad furie, och det
är min!

MODREN.
Kallar du Ingeborg furie?

DEN OKÄNDE.
Ja, ty det är hon, och som sådan är hon stor.
Hennes uppfinningsförmåga i att pina mig överträffar
mina mest infernaliska påhitt, och om jag slipper
levande ur hennes händer, så kommer jag så ren som
guld ur elden.

MODREN.
Du har fått efter förtjänst. Du skulle skapa om
henne efter ditt sinne, sade du, och du har lyckats!

DEN OKÄNDE.
Fullkomligt! - Men var är min furie?
MODREN.
Hon gick utåt landsvägen för en stund sedan.

DEN OKÄNDE.
Ditåt? - Då går jag min undergång till mötes!

Går inåt fonden.

MODREN.
Du kan skämta ännu? Vänta du!

Modren ensam ett ögonblick tills Den Okände
försvunnit. Därpå DAMEN in från höger. Hon är sommarklädd
och bär postväskan samt brutna brev i handen.

DAMEN.
Är du allena, moder?

MODREN.
Jag blev just nu!

DAMEN.
Här är posten; och den är Jobs!

MODREN.
Öppnar du hans brev?

DAMEN.
Jag öppnar alla hans brev, ty jag vill veta med
vem jag förenat mitt öde, och jag undertrycker alla
meddelanden, som kunna uppblåsa hans högmod.
Med ett ord: jag isolerar honom, så att han får
behålla elektriciteten, med fara att han spränges.

MODREN.
Så lärd du blivit!

DAMEN.
Ja; när han är så oklok att han anförtror mig
nästan allt, så har jag snart hans öde i min hand!
Tänk dig, han sysslar nu med elektriciteten och
påstår han vill tämja åskan, så att den skall ge honom
lyse, värme och drivkraft. Detta går ännu an, men
jag ser i dag av ett brev, att han korresponderar med
guldmakare.

MODREN.
Skall han göra guld nu? Är denne man klok?

DAMEN.
Det är den stora frågan; den mindre är den, om
han är en charlatan.

MODREN.
Misstänker du honom?

DAMEN.
Jag tror denna person om allt ont, och om allt
gott, på samma dag.

MODREN.
Vad mera nytt?

DAMEN.
Detta: min frånskilde man, vars nya
giftermålsplaner strandat, har blivit grubblande, lämnat sin
praktik och flackar omkring på landsvägarna.

MODREN.
Ve, ve! - Han var min svärson dock, och under
en skrovlig yta dolde sig ett gott hjärta.

DAMEN.
Ja: det var så! Och namnet varulven jag gav
honom var endast i hans egenskap av min herre och
man! Så länge jag visste honom lugn och på väg
att trösta sig, hade jag frid; nu skall han spöka som
det onda samvetet.
MODREN.
Har du samvete?

DAMEN.
Jag hade icke förr, men sedan jag genom
läsningen av min mans skrifter fått upp ögonen, kan jag
se skillnaden på gott och ont!

MODREN.
Han hade förbjudit dig läsa sina böcker, och
följden av din olydnad hade han ej beräknat.

DAMEN.
Vem kan beräkna alla en handlings följder?

MODREN.
Vad mera ont har du i väskan, Pandora?

DAMEN.
Det värsta! O! - Kan du tänka dig, mor, att
hans frånskilda hustru står i begrepp att gifta om sig?

MODREN.
Men det bör ju lugna honom och dig?

DAMEN.
Å, vet du ej att hans värsta dröm är det hans
fru gifter om sig och att därigenom hans barn skola
få styvfar?

MODREN.
Kan han bära det, ensam, så vill jag fatta
underliga tankar om honom!

DAMEN.
Tror du han är så känslig? Säger han icke själv
att en bildad gentleman i slutet av nittonde
århundradet aldrig blir förbluffad!
MODREN.
Man säger så mycket; men när det gäller...

DAMEN.
Men i botten på Pandoras säck låg en gåva som
icke var en olycka! Se hit, moder! det är hans
sexårige sons porträtt.

MODREN betraktar porträttet.
Det är ett änglabarn!

DAMEN.
Det är så skönt som bild och uttryck att man
känner sig god, när man betraktar det! - Säg, tror
du att mitt barn skall bli lika skönt! Säg, tror du?
- Svara ja, eljes blir jag olycklig! Jag älskar redan
denne lille person, men jag känner jag skulle kunna
hata honom, om mitt barn ej blev lika skönt! Ja, jag
är redan svartsjuk!

MODREN.
Jag hyste den förhoppningen, när ni kommo hit
från er olyckliga bröllopsresa, att det skulle ha
stormat ut; men jag ser nu att det endast var inledningen
till vad som skall komma.

DAMEN.
Numera är även jag beredd på allt; och jag tror
icke denna härva kan redas; den måste klippas.

MODREN.
Men du har ökat dina svårigheter med detta
undertryckande av hans post...

DAMEN.
Förr, då jag gick fram mitt liv som en
sömngångare, kunde jag reda allt bara med att blåsa på
det; men sedan han väckt mina tankar, börjar jag
vackla.

Hon stoppar breven i fickan.

Där kommer han! Tyst nu!

MODREN.
En sak! Varför låter du honom gå och spöka i
din förre mans sommarkostym?

DAMEN.
Det roar mig att plåga honom och förnedra
honom. Jag har inbillat honom att det är klädsamt,
och att plaggen tillhört far. - När jag nu ser honom
i varulvens kläder, tycker jag att jag har båda två i
mina klor.

MODREN.
Gud bevare oss, vad du har blivit elak!

DAMEN.
Det kanske var min uppgift, om jag nämligen
hade en uppgift i denne mannens liv!

MODREN.
Jag önskar ibland att floden steg och toge oss
bort allesammans under nattens sömn; och om han
så spolade och tvättade i tusen år, kanske synden,
varpå detta hus är byggt, skulle kunna sköljas bort.

DAMEN.
Det är då sant att min farfar, notarien, rivit till
sig andras gods på orättfärdig väg? Man säger att
denna gård är hopkommen av änkors och faderlösas
arv, av ruinerades exekutioner, av dödas
kvarlåtenskap, av tvistande parters mutor...
MODREN.
Tala icke vidare om det; de efterlevandes tårar
ha samlat sig till en sjö, och det är den, säger folket,
som nu skall tappas ut och komma floden att skölja
oss bort.

DAMEN.
Kan man icke på laglig väg hindra det! Finns
det ingen rättvisa på jorden mer?

MODREN.
Icke på jorden; men i himlen, och det är den,
som nu skall dränka oss, barnen av
missgärningsmännen.

Går uppför trappan.

DAMEN.
Det är då icke nog med att man skall dras med
sina egna tårar, man skall också ärva andras.

DEN OKÄNDE in.
Har du ropat på mig?

DAMEN.
Nej, jag bara lockade, utan att direkt längta efter
dig.

DEN OKÄNDE.
Jag kände på mig att du sysslade med mitt öde
på ett för mig obehagligt sätt. Du har lärt mina
konster snart.

DAMEN.
Och flera till.

DEN OKÄNDE.
Men jag ber dig: rör ej vid mitt öde med
klumpiga händer. Jag är Cain, ser du, och står under
makternas bann, men makterna tillåta inga dödliga
att ingripa i deras hämndeverk. Ser du att jag är
märkt! Lyfter hatten. Det märket betyder: min är
hämnden, säger Herren.

DAMEN.
Trycker dig hatten?

DEN OKÄNDE.
Nej, men han bränner! liksom rocken! Och vore
det ej för att vara dig till behag, skulle jag ha kastat
alltsamman i floden. - Vet du, att när jag går
omkring i bygden, kallar mig folket doktorn. Det är
väl din man, varulven, som menas. Och otur har jag.
Frågar jag vem som planterat detta träd, så svarar
man: det har doktorn. Frågar jag, vem som äger
den gröna fisksumpen, så svarar man: det är doktorns.
Och när det icke är doktorns, så är det doktorinnans.
Det är du! Denna sammanblandning av min person
med en annans gör mig vistelsen här olidlig; och
jag skulle vilja resa...

DAMEN.
Har du icke försökt sex gånger att lämna denna
plats, men icke lyckats.

DEN OKÄNDE.
Jo, men den sjunde skall det lyckas!

DAMEN.
Försök!

DEN OKÄNDE.
Du säger detta med en ton som om du vore
viss det skulle misslyckas.

DAMEN.
Jag är viss!
DEN OKÄNDE.
Plåga mig på ett annat sätt, kära furie.

DAMEN.
Det kan jag också!...

DEN OKÄNDE.
På något nytt sätt. Försök att säga något elakt
som inte »den andra» sagt förut.

DAMEN.
»Den andra»: det är din fru! Det är smakfullt
att påminna om den andra...

DEN OKÄNDE.
Allt som lever och rör sig, allt som är dött och
stelnat, påminner om det förflutna...

DAMEN.
Tills den kommer som skall utplåna det mörka
förgångna och bringa ljus med sig.

DEN OKÄNDE.
Du menar ditt barn, som vi vänta!

DAMEN,
Vårt barn!

DEN OKÄNDE.
Älskar du det?

DAMEN.
Från och med i dag har jag börjat älska det!

DEN OKÄNDE.
I dag? Vad har då hänt? För fem månader
sedan ville du gå till advokat och skiljas från mig
därför att jag icke ville följa dig till en kvacksalvare
och låta döda den ofödde.
DAMEN.
Det var då! Nu är det annat!

DEN OKÄNDE.
Nu?

Ser sig omkring, liksom vädrande.

Nu? - Har posten kommit?

DAMEN.
Ännu är du listigare än jag, men snart skall
lärjungen övergå mästaren.

DEN OKÄNDE.
Var där brev till mig?

DAMEN.
Nej!

DEN OKÄNDE.
Giv mig då korsbandet!

DAMEN.
Hur kunde du höra det?

DEN OKÄNDE.
Giv mig alltså korsbandet, efter som ditt samvete
gör så fin skillnad på brev och korsband.

DAMEN
tar fram postväskan, som hon haft dold bakom bänken.

Se här!

DEN OKÄNDE
tar upp fotografien, betraktar den noga och stoppar den i
bröstfickan.

DAMEN.
Vad var det?

DEN OKÄNDE.
Det förflutna!
DAMEN.
Var det skönt?

DEN OKÄNDE.
Ja, så skönt som aldrig det kommande kan bli.

DAMEN mörknar.
Det skulle du icke ha sagt!

DEN OKÄNDE.
Nej, jag medger det; och det gör mig redan
ont...

DAMEN.
Kan du lida?

DEN OKÄNDE.
Numera dubbelt, ty jag känner när du lider.
Och då jag i självförsvar sårar dig, så är det jag,
som får sårfebern.

DAMEN.
Det vill säga: du är vapenlös mot mig?

DEN OKÄNDE.
Ja; och ändå mer nu, då du är skyddad av det
oskyldiga väsen, du bär under ditt hjärta.

DAMEN.
Det skall bli min hämnare.

DEN OKÄNDE.
Eller min!

DAMEN med tårar i rösten 
Arma varelse: född i synd och skam, född till
hämnd, genom hat.

DEN OKÄNDE.
Det var längesedan jag hörde dessa tonfall i
din röst.
DAMEN.
Å ja!

DEN OKÄNDE.
Det var denna röst, som en gång fångade mig,
emedan den liknade en moders, när hon talar till
sitt barn!

DAMEN.
När du uttalar ordet moder, känner jag mig i
stånd att endast tro dig om gott; men i nästa
ögonblick tänker jag: det är bara ett nytt sätt att lura mig.

DEN OKÄNDE.
Vad ont har jag gjort dig egentligen?

DAMEN villrådig.

DEN OKÄNDE.
Svara! vad ont har jag gjort dig?

DAMEN.
Jag vet inte.

DEN OKÄNDE.
Hitta, på något! Säg så här: jag hatar dig,
emedan jag icke kan lura dig.

DAMEN.
Kan jag inte? Det är synd om dig!

DEN OKÄNDE.
Då har du något gift i klädningsfickan.

DAMEN.
Ja, det har jag!

DEN OKÄNDE.
Vad kan det vara? - Vem är det som kommer
där borta på landsvägen?

DAMEN.
Det är förebudet!
DEN OKÄNDE.
Är det en riktig människa eller ett spöke!

DAMEN.
Från det förflutna!

DEN OKÄNDE.
Han är klädd i frack och lagerkrans; men är
barfota.

DAMEN.
Det är Caesar.

DEN OKÄNDE förvirrad.
Caesar? Det var ju mitt öknamn i skolan.

DAMEN.
Ja; men det är även öknamnet på den dåren,
som var inackorderad hos min... förre man; förlåt
uttrycket.

DEN OKÄNDE.
Är dåren lös?

DAMEN.
Det ser så ut!

CAESAR
in från fonden: klädd i frack utan skjortkrage; lagerkrans
på huvet; barfota; bizarr för övrigt.

Varför hälsar du inte! - Du skall säga: ave
Caesar! ty nu är jag herren! Varulven har nämligen
blivit rubbad, sedan Den Store drog av med hans
fru, vilken han själv snappat bort från hennes förste
älskare, eller fästman, eller vad det skall kallas.

DEN OKÄNDE till Damen.
Det var stryknin för två fullvuxna! Till Caesar:
Var är din husbonde, eller slav, eller dårläkare, eller
fångvaktare, då?
CAESAR.
Han kommer strax efter; men var inte rädd för
honom; han umgås varken med gift eller kniv.
Däremot behöver han bara visa sig, så springer allt
levande för honom; träden fälla sina löv, och
landsvägens damm löper i en virvel framför honom som
molnstoden för Israels barn...

DEN OKÄNDE.
Hör nu...

CAESAR.
Tyst, när jag talar... Och ibland tror han sig
vara varulven, och påstår att han vill äta upp ett
litet barn, som icke är fött och som egentligen är
hans med den förstkommandes rätt...

Drar sig utåt.

DAMEN till Den Okände.
Kan du besvärja den demonen?

DEN OKÄNDE.
Djävlar, som tåla solskenet, rår jag inte på!

DAMEN.
Du fällde ett överord härom morgonen, och som
du får igen nu. Du sade: osynlige, som smyga om
natten, och slåss i mörkret, illojalt; men kom om
dagen, när solen skiner! Nu ha de kommit!

DEN OKÄNDE.
Och det gläder dig?

DAMEN.
Ja, nästan!

DEN OKÄNDE.
Vilken skada att jag icke kan glädjas, när du
får dina hugg! - Låt oss sitta på bänken, de
anklagades bänk - det kommer nog fler!
DAMEN.
Låt oss hellre gå!

DEN OKÄNDE.

Nej; Jag vill se hur mycket jag tål; och för
övrigt, vid varje gisselslag känner jag hur en
skuldpost strykes på min svarta tavla.

DAMEN.
Men jag kan icke mer; ser du, där kommer han
själv! - Å Gud; denne man, som jag en gång trott
mig älska.

DEN OKÄNDE.
Trott? Ja, ty det är bara bländverk
alltsammans, men det är icke bara! Gå du! jag skall ta
det som en plikt att stanna ensam.

DAMEN
går uppför trappan men hinner ej upp, förrän Läkaren synes
komma från fonden.

LÄKAREN
med långt, grått, hängande hår, klädd i en engelsk-indisk
hatt och en jaktrock, alldeles lik Den Okändes; låtsas icke
märka Den Okände; sätter sig på en sten på andra sidan
landsvägen mitt emot Den Okände på bänken. Tar av hatten
och torkar svetten ur pannan.

DEN OKÄNDE som blivit otålig.
Vad önskas?

LÄKAREN.
Jag önskar endast se det hus, där en gång min
lycka bodde, där <sp>mina</sp> rosor blommade...

DEN OKÄNDE.
En upplyst gentleman skulle för det ändamålets
vinnande välja ett ögonblick, då husets nuvarande
innevånare befunno sig på en liten resa till exempel,
och detta borde han göra för sin egen skull för att
icke synas löjlig.

LÄKAREN.
Löjlig? Jag undrar, vem som är löjligast av
oss två?

DEN OKÄNDE.
För ögonblicket är det nog jag.

LÄKAREN.
Ja, men jag tror ni är okunnig om hela vidden
av er ömklighet.

DEN OKÄNDE.
Vad är det?

LÄKAREN.
Det är: att ni vill äga det jag har ägt.

DEN OKÄNDE.
Fortsätt bara!

LÄKAREN.
Har ni märkt, att vi äro lika klädda? - Gott!
Vet ni vad det beror på? Jo, därpå att ni bär mina
kläder, som jag vid katastrofen glömde avhämta.
Sådant, ser ni, skulle en upplyst gentleman från slutet
av nittonde århundradet ej utsätta sig för.

DEN OKÄNDE
kastar av sig hatt och rock.

Förbannade kvinna!

LÄKAREN.
Håll till godo! Avlagda manskläder ha alltid
varit fatala ända sedan Nessus-dräkten i åminnelse.
Gå nu in och kläd om er, så skall jag sitta här och
se på, och jag skall höra på, när ni gör upp den där
affären på tu man hand med den förbannade kvinnan.
- Glöm inte käppen!

DAMEN
har skyndat upp mot huset, men faller framför trappan.

DEN OKÄNDE står handfallen.

LÄKAREN.
Käppen! Käppen!

DEN OKÄNDE.
Icke för kvinnans skull, men för barnets, ber jag
om nåd!

LÄKAREN vild.
Jaså, det är barn också! <sp>Vårt</sp> hus, <sp>våra</sp> rosor,
<sp>våra</sp> kläder, sängkläderna inräknade, och <sp>vårt</sp> barn.
Ni har mig inom era dörrar, jag sitter vid ert bord,
ligger i er säng; jag finns i ert blod, i era lungor,
i er hjärna; jag är överallt och ni kan inte komma
åt mig. När pendeln slår midnattstimman, så skall
jag andas kallt på ditt hjärta, så det skall stanna som
ett utgånget ur; när du sitter i ditt arbete, skall jag
komma med en vallmo, som du inte kan se, och han
skall söva din tanke, förvirra ditt förstånd så du får
se syner, som icke du kan skilja från verkligheter;
jag skall ligga som en sten på din väg, så du snävar;
jag skall bliva tornet som stinger din hand, när den
vill plocka rosen; min själ skall spännas som ett
spindelnät över din, och genom den kvinna du rövat
från mig, skall jag styra dig som en stut; ditt barn
skall bli mitt och jag skall tala genom dess mun; i
dess ögon skall du läsa mina blickar, så att du skall
stöta det bort som en fiende. Och nu farväl du lilla
hus, oeh farväl du rosenkammare; där skall ingen
lycka blomstra, som jag behöver avundas! Går.

Den Okände har under tiden satt sig på bänken, där
han svarslös åhört som en anklagad.
</chapter>
<chapter name="ANDRA DELEN. AKT II">
<b>AKT II.</b>

<sp>Laboratoriet</sp>.

En trädgårdspaviljong i rokokostil; höga fönster. Mitt
på golvet ett stort skrivbord med diverse kemiska och
fysikaliska apparater. Två koppartrådar löpa ner från taket
till ett elektroskop som står mitt på bordet och är försett med
små ringklockor för att markera luftelektricitetens tension.

På ett bord till vänster en stor gammaldags
elektricermaskin med glasskiva, mässingskonduktörer, leydenbatteri;
stolparne äro lackerade röda och svarta.

Till höger en stor gammalmodig öppen spis med
trefötter, deglar, tänger, bälg o. s. v.

I fonden dörr ut till ett landskap: det är mulet och
dunkelt, men då och då skiner ett rött solsken in i rummet.

En brun kappa med pelerin och kapuschong hänger vid
spisen; därbredvid står en kappsäck och en alpstav.

DEN OKÄNDE. MODREN.

DEN OKÄNDE.
Var är... Ingeborg?

MODREN.
Det vet du bättre!

DEN OKÄNDE.
Nåväl; hon är hos advokaten för att söka
skilsmässa ...

MODREN.
Varför?
DEN OKÄNDE.
Därför: nej, det är så galet, att du skulle tro
mig ljuga.

MODREN.
Säg!

DEN OKÄNDE.
Jo, hon vill skiljas, därför att jag underlät att
piska opp den sinnessjuka mannen. Hon säger att
det var fegt...

MODREN.
Det tror jag inte.

DEN OKÄNDE.
Nej, ser du det! - Du tror endast vad som
behagar dig; det andra är lögn. - Nå finner du det
förenligt med dina intressen att tro, det hon stulit
brev från mig?

MODREN.
Det vet jag inte.

DEN OKÄNDE.
Det var inte frågan om du visste, utan om du
trodde?

MODREN avbryter.
Vad är det du har för dig här?

DEN OKÄNDE.
Det är försök rörande luftelektriciteten.

MODREN.
Och det är åskledaren du fört in på skrivbordet!

DEN OKÄNDE.
Ja: men det har ingen fara, ty det ringer i
klockorna, när det börjar bli oro i luften.
MODREN.
Detta är hädelse och svart magi: Akta dig! -
Och vad gör du i spisen där?

DEN OKÄNDE.
Det är guldmakeriet.

MODREN.
Tror du på det?

DEN OKÄNDE.
Du förutsätter att jag är en charlatan? Det må
jag icke förtänka dig, men var icke för snabb att
döma; jag kan ha beedigat intyg om analysen när
som helst.

MODREN.
Detta må vara vad det är, men vad ämnar du
företaga om Ingeborg ej kommer igen.

DEN OKÄNDE.
Ännu en gång kommer hon igen, men
framdeles, när barnet anlänt, kanske hon lossnar...

MODREN.
Du är så säker.

DEN OKÄNDE.
Som jag sade: ännu är jag säker... det känner
man så länge bandet håller, men när det brustit, då
känner man det också så obehagligt tydligt.

MODREN.
Men när ni lösgjorts från varandra, kanske ni
båda äro bundna vid barnet; sådant vet man icke
förut.

DEN OKÄNDE.
Däremot har jag garanterat mig genom ett stort
intresse, som skall fylla mitt livs tomhet.
MODREN.
Guldet, menar du, och äran!

DEN OKÄNDE.
Just så! för en man de varaktigaste av alla
illusioner.

MODREN.
Du bygger ännu på illusioner?

DEN OKÄNDE.
Varpå skulle jag eljes bygga, då alltsammans är
illusion?

MODREN.
När du vaknar ur den drömmen en gång, skall
du se en verklighet som du aldrig kunnat drömma
om.

DEN OKÄNDE.
Då väntar jag till dess.

MODREN.
Vänta du! - Nu går jag och stänger fönsterna,
innan åskan bryter lös.

MODREN går mot fonden.
Det skall bli intressant.

Ett valdhorn höres i fjärran.
Vem är det som blåser igen?

MODREN.
Det vet ingen, men det varslar icke gott. Går.

DEN OKÄNDE
rustar med elektroskopet och så att han vänder ryggen mot
det öppna fönstret, därpå tar han en bok och läser högt:

»När Adams jättesläkt förökats så att de ansågo
sig nog talrika att våga en storm mot de övre, 
började de bygga ett torn, som skulle räcka upp i himlen.
Då grepos de övre av fruktan, och för att skydda
sig sprängde de sammangaddningen genom att
förvirra deras tungor samt med deras förstånd så, att
var två människor råkades, kunde de icke förstå
varann även där de talade samma språk. Sedan dess
härska de övre genom tvedräkt: Söndra och härska.
Och tvedräkten underhålles genom inbillningar om att
sanningen är funnen, men när någon av profeterna blir
trodd, så är det en lögnprofet. Råkar däremot någon
dödlig utforska de övres hemlighet, så tror ingen
honom, och han blir slagen med vansinne att ingen
skall tro honom. De dödlige äro sedan dess mer eller
mindre rubbade, de som anses vise, mest, och dårarne
äro de ende kloke; ty de se, höra, känna det osynliga,
det ohörbara, det okända, men kunna aldrig bibringa
andra sina erfarenheter.» - Så säger Sohar, den
visaste av alla vishetens böcker, som därför ingen
människa tror på.

Jag skall icke bygga något Babels torn, men jag
skall locka krafterna in i min råttfälla, och sedan skall
jag skicka dem ner till de nedre, de underjordiske att
neutraliseras. Det är de övre Schedim som ställt sig
emellan de dödlige och Herren Zebaoth, och därför
har glädje, frid och lycka försvunnit från jorden.

DAMEN
in, utom sig, kastar sig ner för Den Okände, lägger sina
armar om hans fötter och sitt huvud på golvet.

Hjälp mig! Hjälp! Och förlåt!

DEN OKÄNDE.
Stig upp! i Herrans namn! Stig upp! Icke så!
Vad har hänt?
DAMEN.
Ack! jag har handlat dåraktigt i min vrede, och
jag är fast i mina garn!

DEN OKÄNDE lyfter henne upp.
Stig upp, oförståndiga barn; och säg vad det
handlar om!

DAMEN.
Jag for till allmänna åklagaren och ...

DEN OKÄNDE.
... begärde skilsmässa.

DAMEN.
... det var nog min avsikt, men när jag kom
fram, angav jag varulven för hemgång och
mordförsök...

DEN OKÄNDE.
Ja, men han gjorde ingendera ...

DAMEN.
Nej, men jag angav honom för det... Och
medan jag står där, kommer han själv, och tar ut
stämning på mig för falsk angivelse. Så for jag till
advokaten och han sade, att jag kan vänta mig minst
en månads fängelse... Tänk mitt barn skall födas i
ett fängelse. Hur skall jag komma ifrån detta? Hjälp
mig! Du kan hjälpa mig! Säg, säg!

DEN OKÄNDE.
Jag kan hjälpa dig! Men hämnas icke sedan
på mig, därför att jag hjälpt dig.

DAMEN.
Vad du misskänner mig! Men skynda och säg!
DEN OKÄNDE.
Jo, vi ska skylla på mig; och säga att jag skickade
dig!

DAMEN.
Tänk vad du är snäll ändå. - Och nu är jag
alldeles ifrån hela saken?

DEN OKÄNDE.
Torka tårarne barn och var obekymrad; men
upplys mig om något, som ej hör hit. Är det du,
som lagt fram denna portemonnä?

DAMEN förlägen.

DEN OKÄNDE.
Säg ut du!

DAMEN.
Har det också varit före?

DEN OKÄNDE.
Ja, den andra ville på det sättet utröna om jag
stal. Förra gången det hände, så grät jag emedan
jag var ett barn ännu.

DAMEN.
Å nej!

DEN OKÄNDE.
Du är verkligen för ögonblicket den uslaste
människa jag vet.

DAMEN.
Och därför älskar du mig?

DEN OKÄNDE.
Nej, icke därför! - Du har stulit brev också?
Svar: ja! Och därför vill du ha mig till tjuv, med
portemonnä'en.
DAMEN.
Vad har du på bordet där?

DEN OKÄNDE.
Det är åskan.
Det blixtrar, men utan dunder.

DAMEN.
Du är rädd!

DEN OKÄNDE.
Jo, ibland, men icke för det som du fruktar.

Läkarens ansikte synes i fönstret med vanställda drag.

DAMEN.
Är det en katt i rummet; det känns så oroligt?

DEN OKÄNDE.
Nej, det tror jag inte! men jag har också en
förnimmelse av att någon är härinne.

DAMEN
vänder sig om och får se ansiktet, skriker och störtar mot
Den Okände för att söka skydd.

O, det är han!

DEN OKÄNDE.
Var? Vem?

Läkarens ansikte försvinner.

DAMEN.
Där, i fönstret! Han!

DEN OKÄNDE.
Jag ser ingen; du har misstagit dig!

DAMEN.
Nej, jag såg honom! Varulven! Kan man inte
döda honom?
DEN OKÄNDE.
Jo, det kunde man nog, men det hjälper inte,
ty han har en odödlig själ, som är bunden vid din.

DAMEN.
Om man hade vetat det förut.

DEN OKÄNDE.
Det står visst i katekesen!

DAMEN.
Låt oss dö, då!

DEN OKÄNDE.
Det var en gång min religion, men när jag nu
icke längre tror att döden är slutet, så återstår bara
att hålla ut - kämpa! och lida!

DAMEN.
Hur länge skola vi lida?

DEN OKÄNDE.
Så länge han lider och vårt samvete piskar oss.

DAMEN.
Sökom försvara oss inför samvetet; låt oss finna
ursäkter för vår lättsinniga handling; låt oss uppleta
hans fel...

DEN OKÄNDE.
Försök!

DAMEN.
Det må du säga! Sedan jag vet honom olycklig,
ser jag endast förtjänster, och du förlorar på
jämförelsen.

DEN OKÄNDE.
Se så vist det är inrättat! Och hans lidande
helgar honom, men gör mig avskyvärd och löjlig.
Detta är att stå inför det ohjälpliga! Vi ha mördat
en själ, och vi äro mördare.

DAMEN.
Vems är felet?

DEN OKÄNDE.
Dens, som styr människors öden så galet!

Det blixtrar; det elektriska klockspelet ringer.

DAMEN.
Jesus Maria! Vad är det?

DEN OKÄNDE.
Det var svar på tal.

DAMEN.
Har du åskledaren inne i rummet?

DEN OKÄNDE.
Baalsprästen vill locka ljungelden från himlen...

DAMEN.
Nu är jag rädd, rädd för dig... fruktansvärde...

DEN OKÄNDE.
Nå! Ser du!

DAMEN.
Vem är du som vågar trotsa himlen, och leka med
människors öden?

DEN OKÄNDE.
Stig upp och samla ditt förstånd! - Hör mig,
tro mig och giv mig den aktning jag förtjänar, så
skall jag lyfta dig och mig högt över detta grodträsk,
där vi gått ner oss! Jag skall blåsa på ditt sjuka
samvete så det skall läkas som ett sår. Vem jag är?
Jag är den, som gjort det ingen gjort förr; jag är den,
som skall störta den gyllene kalven och kullslå
månglarenas växelbord; jag har jordens öde i min degel,
och om åtta dagar är den rikaste av de rike fattig;
den falske värdemätaren guldet har upphört härska,
alla äro lika fattiga, och människors barn skola krypa
irrande som myrorna när stacken är raserad!

DAMEN.
Vad äro vi hjälpta med det?

DEN OKÄNDE.
Tror du jag gjorde guldet för att rikta oss och
de andra; nej för att ödelägga hela världsordningen,
för att förstöra, ser du! Jag är förstöraren,
upplösaren, världsbrännaren, och när allt ligger i aska, då
skall jag ströva hungrande bland grushögarna och
fröjdas vid tanken: detta har jag gjort, jag, som
skrivit sista bladet i världshistorien, vilken därmed
kan anses vara avslutad.

Dominikanerns ansikte synes i öppna fönstret obemärkt
av de innevarande.

DAMEN.
Detta var innersta meningen i din sista bok, som
alltså icke var en dikt!

DEN OKÄNDE.
Ja! Men för att kunna göra detta, måste jag
fördubbla min person med en annans, som kunde i sig
upptaga allt det som binder min ande... Så att min
själ återfinge sin rena eldsluft varmed den kunde
stiga mot etern, nå förbi herraväldena och hinna
tronen för att vid den eviges fot nedlägga
människornas klagomål...
DOMINIKANERN
gör ett korstecken i luften och försvinner.

DEN OKÄNDE.
Vem är här? Vem är den fruktansvärde som
förföljer mig och slår min tanke lam? - Såg du
någon?

DAMEN.
Nej, jag såg ingen!

DEN OKÄNDE.
Men jag känner honom.

Tar sig åt hjärtat.

Hör du; hör du, i fjärran, långt, långt borta,
man läser en rosenkrans, hör du?

DAMEN.
Ja, jag hör; men det är ingen änglahälsning:
det är Deuteronomions förbannelse. Ve oss!

DEN OKÄNDE.
Då är det i klostret Den Goda Hjälpen...

DAMEN.
Ve! ve!

DEN OKÄNDE.
Älskade! Vad är det!

DAMEN.
Säg om det ordet! Älskade!

DEN OKÄNDE.
Du är sjuk?

DAMEN.
Nej, men jag lider; och jag fröjdas! på samma
gång. Gå, och bed min moder reda min säng! -
Men välsigna mig först!
DEN OKÄNDE.
Skall jag ...

DAMEN.
Säg, att du förlåter mig: jag kan ju dö om den
lilla tar mitt liv med sig! Säg att du älskar mig!

DEN OKÄNDE.
Tänk, att jag icke kan få det ordet över mina
läppar!

DAMEN.
Då älskar du mig icke?

DEN OKÄNDE.
När du säger det, förefaller det mig så! Det
är förfärligt, men jag tror att jag hatar dig!

DAMEN.
Giv mig din hand som man ger den åt en
nödställd åtminstone!

DEN OKÄNDE.
Jag vill, men jag kan icke; det är någon i mig
som gläds åt ditt lidande; men det är icke jag!
Ty jag skulle vilja bära dig på mina armar och lida
dina kval, men jag får icke! jag kan icke!

DAMEN.
Hård som sten!

DEN OKÄNDE med återhållen rörelse.
Kanske inte! Kanske inte!

DAMEN.
Kom till mig!

DEN OKÄNDE.
Jag kan icke röra mig. - Det är som om någon
tagit min själ i besittning, och jag skulle vilja mörda
mig för att få livet ur den andra.
DAMEN.
Tänk på ditt barn med glädje...

DEN OKÄNDE.
Det kan jag icke heller, ty det kommer att binda
mig vid jorden!

DAMEN.
Ha vi felat, så äro vi straffade! Himmel, är
det icke nog snart!

DEN OKÄNDE.
Icke snart; men väl en gång!

DAMEN sjunker ner.
O, hjälp mig! Barmhärtighet; jag förgås!

DEN OKÄNDE
räcker henne handen såsom löst ur en stelkramp.

DAMEN kysser hans hand.

DEN OKÄNDE
lyfter henne upp och leder henne mot dörren.

*

<sp>Rosenkammaren</sp>.

Se: Till Damaskus I.

Ett rum med rosafärgade väggar; små fönster med
järngaller och med krukväxter. Gardiner rosaröda; möblerna
i vitt och rosa.

I fonden dörr ut till en vit sängkammare; när dörren
öppnas ser man en stor säng med tak, och vita omhängen.
Till höger dörr utåt. Till vänster spis med koleld. Framför
elden ett badkar överhöljt med en vit duk; en vagga i vitt,
rosa och ljust blått.

Små barnkläder utbredda här och där. En grön
klädning hänger på väggen till höger.
FYRA BARMHÄRTIGHETSSYSTRAR på knä vända
mot fonddörren. Dräkt augustinernunnornas svart och vita.
BARNMORSKAN, svartklädd vid elden. AMMAN i
bretagnisk folkdräkt, svart och vit.

MODREN står lyssnande vid fonddörren.

DEN OKÄNDE sitter i en stol till höger och läser i
en bok. Bredvid honom hänger en hatt och en brun kappa,
med pelerin och kapuschong, på golvet en liten kappsäck.

BARMHÄRTIGHETSSYSTRARNE
psalmodiera; de andra, utom Den Okände, instämmer då
och då.

Salve, Regina, mater misericordiae;
Vita dulcedo, et spes nostra, salve.
Ad te clamamus, exules filii Evae:
Ad te suspiramus gementes et flentes
In hac lacrymarum valle.

DEN OKÄNDE
reser sig; går mot Modren.

MODREN.
Bliv där du är! - En människa föds, en annan
dör; allt är dig likgiltigt.

DEN OKÄNDE.
Vem vet! - När jag vill komma in, får jag inte,
och när jag inte vill, så skall jag. Nu önskar jag
komma in.

MODREN.
Hon vill icke se dig; och för övrigt är din närvaro
överflödig. Nu är barnet huvudpersonen.

DEN OKÄNDE.
För er, ja, men jag fortfar vara huvudpersonen för
mig.
MODREN.
Läkaren har förbjudit vem det vara må att träda
in, ty det är fara för livet.

DEN OKÄNDE.
Vilken läkare?

MODREN.
Nu äro dina tankar där igen!

DEN OKÄNDE.
Ja, och du har lett dem dit! För en timme
sedan lät du mig förstå att barnet ej kunde vara
mitt! Därmed gjorde du din dotter till sköka, men
det betyder för dig intet blott du fick stöta mig i
hjärtat! Du är näst den uslaste människa jag känner!

MODREN till Systrarne.
Systrar! Bedjen för den olycklige.

DEN OKÄNDE.
Lämna plats så jag får komma in, för sista gången
- gå undan.

MODREN.
Lämna du detta rum och detta hus.

DEN OKÄNDE.
Om jag skulle göra som du säger, så vore du
om tio minuter färdig att skicka länsman efter mig,
såsom havande förlupit hustru och barn!

MODREN.
Det skulle då endast vara för att sätta in dig på
asylen, du känner.

PIGAN in från fonden.
Frun ber herrn om en tjänst!

DEN OKÄNDE.
Tala!
PIGAN.
Jo, det skall ligga ett brev i fruns klädning, som
hänger här i rummet.

DEN OKÄNDE
ser sig om; märker den gröna klädningen; nalkas och
upptager ett brev ur fickan.

Detta brev är adresserat till mig, öppnat för två
dagar sedan: alltså tillgripet! Det är vackert!

MODREN.
Du får förlåta en sjuk människa, som är din
hustru!

DEN OKÄNDE.
Hon var icke sjuk för två dagar sen!

MODREN.
Nej, men nu är hon det!

DEN OKÄNDE.
Men  icke för två dagar sen! - Läser i brevet.
- Nu förlåter jag i alla fall, med segrarens ädelmod!

MODREN.
Segrarens?

DEN OKÄNDE.
Ja! Jag har gjort det ingen före mig gjort.

MODREN.
Det är guldet...

DEN OKÄNDE.
Här är intyget från den största auktoriteten som
lever; och nu går jag för att möta honom personligen.

MODREN.
Nu går du!
DEN OKÄNDE.
På din befallning!

PIGAN.
Frun ber att herrn kommer in!

MODREN.
Hör du!

DEN OKÄNDE.
Nej, nu vill jag inte! Du har gjort min hustru,
din dotter, till sköka, och du har döpt mitt ofödda
barn till frillobarn. Behåll dem! Du har mördat
min ära här; återstår mig endast att upprätta den
annorstädes!

MODREN.
Du kan icke förlåta!

DEN OKÄNDE.
Jo, jag förlåter er - och går!

Tar på den bruna kappan och hatten; fattar
kappsäcken och käppen.

Ty om jag stannade, skulle jag snart bli sämre
än jag är. Det oskyldiga väsen, som skulle komma
och förädla det skeva förhållandet, har du orenat i
moderlivet, och det skall bli ett trätofrö, en straffare
och en hämnare. Varför skulle jag då stanna här
för att låta riva mig i stycken!

MODREN.
För dig finns inga plikter.

DEN OKÄNDE.
Jo, och den första: att skydda min person från
total undergång. Farväl!
</chapter>
<chapter name="ANDRA DELEN. AKT III">
<b>AKT III.</b>

<sp>Krogen-banketten</sp>.

En festsal. Långa bord dukade med blommor,
kandelabrar; fat med påfåglar, fasaner i fjädrarne; vildsvinshuvud,
hela humrar, ostron, laxar, sparrisknippor, meloner, druvor.

Musikläktare med åtta musikanter i fondens högra hörn.

Vid hedersbordet: DEN OKÄNDE i frackdräkt; invid
honom en civiluniform med ordnar; en professorsfrack med
orden; eljest svarta frackar med band, mer eller mindre
lysande.

Vid andra bordet i ordningen några frackar bland svarta
bonjourer.

Vid tredje bordet snygga vardagsdräkter.

Vid fjärde bordet fläckiga och trasiga figurer med
besynnerligt utseende. Borden äro så dukade att första står längst till
vänster och fjärde längst till höger, varigenom de vid fjärde
bordet bli osynliga för Den Okände. Vid fjärde bordet sitta
längst ner åt rampen LÄKAREN och CAESAR sluskigt klädda.

Man är nu vid desserten och guldpokaler stå framför
gästerna. Musiken spelar pianissimo mitt i Mendelssohns
sorgmarsch. Gästerna småprata med varandra.

LÄKAREN till Caesar.
Stämningen är något tryckt och desserten kom
för tidigt!

CAESAR.
Och det hela förefaller något humbugsartat...
i parentes; inte har han gjort guld; det är väl lögn,
som allting annat.
LÄKAREN.
Inte vet jag, men det påstås; och i våra upplysta
tider kan man vänta sig vad som helst.

CAESAR.
Det sitter en professor vid hedersbordet och den
skall väl vara auktoritet; men vad är han professor
i för slag?

LÄKAREN.
Inte vet jag, men det bör väl vara metallurgi
och använd kemi.

CAESAR.
Kan du se vad det är för en orden han har?

LÄKAREN.
Nej, jag känner inte den orden; den är väl nån
utländsk skitorden.

CAESAR.
Nå, på en sån här subskriberad festin så är ju
sällskapet alltid något blandat.

LÄKAREN.
Hm?

CAESAR.
Du menar att vi... hm... ja, så fint klädda äro
vi icke, men vad intelligensen beträffar...

LÄKAREN.
Hör du Caesar, du som är dårhushjon hos mig,
bör undvika så mycket du kan, att tala om intelligens!

CAESAR.
Det var det oförsyntaste jag hört på länge! Vet
du inte din fåne, att jag är tillsatt att bevaka dig,
sedan du mist förståndet...
PROFESSORN knackar i pokalen.
Mina herrar!

CAESAR.
Hör!

PROFESSORN.
Mina herrar! - Då vårt lilla samhälle i dag
hedrats av den store mans närvaro, som vi fira som
hedersgäst, och då styrelsen...

CAESAR till Läkaren.
Det är regeringen! Du!

PROFESSORN.
... då styrelsen utsåg mig till tolk för de känslor
som besjälade densamma, befann jag mig först
villrådig, om jag skulle åtaga mig det hedrande
uppdraget. Men då jag jämförde min egen oförmåga
med andres, fann jag att ingendera parten egentligen
förlorade på jämförelsen.

RÖSTER.
Bravo!

PROFESSORN.
Mina herrar! De stora uppfinningarnas
århundrade går till ända med den största av alla
uppfinningar - anad av Pythagoreerna, förberedd av
Albertus och Paracelsus, utförd av vår hedersgäst.
Tillåt mig att ge det svaga uttrycket av vår beundran
åt det stora århundradets största man. Av samhället
lagern!

Han lägger en lagerkrans på Den Okändes huvud.

Av styrelsen - detta!

Han hänger ett lysande ordenstecken om Den Okändes hals.

Mine herrar, ett leve för Den Store Guldmakaren!
ALLA utom Den Okände.
Leve!

Musiken blåser ackorderna ur sorgmarschen.

Under senare delen av talet hava tjänare utbytt
guldpokalerna mot mörka bleckbägare! och börja nu bära ut
påfåglar, fasaner, m. m.

Musiken spelar sakta, allmänt samtal.

CAESAR.
Hör nu, skulle vi inte få smaka på det där innan
det bärs ut.

LÄKAREN.
Det tycks vara humbug alltihop, utom
guldmakeriet.

DEN OKÄNDE knackar.
Mina herrar! Det har alltid utgjort min stolthet
att icke ha varit lätt att dupera...

CAESAR.
Hör!

DEN OKÄNDE.
... och icke lätt att hänföra, men den
uppriktighet, som eder storartade hyllning andats, har rört
mig, när <sp>jag</sp> säger rört mig, så menar jag det!

CAESAR.
Bravo!

DEN OKÄNDE.
Det finns ju tvivlare, och det givs ögonblick i
varje människas liv, då tvivlet smyger sig på även
den starkaste. Jag vill erkänna det, även jag har
hyst tvivel, men efter att ha varit föremål för denna
uppriktiga och av hjärtat gående hyllning, då jag
bevittnat denna kungliga fest, ty den är kunglig,
och då slutligen regeringen själv...
EN RÖST.
Styrelsen! Styrelsen.

DEN OKÄNDE.
- Styrelsen, om man så vill, själv givit ett
lysande erkännande åt min obetydliga förtjänst, som
endast framtiden kan bedöma, så tvivlar jag icke
längre, utan jag <sp>tror</sp>!

Civiluniformen smyger ut.

Ja, mina herrar, detta är det största och
skönaste ögonblick i mitt liv, ty det har återgivit mig
det dyrbaraste människan äger: tron på sig själv.

CAESAR.
Storartat! Bravo!

DEN OKÄNDE.
Min tack! Er skål!

PROFESSORN reser sig;
Alla resa sig och blandas. Musikanterna avlägsna sig
till en del, så att endast två bli kvar.

EN GÄST till Den Okände.
Särdeles angenämt, särdeles!

DEN OKÄNDE.
Utmärkt!

Alla frackklädda smyga ut.

FADREN
en gammal, sprättig herre med enkellorgnett och militärisk
hållning går fram till Läkaren och hälsar.

Nej, se god dag, är du här?

LÄKAREN.
Ja, svärfar, jag är här och överallt där <sp>han</sp> är.
FADREN.
Du får inte kalla mig svärfar så här sent, och
för övrigt är jag ju <sp>hans</sp> nu.

LÄKAREN.
Känner han dig?

FADREN.
Nej, han har inte haft den äran och jag ber få
behålla mitt inkognito. Är det sant han har gjort guld?

LÄKAREN.
Det påstås; men säkert är att han lupit från sin
hustru under det hon låg i barnsäng.

FADREN.
Det vill säga: jag kan vänta mig en svärson till
snart? Ja gossar, det är inte vackert, det här, och
detta osäkerhetstillstånd inger mig avsmak för att
vara svärfar. Jaja, jag har ju ingenting att säga...
förstås, efter som...

Borden äro nu avdukade; dukar och kandelabrar
borttagna; så att borden av bräder och bockar stå nakna. En stor
stenskål är inburen och stenmuggar av simplaste fason äro
framställda på hedersbordet.

CAESAR
knackar; sluskarne intaga hedersbordet invid Den Okände;
Fadren sätter sig gränsle på en stol och stirrar på Den
Okände.

Mina herrar!

Denna fest har blivit kallad kunglig, icke som
om välfägnaden varit så kunglig, tvärtom, den har
varit miserabel, men den man vi firat är en kung, en
kung i Andens värld: det förstår endast jag bedöma...

EN SLUSK.
Hihihi!
CAESAR.
Tyst slusk! - men han är mer än en kung, ty
han är en folkets man, småfolkets, de förtrycktes vän,
de dårars förmyndare, de narrars glädjebringare. Om
han gjort guld, det vill jag inte veta, det bryr jag mig
inte om, och jag tror det knappt...

Sorl. Två poliser inträda och sätta sig vid dörren;
musikanterna komma ner och sätta sig vid bord.

... men antaget han gjort det, så har han löst alla
frågor som tidningspressen förgäves sökt knäcka
under de sista femtio åren. Men detta är blott ett
antagande...

DEN OKÄNDE.
Mina herrar!

EN SLUSK.
Nej, avbryt inte.

CAESAR.
Det är ett löst antagande utan all reell grund,
och analysen <sp>kan</sp> vara felaktig!

EN ANNAN SLUSK.
Prata inte smörja!

DEN OKÄNDE.
I min egenskap av festföremålet, skulle det ju
ej sakna sitt intresse för deltagarne att höra på, vilka
grunder jag byggt min bevisning...

CAESAR.
Det vill vi inte höra! Vi vill inte!

FADREN.
Vänta lite! Jag tycker rättvisan bjuder, att den
anklagade får förklara sig. Skulle icke festföremålet
därför i få ord vilja säga sällskapet sin hemlighet?
DEN OKÄNDE.
Hemligheten vill jag som uppfinnare icke ge
ifrån mig, och det kan icke heller anses behövligt,
då jag anförtrott resultatet åt edsvuren auktoritet!

CAESAR.
Då är det bosch, alltihop, och vi tro inga
auktoriteter, ty vi äro fritänkare. - Har man hört på något
så oförskämt att vi ska på god tro fira en
hemlighetskrämare, en patentsvindlare, en charlatan.

FADREN.
Vänta lite, gott folk!

Under denna scen har en vackert dekorerad
avdelningsskärm, med palmer och paradisfåglar blivit borttagen, så att
nu synes en usel kroghylla och disk, bakom vilken
Krögerskan står och slår i supar. Nattmän, ruskiga kvinnor gå till
disken och supa.

DEN OKÄNDE.
Har man inbjudit mig hit för att bli skymfad?

FADREN.
Inte alls! Vännen här är litet talträngd, men
ännu har han inte sagt något förnärmande.

DEN OKÄNDE.
Räknas inte tillmålet charlatan som förnärmelse!

FADREN.
Det var inte allvarligt menat.

DEN OKÄNDE.
Även som skämt finner jag ordet patentsvindlare
högst förolämpande.

FADREN.
Det ordet begagnade han inte.
DEN OKÄNDE.
Vad för slag? Jag vädjar till sällskapet; sa han
patentsvindlare?

ALLA.
Han sa det inte!

DEN OKÄNDE.
Då vet jag inte var jag är hemma! - Och i vilket
sällskap jag råkat.

SLUSKEN.
Är det något fel på sällskapet; va! Sorl.

TIGGAREN
på kryckor fram: slår kryckan i bordet så att muggar krossas.

Herr ordförande! - Jag begär ordet:

Han slår sönder mera av servisen.

Jag har icke lätt låtit dupera mig i livet, mina
herrar, men denna gång, blev jag bet. Min vän där
i högsätet har nämligen övertygat mig om att jag så
kapitalt lurat mig på hans omdömesförmåga och sunda
förstånd att jag känner mig rörd.

Det finns ju gränser för medlidandet och det
finns gränser för grymheten - mig gör det ont
se verklig merit dragas ner i dyn, och denna man
förtjänar ett bättre öde än hans narraktighet ådragit
honom.

DEN OKÄNDE.
Vad är meningen?

Fadren och Läkaren ha under föregående smugit ut:
Sluskarne intaga nu ensamme hedersbordet; kroggästerna
samla sig i grupper och begapa Den Okände.
TIGGAREN.
Detta: Ni som anser er vara seklets man, antager
en inbjudning av en suporden för att låta fira er som
vetenskapsman...

DEN OKÄNDE reser sig.
Men styrelsen...

TIGGAREN.
Ja, supordens styrelse meddelade er sin högsta
grad medelst det där insigniet, som ni får betala
själv...

DEN OKÄNDE.
Och professorn?

TIGGAREN.
Han kallas så, men är inte alls någon; han ger
visst lektioner; och den där uniformen, som måtte ha
duperat er mest, det var en slottskanslibetjänt.

DEN OKÄNDE
river av sig kransen och bandet.

Väl! - Men vem var den gamle herrn med
monokeln?

TIGGAREN.
Det var er svärfar!

DEN OKÄNDE.
Vem har ställt till detta skämt?

TIGGAREN.
Det är inte skämt; det är fulla allvaret.
Professorn kom på samhällets vägnar, de kalla sig
samhället, och frågade om ni ville mottaga festen; ni
svarade ja, och så blev det allvar!

Två ruskiga kvinnor med en soptunna på stång, ställa
tunnan på hedersbordet.
KVINNAN I.
Är det han som gör guld, så bju oss på en sup.

DEN OKÄNDE.
Vad betyder detta?

TIGGAREN.
Det är sista numret av receptionen: och det skall
betyda: guld ej annat är än - sopor!

DEN OKÄNDE.
Om det vore sant bara, så skulle soporna kunna
växlas mot guld.

TIGGAREN.
Nåja, det är ju bara supordensfilosofi, och ni
får ta filosofien dit ni kommer.

KVINNAN II
slår sig ner vid Den Okände.

Känner du igen mig?

DEN OKÄNDE.
Nej!

KVINNAN II
Åjo: så här sent på natten behöver du inte
genera dig!

DEN OKÄNDE.
Du skall väl föreställa ett av mina offer! Jag är
väl en av dina hundra första förförare.

KVINNAN II
Nej, inte så du menar. Men det föll en gång
en tryckt skrift i min hand, just då jag konfirmerades;
och i den stod det, att det var personlighetens plikt
låta alla drifter slå ut i blom. Nåväl, jag växte fritt,
blommade; och här är frukten i min högt utvecklade
personlighet.
DEN OKÄNDE reser sig.
Nu kanske jag får gå!

KRÖGERSKAN
fram med en räkning.

Jo, det går an, men räkningen skall betalas först.

DEN OKÄNDE.
Av mig? Jag har ingenting beställt!

KRÖGERSKAN.
Det vet inte jag, men herrn är den sista av
samhället som har förtärt.

DEN OKÄNDE till Tiggaren.
Hör det också till receptionen?

TIGGAREN.
Ja, det gör det; och som ni vet: allting kostar,
till och med äran -

DEN OKÄNDE
tar upp ett visitkort och lämnar.

Där är mitt kort; i morgon skall betalning ske!

KRÖGERSKAN
lägger kortet i tunnan.

Hm! Jag känner inte det namnet och jag har
lagt så många visitkort i soptunnan förut. Pengar
vill jag ha.

TIGGAREN.
Hör nu madam, jag ansvarar för att denne man
betalar...

KRÖGERSKAN.
Jaså, ni vågar gyckla med mig också. -
Kommissarien! Hör hit ett ögonblick!
POLISEN.
Vad är det om? Betalningen kan jag tro. Följ
med till kontoret skall vi göra upp den saken.

Han skriver i sin anteckningsbok.

DEN OKÄNDE.
Hellre det än stå här och tvista... Till Tiggaren.
Ett skämt kan jag vara med om, men ett så grymt
allvar hade jag icke väntat.

TIGGAREN.
Man kan vänta sig allt, när man utmanat så
mäktiga herrar som ni! Och jag skall viska er: var
beredd på värre; på det värsta!

DEN OKÄNDE.
Tänk att jag kunde låta narra mig så... så...

TIGGAREN.
Balthasars-fester sluta alltid med att <sp>en</sp> hand
sticker fram och skriver - en räkning; och en annan
hand lägger sig på axeln och avför konsumenten till
vaktkontoret! Men kungligt skall det vara!

POLISEN
lägger handen på Den Okände.

Är det nog dividerat!

KVINNORNA och SLUSKARNE.
Guldmakaren! Guldmakaren kan inte betala!
Hurra! Han kommer in! Han kommer in!

KVINNAN II.
Ja, men det är synd om honom!

DEN OKÄNDE.
Du har medlidande med mig! Tack för det,
fastän jag icke förtjänar det fullt! <sp>Du</sp> har medlidande!
KVINNAN II.
Ja, och det har jag även lärt av dig!

<sp>Changemang à vue</sp>.

Mörkt på scenen: Ett virrvarr av dekorationer:
landskap, palats, rum, hissas ner och skjutas fram, varunder
personer och möbler försvinna, sist Den Okände som synes
stå i stelkramp, sovande; slutligen döljes även han; och ur
virrvarret framträder ett fängelserum.

*

<sp>Fängelset</sp>.

Dörr till höger; ovan dörren en gallerglugg, genom vilken
solen kastar en strimma, som bildar en ljus fläck på vänstra
väggen, där ett stort krucifix hänger.

DEN OKÄNDE sitter, klädd i hatt och den bruna
kappan, vid bordet, och betraktar solfläcken.

Dörren öppnas; TIGGAREN släppes in.

TIGGAREN.
Vad funderar ni på?

DEN OKÄNDE.
Jag sitter och undrar varför jag sitter här, och så
undrar jag var jag var i går afton ?

TIGGAREN.
Vad tror ni?

DEN OKÄNDE.
Jag tror att jag var i helvetet; eller att jag
drömt alltihop.

TIGGAREN.
Vakna då, ty nu kommer verkligheten.

DEN OKÄNDE.
Gå på; det är bara spöken som skrämmer mig.
TIGGAREN tar upp en tidning.
Först: har den store auktoriteten återtagit här i
tidningen sitt intyg om ert guldmakeri, i det han
förklarar sig ha blivit förd bakom ljuset av er.
Följden: tidningen kallar er charlatan!

DEN OKÄNDE.
Helvete! - Vem strider jag mot?

TIGGAREN.
Mot svårigheter, som andra människor!

DEN OKÄNDE.
Nej, detta är något annat...

TIGGAREN.
Mot er egen lättrogenhet då?

DEN OKÄNDE.
Nej, jag är inte lättrogen, och jag vet att jag
har rätt!

TIGGAREN.
Vad hjälper det, när ingen annan vet det!

DEN OKÄNDE.
Får jag slippa ut härifrån då, så skall jag reda
saken?

TIGGAREN.
Målet är nedlagt sedan betalning skett...

DEN OKÄNDE.
Vem har betalat?

TIGGAREN.
Troligen samhället eller supregeringen.

DEN OKÄNDE.
Då får jag gå!
TIGGAREN.
Jo, men vi ha en sak till...

DEN OKÄNDE.
Slå!

TIGGAREN.
Men en upplyst gentleman får icke bli
förbluffad...

DEN OKÄNDE.
Jag anar...

TIGGAREN.
Annonsen står på första sidan.

DEN OKÄNDE.
Det vill säga: hon är redan omgift, och mina
barn ha fått styvfar; vem är han?

TIGGAREN.
Vem han än är, så mörda honom icke, ty han
är utan skuld, han som upptager en kvarlåten kvinna.

DEN OKÄNDE.
Mina barn! - Herre Jesus, mina barn!

TIGGAREN.
Fallet var oförutsett! märker jag; men varför
icke se sig för, när man är så gammal! och en så
upplyst gentleman!

DEN OKÄNDE utom sig.
O Herre Jesus! mina barn.

TIGGAREN.
Upplyste gentlemän gråta icke! Men hör nu på
min gosse: vid sådana här krachar brukar en
gentleman... antingen... nå, säg ut!
DEN OKÄNDE.
Skjuta sig!

TIGGAREN.
Eller?

DEN OKÄNDE.
Nej du, inte <sp>det</sp>!

TIGGAREN.
Jo, min gosse lilla, just det! Han sticker ut
ett nödankar, på försök.

DEN OKÄNDE.
Detta är ohjälpligt! Ohjälpligt!

TIGGAREN.
Ja, det är det! Absolut ohjälpligt. Och ni kan
leva en mansålder till för att i ro begrunda era
skurkstreck.

DEN OKÄNDE.
Skäms!

TIGGAREN.
Ni!

DEN OKÄNDE.
Har du sett ett människoöde liknande mitt?

TIGGAREN.
Se på mitt!

DEN OKÄNDE.
Jag känner inte ditt.

TIGGAREN.
Och det har aldrig fallit er in under vår
långvariga bekantskap att fråga efter mina förhållanden.
Ni ratade en gång den vänskap jag erbjöd er och
ni föll pladask i armarne på suparbröderna. Väl
bekommet och farväl till härnäst!
DEN OKÄNDE.
Gå inte!

TIGGAREN.
Kanske ni vill ha sällskap ut härifrån?

DEN OKÄNDE.
Varför icke?

TIGGAREN.
Ni har icke förutsatt det fallet att jag ej ville gå
i sällskap med er.

DEN OKÄNDE.
Nej, verkligen icke.

TIGGAREN.
Men det är fallet. Tror ni att jag vill bli
misstänkt ha varit med på den odödliga
guldmakarbanketten, som står refererad i morgontidningen?

DEN OKÄNDE.
Han vill icke gå i sällskap med mig!

TIGGAREN.
Även tiggaren har sin lilla högfärd och fruktar
åtlöjet.

DEN OKÄNDE.
Han vill icke gå i sällskap med mig! Är jag då
så genomusel?

TIGGAREN.
Det skall ni fråga er själv om, och det skall ni
svara själv på!

Man hör en sorgmodig vaggvisa sjungas såsom i fjärran.

DEN OKÄNDE.
Vad är det?

TIGGAREN
Det är en moders sång vid barnets vagga.
DEN OKÄNDE.
Varför skulle jag erinras om det just nu?

TIGGAREN.
Antagligen för att ni skulle känna rätt livligt,
vad ni lämnat för en chimärs skull.

DEN OKÄNDE.
Skulle det vara möjligt att jag misstagit mig,
då är det djävulens bländverk, och då sträcker jag
vapen.

TIGGAREN.
Var snäll och gör det så fort som möjligt då...

DEN OKÄNDE.
Inte ännu!

Man hör en rosenkrans läsas i fjärran.

Vad är det?

Man hör en lång valdhornslåt.

Det är den okände jägarn!

Man hör ackordet ur sorgmarschen.

Var är jag?

Han blir stående såsom i hypnotisk sömn.

TIGGAREN.
Böj dig eller brist!

DEN OKÄNDE.
Jag kan inte böja mig!

TIGGAREN.
Brist då!

DEN OKÄNDE faller ner.
Samma virrvarr av dekorationer som förut därpå.

*
<sp>Rosenkammaren</sp>.

Samma sceneri som i 2: a akten.
BARMHÄRTIGHETSSYSTRARNE på knä läsa nu ur bönböcker...

Exules filii Evas, ad te suspiramus gementes et flentes in
hac lacrymarum valle.

MODREN vid fonddörren.

FADREN står vid dörren till höger.

MODREN nalkas honom.
Jaså, du kommer igen nu?

FADREN ödmjukt.
Ja!

MODREN.
Din sköna har övergivit dig alltså?

FADREN.
Var icke grymmare  än  som  är nödvändigt!

MODREN.
Det säger du, som bar bort mina bröllopsgåvor
till din älskarinna, du som var nog ärelös att anmoda
mig välja presenter till din frilla och av mig ville
lära färger och fasonera rober... Vad söker du
här?

FADREN.
Jag hörde att min  dotter...

MODREN.
Din dotter svävar mellan liv och död, och du
vet att hennes känslor för dig antagit en fientlig
karaktär. Därför ber jag dig gå, innan hon anar din
närvaro.
FADREN.
Du har rätt, och jag är svarslös. Men låt mig
sitta i köket, ty jag är så trött, så trött.

MODREN.
Var var du i natt?

FADREN.
Jag var på klubben. Men låt mig fråga: är icke
mannen här?

MODREN.
Skall jag behöva stå här och blotta hela eländet?
Känner du icke din dotters bedrövliga öde...

FADREN.
Jo, jo... jag känner... och en sådan man, en
<sp>sådan</sp> man...

MODREN.
Sådana män! Gå nu ner och sov av dig ruset...

FADREN.
Fädernas missgärningar...

MODREN.
Du yrar...

FADREN.
Ja, jag menar naturligtvis inte mina
missgärningar, utan våra föräldrars... Du vet... och nu
säger de att sjön däruppe skall tappas ut, så att floden
stiger...

MODREN
skjuter honom ut genom dörren.

Tyst! Olyckan hinner oss nog i tid utan att du
behöver kalla på henne.

PIGAN in genom, fonden.
Nådig frun frågar efter herrn.
MODREN.
Hon menar sin man!

PIGAN.
Ja, herrn i huset! fruns man!

MODREN.
Han är utgången! för en stund sedan.

DEN OKÄNDE in.
Är barnet fött?

MODREN.
Nej, ännu icke!

DEN OKÄNDE tar sig för pannan.
Vad vill det säga? - Kan det räcka så länge?

MODREN.
Länge! Vad menar du?

DEN OKÄNDE ser sig omkring.
Jag vet inte vad jag menar! Men... hur är det
med modren?

MODREN.
Oförändrat som nyss!

DEN OKÄNDE.
Nyss!

MODREN.
Skall du inte gå till din guldmakare?

DEN OKÄNDE.
Nu förstår jag ingenting mer! Men det finns
ett hopp ännu: att min värsta dröm endast var en
dröm.

MODREN.
Du ser verkligen ut som om du gick i sömnen!
DEN OKÄNDE.
Gör jag! O, om så vore! Det enda jag fruktade
vore icke mer att frukta.

MODREN.
Den, som sköter om ditt öde, tycks känna de
sårbara ställena!

DEN OKÄNDE.
Till sist, då jag bara hade ett sådant kvar,
hittade han på det med; lyckligtvis bara i drömmen.
Blinda makter! vanmakter!

PIGAN in igen.
Nådig frun ber herrn om en tjänst!

DEN OKÄNDE.
Hon ligger som en elektrisk ål och meddelar sina
slag på betydligt avstånd! Vad är det nu för en
väntjänst det är frågan om?

PIGAN.
Det ligger ett brev i fickan till den gröna
jacquetten.

DEN OKÄNDE.
Ve! Ur den kommer intet gott!

Han tar upp ett brev ur den gröna jacquetten, som
hänger bredvid klädningen vid Spiseln.

Nu är jag död! Jag hade drömt detta förut, men
nu är det verkligt! - Mina barn ha fått styvfar.

MODREN.
Vem skall du nu skjuta skulden på?

DEN OKÄNDE.
På mig själv! Helst på ingen! - Jag har förlorat
mina barn!
MODREN.
Du får ett nytt här!

DEN OKÄNDE.
Tänk om han blir grym mot dem... tänk!

MODREN.
Då får du deras lidande på ditt samvete, om du
har något.

DEN OKÄNDE.
Tänk om han... slår dem!

MODREN.
Vet du vad jag skulle göra i ditt ställe?

DEN OKÄNDE.
Ja, jag vet vad du skulle göra; men nu vet jag
icke vad jag gör!

MODREN till Systrarne.
Beden för denna man!

DEN OKÄNDE.
Nej, icke så! Icke det! ty det hjälper ej, och
jag tror inte på det!

MODREN.
Men du tror på ditt guld?

DEN OKÄNDE.
Icke det heller; det är slut! Allt är slut.

BARNMORSKAN in från fonden.
Ett barn är fött! Lover Herran!

MODREN och SYSTRARNE.
Herren vare lovad! -

BARNMORSKAN till Den Okände.
En dotter har er maka skänkt er!
MODREN till Den Okände.
Vill du icke se ditt barn?

DEN OKÄNDE.
Nej! Jag vill icke binda mig mer vid något här
på jorden. Jag fruktar jag skulle komma att älska
henne, och så skulle ni riva hjärtat ur kroppen på
mig. Låt mig gå, ut ur denna luft, som är för ren
åt mig; låt icke det oskyldiga barnet komma i min
närhet, ty jag är en förtappad varelse, en fördömd,
och för mig finns ingen glädje, ingen frid, ingen -
nåd!

MODREN.
Min son, nu talar du visdomens ord! Utan ondska
och utan svek; jag gillar ditt beslut. Här är du
överflödig och du skulle bli plågad till döds bland
kvinnorna. Gå därför i frid.

DEN OKÄNDE.
Friden är nog slut, men gå skall jag. Farväl!

MODREN.
Exules filii Evae; ostadig och flyktig skall du
bliva på jorden.

DEN OKÄNDE.
Därför att jag mördade min broder!
</chapter><chapter name="ANDRA DELEN AKT IV">

<b>AKT IV.</b>

<sp>Krogen</sp>.

Krogsalen från banketten i 3:dje akten. Men ruskig,
med omålade träbord och bänkar. Tiggare, nattmän och
lösa kvinnor. Krymplingar sitta här och där och dricka vid
talgljus.

DEN OKÄNDE och KVINNAN II dricka tillsammans
brännvin som står på en karaffin.

DEN OKÄNDE dricker omåttligt.

KVINNAN.
Drick inte så mycket!

DEN OKÄNDE.
Se så! Är du moralisk också?

KVINNAN.
Nej, men jag kan icke se en man, som jag aktar,
förnedra sig.

DEN OKÄNDE.
Jag kom just hit för att förnedra mig, för att
ta mig ett gyttjebad, som gör huden hård mot livets
styng, för att finna ett omoraliskt stöd i min
omgivning. Och jag valde ditt sällskap därför att du var
den mest föraktade men ändock behållit en gnista
av mänsklighet. Du hade medlidande med mig, när
ingen annan hade det, icke ens jag själv. Varför hade
du det?

KVINNAN.
Inte vet man sådant?

DEN OKÄNDE.
Men vet du att du även har ögonblick då du är
skön nästan.

KVINNAN.
Nej, hör nu på!

DEN OKÄNDE.
Jo, och då är du lik någon som varit mig kär.

KVINNAN.
Tack så mycket!

KRÖGERSKAN.
Tala inte så högt, det ligger en sjuk härinnanför!

DEN OKÄNDE.
Säg, har du älskat nånsin?

KVINNAN.
Vi begagna inte det ordet, men jag förstår, vad
du menar ändå: jo, jag hade en älskare och vi hade
ett barn.

DEN OKÄNDE.
Det var oförståndigt!

KVINNAN.
Ja, det syntes mig nog så, men han sade att
befrielsetiden var kommen, då alla bojor skulle lösas,
alla skrankor falla och...

DEN OKÄNDE plågad.

Och så...
KVINNAN.
Så övergav han mig.

DEN OKÄNDE.
Det var en usling alltså! Dricker.

KVINNAN fixerar honom.
Tycker du det?

DEN OKÄNDE.
Ja, visst var det!

KVINNAN.
Nu är du så sträng!

DEN OKÄNDE dricker.
Är jag?

KVINNAN.
Drick icke så mycket; jag vill se dig högt uppe,
högt över mig, ty eljes kan du icke lyfta mig.

DEN OKÄNDE
Barn, vilka illusioner; jag lyfta! jag! som är
därnere. Nej, det är jag inte, och det är inte jag
som sitter här, ty jag är död; jag vet att min själ är
annorstädes, långt borta, långt, långt borta...

Han stirrar framför sig med frånvarande blickar.

... där ett stort vatten rinner som smält guld i
solskenet, och där rosorna blomma med vinrankan
på en vägg; och där står en vit barnvagn under
akacian, men barnet sover, ty modren sitter bredvid
och virkar, virkar en lång, lång remsa, vilken utgår
från hennes mun och det står skrivet på remsan, låt
se... »Salige äro de bedrövade, ty de skola få
hugsvalelse.» Men det är nog inte så! Jag får det
aldrig!... Säg, du, är det inte åska i luften, det
känns så kvavt, tryckande...
KVINNAN ser ut genom fönstret.
Nej, jag ser inga moln därute...

DEN OKÄNDE.
Det var underligt... nu blixtrar det...

KVINNAN.
Nej, du misstager dig!

DEN OKÄNDE.
Ett, två, tre, fyra, fem... nu skulle det skrälla
till! men det gör det inte. Jag har aldrig varit rädd
för åskan förr än i dag; i natt ville jag säga... ja,
är det dag eller natt?

KVINNAN.
Kära, det är ju natt!

DEN OKÄNDE.
Ja, det är natt! Natt!

LÄKAREN
har under denna scen kommit in och satt sig bakom Den
Okände utan att ses av honom.

KRÖGERSKAN.
Tala inte så högt, det ligger en sjuk människa
härinnanför!

DEN OKÄNDE till Kvinnan.
Räck mig din hand!

KVINNAN torkar den på förklädet.
Å, varför det!

DEN OKÄNDE.
Du har en vit, vacker hand. Men... se på min,
den är ju alldeles svart! Ser du inte att den är svart!
KVINNAN.
Jo verkligen!

DEN OKÄNDE.
Redan svartnat; kanske multnad med? Jag vill
höra om hjärtat stannat!

Lägger handen på hjärtat.

Det har stannat! Jag är alltså död, och jag vet,
irär det skedde. - Tänk att man kan gå omkring
och vara död. Men var är jag då? Äro alla dessa
också avlidna? De se ut som om de stigit upp ur
stadens kloaker, eller som om länshäktet, fattighuset
och kurhuset givit upp dem. Nattens arbetare,
lidande, kvidande, bannande, stridande, pina varandra,
skända varandra, avundas varandra som om de ägde
något avundsvärt. Sömnens eld löper i ådrorna,
tungorna häfta vid gommen, som torkat av
förbannelseropen, och så släcka de branden med vattnet,
eldvattnet, som väcker ny törst, eldvattnet, som
brinner själv med blå låga och bränner ut själen som en
mossbrand så bara röda sanden är kvar. Dricker.
Elda på! Släck av! Elda på! Släck av! Men det
som icke brinner upp, det är tyvärr - minnet - av
- det - förflutna! Vad skall man bränna minnet
med?

KRÖGERSKAN.
Var så god och tala inte så högt, det ligger en
sjuk människa häiinnanför. Ja, så sjuk att han
redan begärt sakramentet.

DEN OKÄNDE.
Må han resa åt helvete snart då!

ALLA sorla ogillande.
KRÖGERSKAN.
Akta sig; akta sig!

KVINNAN till Den Okände.
Känner du den mannen, som sitter bakom och
stirrat på dig hela tiden?

DEN OKÄNDE
vänder sig om: han och Läkaren stirra på varandra ett
ögonblick utan att säga något.

Ja, jag har känt honom förr!

KVINNAN.
Han ser ut som om han ville äta opp ryggen
på dig.

LÄKAREN
sätter sig mitt emot Den Okände och stirrar på honom.

DEN OKÄNDE.
Vad ser ni på?

LÄKAREN.
På era gråa hår!

DEN OKÄNDE till Kvinnan.
Är jag gråhårig också?

KVINNAN.
Ja visst är du det!

LÄKAREN.
Och så ser jag på den sköna ledsagerskan:  ni
har god smak  ibland, ibland inte.

DEN OKÄNDE.
Och ibland har ni den oturn att vi ha samma
smak.
LÄKAREN.
Det var inte snällt sagt! Men du har mördat mig
två gånger i ditt liv, mörda på, du!

DEN OKÄNDE till Kvinnan.
Låt oss gå härifrån!

LÄKAREN.
Du anar mig! Du känner mig på långa håll!
Men jag når dig så som åskan hittar dig, om du
dolde dig i jordens eller havets djup... försök att
ana mig!

DEN OKÄNDE till Kvinnan.
Följ mig ut! Led mig, jag ser inte...

KVINNAN.
Nej, jag vill inte gå ännu och jag vill inte ha
tråkigt!

LÄKAREN.
Det har du rätt i, glädjeflicka! Livet är nog
tungt ändå utan att man skall behöva dra på andras
självförvållade lidande. Men den där mannen han
drar inte sitt, utan lägger det på sin hustrus rygg.

DEN OKÄNDE.
Vad var det? Vänta. Hennes falska anklagelse
för hemgång och mordförsök!

LÄKAREN.
Och nu skyller han på henne!

DEN OKÄNDE
lägger huvet i händerna och låter det sjunka mot bordet.
Det spelas på fiol och guitarr följande melodi borta i
bakgrunden:
<img>
LÄKAREN till Kvinnan.
Är han sjuk?

KVINNAN.
Han är visst förryckt, ty han påstår sig vara död.

Man hör i fjärran revelj trummas och strax därpå
blåsas, men ytterst svagt.

DEN OKÄNDE.
Är det morgon? Natten är över, solen går upp
och spökena lägga sig att sova igen i sina gravar;
därför går jag. Kom!

KVINNAN makar sig åt Läkaren.
Nej, har jag sagt!

DEN OKÄNDE.
Även du, min sista vän! Är jag då så satans
genomusel att inte en gång en prostituerad vill hålla
mig sällskap för betalning?

LÄKAREN.
Du måtte vara det!

DEN OKÄNDE.
Jag tror det inte ändå, fastän alla säga det!
Jag tror överhuvud ingenting, ty var gång jag trott
något har jag blivit lurad. - Men säg mig en sak,
har inte solen gått upp ännu; jag hörde hane gala
och hund skälla för en stund sedan; och nu ringer
Angelus... Har man släckt ljusen, efter det är så
mörkt?

LÄKAREN till Kvinnan.
Han är blind...

KVINNAN.
Ja, min själ, tror jag inte!
DEN OKÄNDE.
Nej, jag ser er, men ljusen ser jag icke.

LÄKAREN.
Det börjar skymma för dig... Du har lekt med
åskan och sett för djupt i solen, och det får man
inte...

DEN OKÄNDE.
Man föds med lusten till det, men får det inte;
det är avund bara...

LÄKAREN.
Vad äger du som är värt avund?

DEN OKÄNDE.
Jag äger det du aldrig kommer att förstå, och
det endast jag kan uppskatta.

LÄKAREN.
Menar du barnet...

DEN OKÄNDE.
Du vet att jag inte menade det, ty hade jag
menat det, skulle jag uttryckt mig så: jag äger det
du icke kunde få...

LÄKAREN.
Är du där nu igen! Då skall jag uttrycka mig
lika tydligt: du tog det jag hade lämnat.

KVINNAN.
Fy! Nej vet ni, såna svin vill jag inte vara i
sällskap med.

Reser sig och ändrar plats.

DEN OKÄNDE.
Vi ha allt rullat bra djupt ner! men jag tycker
att ju längre ner jag sjunker, ju närmare når jag ett
mål: slutet!
KRÖGERSKAN.
Tala inte så högt, det ligger en döende därinne.

DEN OKÄNDE.
Ja, jag tycker också det luktar lik hela tiden.

LÄKAREN.
Det kanske är vi.

DEN OKÄNDE.
Kan man vara död utan att veta det?

LÄKAREN.
De döde påstå att man inte vet skillnaden.

DEN OKÄNDE.
Du skrämmer mig! Skulle det vara möjligt! Och
alla dessa skuggfigurer, vilkas ansikten jag tycker mig
känna igen som ungdomsminnen från skolbänken,
från simskolan, från gymnastiken...

Tar sig åt hjärtat.

Ve! ve! Nu nalkas han, den förfärlige, som suger
hjärtat ur bröstet... Han kommer, den osynlige,
som förföljt mig sedan år tillbaka... Nu är han
här! Utom sig.

Dörrarne slås upp; en korgosse med en lykta med blåa
glas, som kastar ett blått sken på gästerna; han ringer i
silverklockan: Alla uppge ett tjut som vilda djur; därpå
Dominikanern med sakramentet; Krögerskan och Kvinnan
kasta sig ner på knä, de andra tjuta. Dominikanern lyfter
monstransen; alla på knä. Korgossen och Dominikanern gå
in i rummet till vänster.

TIGGAREN
in; går mot Den Okände.

Kom härifrån! Du är sjuk, och rättstjänarne
söka dig med stämningar.
DEN OKÄNDE.
Stämningar? Från vem?

TIGGAREN.
Din hustru!

LÄKAREN.
Elektriska ålen! utdelar sina slag på betydliga
avstånd. Hon stämde en gång mig för ärekränkning,
därför att hon inte fick ligga borta om nätterna.

DEN OKÄNDE.
Borta om nätterna?

LÄKAREN.
Jaa! Vet du inte med vem du har varit förenad?

DEN OKÄNDE.
Det sades att hon var förlovad innan hon gifte
sig - med dig.

LÄKAREN.
Ja, det kallades så, men hon var i själva verket
mätress åt en gift man, som hon sedan stämde för
våldtäkt, sedan hon själv inträngt i hans atelier och
stått naken modell åt honom.

DEN OKÄNDE.
Och denna kvinna äktade du?

LÄKAREN.
Ja, hon stämde mig för brutet äktenskapslöfte
sedan hon förfört mig, och så måste jag gifta mig;
men hon hade två civila poliser för att se efter att
jag inte rymde. - Och denna kvinna äktade du!

DEN OKÄNDE.
Det kommer sig därav, att jag tidigt lärde inse
att det var onödigt välja där alla voro lika.
TIGGAREN.
Kom härifrån! Du ångrar dig eljes!

DEN OKÄNDE till Läkaren.
Var hon alltid religiös, denna kvinna?

LÄKAREN.
Alltid!

DEN OKÄNDE.
Och öm, godhjärtad, uppoffrande...

LÄKAREN.
Fullkomligt!

DEN OKÄNDE.
Kan man bli klok på den?

LÄKAREN.
Nej, men man kan bli vansinnig om man tänker
över henne; därför tog man henne som ett faktum:
charmangt, berusande som sådant!

DEN OKÄNDE.
Ja visst, men därför är man värnlös mot sitt
medlidande, och därför vill jag icke ha dessa
processer, ty jag kan icke försvara mig utan att anklaga, och
det vill jag inte.

LÄKAREN.
Du som har varit gift förut... hur var det?

DEN OKÄNDE.
Precis lika dant!

LÄKAREN.
Det är ju som Hyoscyamus den där kärleken;
man ser solar där inga solar var och stjärnor där inga
stjärnor var. Men det är roligt medan det pågår!
DEN OKÄNDE.
Men dagen efter? Å, dagen efter!

TIGGAREN.
Kom olyckliga människa, han sitter och förgiftar
dig, och du märker det inte. Kom!

DEN OKÄNDE reser sig.
Förgiftar han mig? Tror du han ljuger?

TIGGAREN.
Han har ljugit vartenda ord!

DEN OKÄNDE.
Det tror jag inte.

TIGGAREN.
Nej. Du tror bara lögnen! Men det är rätt
åt dig!

DEN OKÄNDE.
Har han ljugit? Har han?

TIGGAREN
Din fiende kan du naturligtvis inte tro.

DEN OKÄNDE.
Han är ju min vän, då han sagt den bittra
sanningen.

TIGGAREN.
Eviga makter: rädda hans förstånd, då han tror
allt ont vara sant, och allt gott vara lögn! Kom,
eller du är förlorad!

LÄKAREN.
Förlorad är han redan som ett ägg, men nu skall
han vispas till ett skum, upplösas i atomer och ingå
som ingrediens i den stora pannkakan. Se så: res
av åt helvete nu!

Till de innevarande.
Avgrundstjut av offren!

GÄSTERNA tjuta.

LÄKAREN.
Och intet kvinnligt medlidande mer! Tjut kvinna!

KVINNAN
gör en avvisande åtbörd med handen.

DEN OKÄNDE till Tiggaren.
Den mannen ljuger icke!

*

<sp>Hålvägen</sp>.

En hålväg med en bäck mitt i; över densamma en
spång; i förgrunden en raserad smedja och en kvarn.
Kullfallna träd över bäcken.

Fonden stjärnhimmel över granskog; bilden Orion
synes tydlig.

DEN OKÄNDE och TIGGAREN in.
Förgrunden i snö; bakgrunden sommargrön.

DEN OKÄNDE.
Jag är rädd! Stjärnorna hänga så lågt ner i
afton och jag tycker de vilja falla ner på mig som
droppar av smält silver. Var äro vi?
<img>
TIGGAREN.
Vid hålvägen och bäcken; dem bör du känna väl!

DEN OKÄNDE.
Å, om jag känner dem; å, om jag känner dem!
Jag minns ju min bröllopsresa! - Men var är
smedjan? och kvarnen?

TIGGAREN.
Ruiner! Ruiner! Tåresjön tappades ut för åtta
dagar sen: bäcken steg, floden steg, och allt ödelades,
ängar, åkrar och trädgård.

DEN OKÄNDE.
Och det stilla huset?

TIGGAREN.
Det sköljdes från gammal synd, men murarne
stå kvar.

DEN OKÄNDE.
Och innevånarne?

TIGGAREN.
De ha rest till kolonierna; så att nu är den
sagan slut!

DEN OKÄNDE.
Då är min saga även slut och så grundligt så det
finns inte ett ljust minne kvar. Det sista smutsades
av den giftblandaren ...

TIGGAREN.
Som du kokat giftet åt! Ge upp staten nu!

DEN OKÄNDE.
Ja! Nu ger jag tappt!

TIGGAREN.
Då nalkas uppgörelsen.
DEN OKÄNDE.
Jag tycker det kan vara uppgjort; ty har jag
felat, så är jag straffad.

TIGGAREN.
Men det tycker visst inte de andra!

DEN OKÄNDE.
Jag har upphört att sysselsätta mig med de
andra, sedan jag såg att de makter, som leda
människors öden, icke tåla några medhjälpare. Och det
var mitt livs brott att jag skulle fram och befria...

DEN OKÄNDE.
... befria människorna från deras skyldigheter
och brottslingar från skuldkänslan så de blevo riktigt
samvetslösa. Du är inte den förste och inte heller
den siste som fuskar i djävulens yrke, Lucifer a non
lucendo! Men när Lurifax blir gammal, så blir han
munk, så vist är det inrättat, och då får han söndra
sig mot sig själv och utdriva Belzebub med sin egen
Baalsbot.

DEN OKÄNDE.
Det är dit jag skall drivas!

TIGGAREN.
Ja! Dit du inte ville! Du skall upp och predika
på takåsar och skorstenar mot dig själv; du skall riva
upp din väv tråd för tråd; du skall flå dig levande
i vart gathörn och visa hur du ser ut inuti! Men det
fordras courage till det, och den som har lekt med
åskan är inte rädd! Jo, ibland, när natten kommer
och de osynlige, som bara syns i mörkret, rida ranka
på bröstkorgen, då blir han rädd; för stjärnorna till
och med, men mest för syndakvarnen, som mal och
mal det förflutna, det förflutna, det förflutna. Men
nu säger en av de sju och sjutton vise att den största
segern är den över sig själv, men det tro icke de
fåvitske, därför bli de också lurade, ty de tro bara det,
som de nio och nittio ovise ha sagt sinom tusen
gånger!

DEN OKÄNDE.
Det är nog nu! - Säg mig en sak, är det inte
snö på marken här?

TIGGAREN.
Jo! Det är vinter här!

DEN OKÄNDE.
Och därborta är det grönt?

TIGGAREN.
Där är det sommar!

DEN OKÄNDE.
Och det ljusnar därborta?

Ett klart ljussken synes över spången.

TIGGAREN.
Ja, där är ljust och här är mörker.

DEN OKÄNDE.
Och vad kommer där?

Tre sommarklädda barn, två flickor och en blond
gosse, komma ut på spången från höger.

Hälla! Barnen mina!

BARNEN
lystra och betrakta Den Okände med främmande blickar.
DEN OKÄNDE ropar.
Gerda! Erik! Thyra! - Det är jag!

BARNEN
synas känna igen honom; vända sig bort mot höger.

DEN OKÄNDE.
De känna mig icke mer! De vilja icke kännas vid
mig!

HERRN och FRUN
från höger; barnen dansa framåt mot vänster och försvinna.

DEN OKÄNDE
faller framstupa på marken.

TIGGAREN.
Sådant kan man vänta sig; så kan det slumpa till!
Opp igen!

DEN OKÄNDE reser sig.
Var är jag? Var har jag varit? Är det vår,
vinter eller sommar? I vilket århundrade lever jag
och i vilken världsrymd? Är jag barn eller gubbe,
man eller kvinna, en gud, eller en djävul? - Vem är
du? Är du du eller är du jag? Är det mina inälvor
jag ser omkring mig, är det stjärnor eller nervtappar
i mitt öga, är det vatten eller mina tårar? Tyst! nu
röck jag fram tusen år i tiden och jag börjar krympa
ihop, koncentreras och kristalliseras! Vänta litet,
snart är jag färdigskapad igen, och ur kaos mörka
vatten sticker lotusblomman upp sitt huvud i solen
och säger: det är jag! - jag måtte ha sovit i ett
par tusen år; och jag drömde att jag exploderade
och blev eter, kände intet mer, led icke mer,
fröjdades icke, utan hade inträtt i vilan och jämviktsläget!
Men nu! O, nu! Jag lider som om jag vore hela
människosläktet. Jag lider och har icke rätt att
klaga...

TIGGAREN.
Lid du, dess förr värker det ut...

DEN OKÄNDE.
Nej, detta är de eviga kvalen...

TIGGAREN.
Och det är bara en minut gången...

DEN OKÄNDE.
Jag kan icke bära't!

TIGGAREN.
Då får du ta hjälp... då!

DEN OKÄNDE.
Vad kommer nu? Det är inte slut än!

Det ljusnar över spången; CAESAR in, störtar sig ner
från spången; därpå LÄKAREN in från höger, barhuvad. med
ett förvildat utseende. Gör gester som om han ville störta
sig i bäcken.

DEN OKÄNDE.
Han har hämnats så grundligt, så den väcker
inga samvetskval!

LÄKAREN ut till vänster; SYSTERN, sökande, in från
höger.

DEN OKÄNDE.
Vem är det?

TIGGAREN.
Jo, det är hans ogifta och oförsörjda syster,
numera hemlös och förtvivlad, sedan brodren blivit
rubbad och förfallen av sorg.
DEN OKÄNDE.
Det var tyngre! Arma människa, vad skall man
göra åt det? Om jag också lider hennes kval, är hon
hjälpt med det?

TIGGAREN.
Nej, det är hon inte!

DEN OKÄNDE.
Samvetskval, varför kommer ni efteråt, och icke
förut? - Kan du hjälpa mig ur detta?

TIGGAREN.
Nej, det kan ingen människa! Låt oss gå vidare!

DEN OKÄNDE.
Vart?

TIGGAREN.
Kom bara!

*

<sp>Rosenkammaren</sp>.

DAMEN sitter vitklädd vid vaggan och virkar. Den
gröna klädningen hänger vid högra dörren.

DEN OKÄNDE
in, ser sig förvånad omkring.

DAMEN
enkelt, milt, utan spår av förvåning.

Gå tyst och kom hit, skall du se något skönt!

DEN OKÄNDE.
Var är jag?

DAMEN.
Tyst! Se på den lilla främmande, som kommit
medan du var borta.
DEN OKÄNDE.
Man sade mig att floden gått över och tagit
allt med sig.

DAMEN.
Varför tror du allt vad man inbillar dig? Floden
har gått, men den här lilla människan har någon
som skyddar sig och de sina... Vill du inte se på
din dotter?

DEN OKÄNDE nalkas vaggan.

DAMEN lyfter på suffletten.
Ser du så skön hon är! Inte?

DEN OKÄNDE mörknar.

DAMEN.
Se då!

DEN OKÄNDE.
Allt är förgiftat, allt!

DAMEN.
Ja, kanske!

DEN OKÄNDE.
Vet du att han har förlorat förståndet och irrar
i trakten följd av sin syster... som söker honom.
Därtill är han i misère och dricker...

DAMEN.
O Gud, min Gud!

DEN OKÄNDE.
Giv mig en förebråelse!

DAMEN.
Det gör du tillräckligt själv; jag skulle snarare
vilja ge dig ett gott råd: gå till klostret Den Goda
Hjälpen, där finns en man, som kan befria dig från
det onda du fruktar.
DEN OKÄNDE.
Där i klostret, där man förbannar och binder...

DAMEN.
Man löser också!

DEN OKÄNDE.
Uppriktigt sagt tror jag att du vill narra mig;
jag tror dig icke mer.

DAMEN.
Och jag icke dig! Därför, betrakta detta som ditt
avskedsbesök...

DEN OKÄNDE.
Det var nog så ämnat, men jag ville först utröna
om vi voro ense...

DAMEN.
Du ser ju att vi ingen lycka kunna bygga på
andras lidanden; därför måste vi skiljas; det är ju
den enda lindringen av <sp>hans</sp> kval. Jag har mitt
barn som fyller ut mitt liv, och du har din äregirighets
stora mål...

DEN OKÄNDE.
Du hånar mig ännu?

DAMEN.
Nej, hur så? Du har ju löst det stora
problemet ...

DEN OKÄNDE.
Tyst! Inte mer om det, även om du tror på
det!

DAMEN.
Men när alla andra tro...

DEN OKÄNDE.
Det tror ingen mer...
DAMEN.
Det står ju i dagens tidning att man har gjort
guld i England och att det är bekräftat!

DEN OKÄNDE.
Du är förd bakom ljuset!

DAMEN.
Nej! - Å Gud, han tror icke på sin lycka!

DEN OKÄNDE.
Jag tror icke på någonting mera!

DAMEN.
Tag tidningen där i min klädningsficka!

DEN OKÄNDE.
Den gröna häxklädningen, som förhäxade mig
en gång mellan krogen och kyrkan en
söndagseftermiddag, den bringar intet gott!

DAMEN
går och tar fram en tidning och ett stort konvolut.

Se då själv!

DEN OKÄNDE
river sönder tidningen.

Jag behöver inte se!

DAMEN.
Han tror inte! Han tror inte! Men kemisterna
ha ju tillställt en bankett till nästa lördag för dig...

DEN OKÄNDE.
Jaså, det står där också! om banketten!

DAMEN lämnar konvolutet.
Och där är hedersdiplomet! Läs då människa!
DEN OKÄNDE
river sönder konvolutet.

Kanske regeringens orden är med!

DAMEN.
Ja, den gudarne vilja förgöra, slå de med blindhet!
Du hade ingen god avsikt med din uppfinning och
därför fick du ej göra den ensam!

DEN OKÄNDE.
Nu går jag, ty jag vill icke stå här och blotta
min vanära! Ett åtlöje har jag blivit och därför vill
jag dölja mig, begrava mig levande, ty dö vågar jag
inte.

DAMEN.
Gå, min vän! Vi resa till kolonierna inom några
dagar!

DEN OKÄNDE.
Det var sant åtminstone! - Då nalkas lösningen.

DAMEN.
Lösningen på den gåtan: varför vi skulle råkas?

DEN OKÄNDE.
Varför skulle vi råkas?

DAMEN.
För att plåga varann!

DEN OKÄNDE.
Är det allt?

DAMEN.
Du skulle befria mig från en varulv som ingen
var, och så blev du själv en; och så skulle jag befria
dig från det onda genom att upptaga all din ondska,
och det gjorde jag nog, men med påföljd att du
blev ändå ondare. Stackars min befriare, nu står du
där bunden till händer och fötter, och ingen trollkarl
kan lösa dig.

DEN OKÄNDE.
Farväl, och tack för allt!

DAMEN.
Farväl! och tack för detta!

Hon antyder vaggan.

DEN OKÄNDE drar sig åt fonden.
Kanske jag skall säga farväl därinne först.

DAMEN.
Gör det min vän!

DEN OKÄNDE
går genom fonddörren.

DAMEN
går till höger dörr och släpper in Dominikanern (Tiggaren).

CONFESSORN
Är han beredd nu?

DAMEN.
Denna olyckliga människa har intet annat övrigt
än att lämna världen och begrava sig i klostret.

CONFESSORN.
Han trodde således icke, att han är den store
uppfinnare han är?

DAMEN.
Nej; han kan icke tro gott om någon icke ens
om sig själv...

CONFESSORN.
Det är ju det gudomliga straffet: att han skulle
tro lögnen, därför att han icke ville ha sanningen.
DAMEN.
Men lyfta litet på hans skuldbörda, om ni kan.

CONFESSORN.
Nej, då blir han straxt övermodig och anklagar
Gud för ont och orättvisa. Och denne man är en
dämon, som skall hållas fången; av revoltörernas
förfärliga art, skulle han missbruka sina gåvor till att
göra ont, och människans kraft i det onda är omätlig.

DAMEN.
För den... tillgivenhet ni hyst för mig, lyfta litet
bara på hans skuldbörda, i den punkten där han är
mest tryckt och mest utan skuld.

CONFESSORN.
Icke jag, men ni skall göra det, så att han går
ifrån er med tron, att det finns något gott hos er,
och att ni icke är sådan som er förra man skildrat
er. Tror han er, så skall jag senare lösa honom,
såsom jag en gång band honom, när han under
sjukdomen biktade sig för mig i klostret Den Goda
Hjälpen.

DAMEN
går mot fonden; öppnar dörren.

Nåväl!

DEN OKÄNDE in.
Där är den förfärlige; hur kom han hit? - Men
det är ju tiggaren?

CONFESSORN.
Ja, det är din förfärlige vän, som kommer för
att hämta dig.

DEN OKÄNDE.
Har jag...
CONFESSORN.
Ja. Du har försvurit din själ till mig en gång...
då du låg sjuk och kände vansinnet nalkas. Då
lovade du tjäna de goda makterna, men när du blev
frisk, bröt du löftet, och därför slogs du med oro,
och har irrat fridlös, kvald av samvetet.

DEN OKÄNDE.
Vem är du egentligen, som vågar röra mitt öde?

CONFESSORN.
Fråga henne?

DAMEN.
Denne man var min första brudgum, som sedan
ägnat sitt liv åt Herrens tjänst, då jag övergav
honom... 

DEN OKÄNDE.
Och om så vore...?

DAMEN.
Så behöver du ej tänka så illa om din handling,
då du blev straffaren för min trolöshet och den andres
samvetslöshet.

DEN OKÄNDE.
Hans brott kan icke försvara mitt! För övrigt
är det väl osant som allt annat, och ni säger detta
bara för att trösta mig!

CONFESSORN.
En osalig ande är han...

DEN OKÄNDE.
Och en fördömd!

CONFESSORN.
Nej! Till Damen. Säg något gott om honom!
DAMEN.
Han tror inte om jag säger gott, han tror endast
ont!

CONFESSORN.
Så skall jag säga ett gott ord: Det kom en gång
en tiggare och båd honom om en dryck vatten, och
han gav honom vin för vatten och lät honom sitta
vid sitt bord. Minns ni det?

DEN OKÄNDE.
Nej, sånt där strunt lägger jag inte på minnet!

CONFESSORN.
Högmod, högmod!

DEN OKÄNDE.
Säg högmod! Det är dock det sista spåret av
vårt gudomliga ursprung! Kom nu! innan mörkret
faller!

CONFESSORN.
»Hela världen hade klart ljus och var oförhindrad
i sina gärningar; allena över dessa stod en djup natt,
vilken var en liknelse till det mörker, som över dem
komma skulle! Men de voro sig själva svårare än
mörkret.»

DAMEN.
Gör honom icke illa!

DEN OKÄNDE med passion.
Tänk vad hon kan tala vackert, och <sp>är</sp> så elak!
Se på dessa ögon, gråta kan de inte, men smeka,
sticka, ljuga! Och ändå: »Gör honom icke illa!»
- Se nu är hon rädd jag skall väcka barnet, det lilla
otyget som tog henne ifrån mig! Kom, präst, innan
jag åtrår mig!


</chapter>

<chapter name="TREDJE DELEN">
<h1>TREDJE DELEN</h1>

PERSONER.

Den Okände.
Damen.
Confessorn.
Priorn.
Frestaren.
Första hustrun.
Hennes nuvarande man.
Erik.
Thyra.
Gerda.

Bipersoner.
Förgrunden utgöres av den stora flodens ena strand;
till höger en utskjutande udde med gamla pilträd; mellan
grunden är floden som flyter stilla fram; bakgrunden utgöres
av flodens andra strand, som är ett högt skogbevuxet berg;
över lövträdens kronor höjer sig klostret: en kolossal fyrkantig
byggnad, alldeles vit med två rader små fönster; facaden
avbrytes av klosterkyrkan med två torn i jesuiterstil;
kyrkporten är öppen, så att monstransen på altaret synes i ett
givet ögonblick belyst av solen.

I förgrundens strand, som är låg, sandig, växa
fackelblomster och lysing; där ligger en ökstock.

Till vänster är färjkarlens stuga.

Det är en försommarafton då solen står lågt; förgrunden
och floden samt bakgrundens nedre parti ligger i skugga;
lövskogen på andra stranden rör sig för en svag vind; klostret
ensamt är solbelyst.

DEN OKÄNDE och CONFESSORN in från höger; Den
Okände är klädd i alpinistdräkt med den bruna kappan med
pelerin och kapuschong; stav och nattsäck; han haltar något.
Confessorn i svart och vit dominikanerdräkt. De stanna så att
ett pilträd döljer utsikten av klostret.

DEN OKÄNDE.
Varför leder du mig omkring på dessa krokiga,
backiga vägar, som aldrig taga slut?

CONFESSORN.
Vägen hit är sådan, min vän! Men nu äro vi
snart framme.

Leder Den Okände fram på scenen.
DEN OKÄNDE
får se klostret; blir betagen av vyen; lyfter hatten, lägger ner
nattsäcken och staven.

CONFESSORN.
Nåå?

DEN OKÄNDE.
Något så vitt såg jag aldrig på denna smutsiga
jorden, utom i mina drömmar; ja, detta är min
ungdomsdröm om ett hus där frid och renhet dvaldes!
- Var hälsad vita hus... nu är jag hemma!

CONFESSORN.
Väl, men vi måste invänta pilgrimerna först, på
denna strand som kallas avskedets, emedan man här
brukar ta avsked innan färjkarlen förer en över.

DEN OKÄNDE.
Har jag icke tagit avsked nog? Var icke hela
mitt liv en törnestig av avsked? Gästgivargårdar,
ångbåtsbryggor, järnvägsstationer med viftningar av
tårade näsdukar?

CONFESSORN.
Och ändå skälver rösten av saknadens smärta!

DEN OKÄNDE.
Jag saknar ingenting, önskar ingenting tillbaka!

CONFESSORN.
Inte en gång ungdomen?

DEN OKÄNDE.
Den aldraminst! Vad skulle jag med dess kraft
att lida?

CONFESSORN.
Och att njuta?
DEN OKÄNDE.
Jag har aldrig njutit, ty jag var född med pålen
i köttet så att varje gång jag sträckte ut fingret
efter ett nöje, stack det i fingret, och Satan
kindpustade mig!

CONFESSORN.
Dåliga nöjen!

DEN OKÄNDE.
Icke så dåligt: eget hem, maka, barn, plikter,
omtanke om andra! - Nej, jag var född i onåd,
uppfödd som livets styvbarn, hetsad, jagad, med ett ord
förbannad.

CONFESSORN.
Därför att du icke lydde Guds bud...

DEN OKÄNDE.
Som ingen <sp>kan</sp> lyda, efter vad Paulus påstår.
Men det ingen kan, det skulle jag kunna. Varför jag
ensam? Därför att jag skulle vara hundsvotten!
Därför att man fordrade mer av mig än av de andra
- Skriker. - därför att man var orättvis mot mig!

CONFESSORN.
Är du där igen, nu, upprorsande?

DEN OKÄNDE.
Ja, <sp>där</sp>, alltid <sp>där</sp>! - Låt oss sätta över floden!

CONFESSORN.
Tror du att man oberedd uppstiger till denna
vita boning?

DEN OKÄNDE.
Jag är beredd; pröva mig!
CONFESSORN.
Väl! Det första klosterlöftet heter: ödmjukhet!

DEN OKÄNDE.
Och det andra heter lydnad! Intetdera har varit
min hemdygd; men just därför vill jag fresta
kraftprovet.

CONFESSORN.
Och visa ditt högmod i ödmjukheten!

DEN OKÄNDE.
Vilket som helst, mig är allt likgiltigt!

CONFESSORN.
Allt? Världen och dess bästa gåvor, oskyldig
barnaglädje, hemmets ljuva värme, medmänniskors
erkännande, tillfredsställelsen av fyllda plikter, allt
är likgiltigt.

DEN OKÄNDE.
För mig... därför att jag var född utan sinnet
för glädjen. Det har funnits ögonblick då jag varit
avundad, men jag har icke förstått vad man avundats:
mina kval i olyckan, min oro i medgången att den
icke skulle räcka länge?

CONFESSORN.
Det är sant: livet gav dig allt vad du önskade,
till och med något guld på slutet. Och du fick byst
även, vill jag minnas?

DEN OKÄNDE.
Jag fick byst! ja!

CONFESSORN.
Tror du på byster? Du?
DEN OKÄNDE.
Inte alls; men ett monument uttrycker i alla fall
ett väl grundlagt erkännande, som varken avund eller
oförstånd kunna rubba.

CONFESSORN.
Må tro det? Jag har tyckt märka att mänsklig
storhet ligger i de andras opinion, och att med ändrad
opinion storheten kan hastigt reduceras och bli
mindre än noll.

DEN OKÄNDE.
Andras meningar har aldrig haft något att
betyda inför min egen mening.

CONFESSORN.
Så, så?

DEN OKÄNDE.
Och ingen har varit så sträng mot sig själv som
jag! Och ingen så ödmjuk! Alla ha fordrat respekt
av mig, under det alla ha trampat och spottat ner
mig. När jag slutligen fann, att jag hade
skyldigheter mot den odödliga själ, som jag fått i depositum,
började jag fordra aktning för denna odödliga själ,
och så blev jag stämplad som den högfärdigaste
bland de högfärdiga - och av vilka? av de aldra
högfärdigaste bland de ödmjuka och små.

CONFESSORN.
Jag finner att du invecklar dig i motsägelser...

DEN OKÄNDE.
Även jag! Ja, ty hela livet var bara
motsägelser: de rika äro de fattige andligen; de små många,
äga makten och de stora dränga åt de små många;
och jag har aldrig träffat så högmodiga som de 
ödmjuka; jag har aldrig funnit en obildad människa,
som icke trott sig kunna bedöma bildning och
undvara den; jag har alltid råkat på den obehagligaste
dödssynden hos de heliga, jag menar
egenrättfärdigheten, och jag har själv varit en helig i min ungdom,
men aldrig sedan har jag varit så dålig! Ju bättre jag
tyckte mig, ju sämre blev jag!

CONFESSORN.
Vad söker du här då?

DEN OKÄNDE.
Som jag nyss sade, men lägger till: jag söker
döden utan att dö!

CONFESSORN.
Dö från ditt kött, dö från ditt gamla jag! Väl!
- Håll dig lugn, nu komma pilgrimerna på sina
timmerflottar att fira corpus Christi...

DEN OKÄNDE
ser åt höger... häpnar.

Vad är detta?

CONFESSORN.
Det är människor, som tro på något...

DEN OKÄNDE.
Hjälp min otro då!

Nu synes solen falla på monstransen uppe i kyrkan, så
att den lyser som en fönsterruta i solnedgången.

Har solen gått in i kyrkan eller...

CONFESSORN.
Solen har gått in i kyrkan!...

Första flotten synes komma in från höger. Vitklädda
barn med kransar på huvudet och tända ljus i händerna stå
omkring ett blomsterprytt altare, på vilket är planterat en vit
fana med en gylldene lilja. De sjunga medan flotten sakta
glider förbi.

Säll den, som fruktar Herren,
Beati Omnes, qui timent Dominum,
som vandrar på Hans vägar.
Qui ambulant in viis ejus.
Du skall föda dig av dina händers arbete.
Labores manuum tuarum quia manducabis:
Säll är du, och väl dig!
Beatus es et bene tibi erit.

Ut.

Andra flotten med ynglingar på ena sidan och flickor på
den andra. En fana med en ros.

Din hustru skall vara som ett fruktsamt vinträd
Uxor tua sicut vitis abundans,
i det inre av ditt hus.
In lateribus domus tuae.

Ut.

Tredje flotten med män och hustrur; en fana med
frukter: fikon, druvor, granatäpplen, meloner, ax etc.

Filii tui sicut novellae olivarum,
Dina barn som olivkvistar kring ditt bord.
In circuitu mensse tuae.

Ut.

Fjärde flotten med åldriga kvinnor och män; en fana
med en gran med snö på.

Se, så varder välsignad den man,
Ecce sic benedicetur Homo,
som fruktar Herren.
Qui timet Dominum!

Ut.
DEN OKÄNDE.
Vad var det man sjöng?

CONFESSORN.
Del var en vallfärdssång!

DEN OKÄNDE.
Vem har skrivit den?

CONFESSORN.
En kunglig person...

DEN OKÄNDE.
Här? Vad heter han, och har han skrivit något
annat?

CONFESSORN.
Han har skrivit minst femtio sånger och heter
David Isais' son. Men han skrev icke alltid psalmer...
när han var ung, hade han annat för sig, jaja... så
kan det vara!

DEN OKÄNDE.
Få vi gå nu?

CONFESSORN.
Straxt, men jag har ett par saker att säga först!

DEN OKÄNDE.
Säg!

CONFESSORN.
Javäl, men bliv icke ledsen eller ond.

DEN OKÄNDE.
För all del!

CONFESSORN.
Jo! Ser du, här, på denna sidan är du en ryktbar,
låt oss säga berömd man, men där på andra sidan
är du fullständigt okänd bland bröderna, alltså
ingenting annat än en vanlig, enkel människa.
DEN OKÄNDE.
Såå? Läser man icke där i klostret?

CONFESSORN.
Inte flärd, men allvarliga böcker!

DEN OKÄNDE.
Men man ser väl tidningar?

CONFESSORN.
Icke sådana, där det skrivs om dig!

DEN OKÄNDE.
Alltså, däröver vattnet finns icke mitt livs verk
till?

CONFESSORN.
Vilket verk?

DEN OKÄNDE.
Jaså! Väl! Får vi gå nu?

CONFESSORN.
Straxt! Har du ingen du skulle önska taga
avsked av?

DEN OKÄNDE efter en paus.
Jo. men det ligger utom möjlighetens gränser.

CONFESSORN.
Har du sett något omöjligt?

DEN OKÄNDE.
Egentligen inte sedan jag sett mitt eget öde!

CONFESSORN.
Nåväl; vem vill du råka?

DEN OKÄNDE.
Jag hade en gång en dotter; jag kallade henne
Sylvia, emedan hon sjöng hela dagen som en 
lövsångare... Det är några år sedan jag såg henne, och
hon bör nu vara en sextonårig jungfru. Men jag
fruktar att om jag kunde få se henne, skulle livet
åter få värde för mig.

CONFESSORN.
Du fruktar intet annat?

DEN OKÄNDE.
Vad skulle det vara?

CONFESSORN.
Att hon förändrat sig!

DEN OKÄNDE.
Det kunde endast vara till sin fördel!

CONFESSORN.
Är du säker?

DEN OKÄNDE.
Ja!

CONFESSORN.
Hon skall komma!

Går nedåt stranden och vinkar åt höger.

DEN OKÄNDE.
Vänta!... Jag undrar om det är klokt?

CONFESSORN.
Skada kan det inte! Vinkar igen.

En båt rodd av en ung flicka synes på floden. Flickan
är sommarklädd, barhuvad med blont utslaget hår. Hon
stiger ur båten bakom pilen. Confessorn drar sig undan
vid färjkarlens stuga så att han dock förblir synlig för
åskådarne.

DEN OKÄNDE
har vinkat åt flickan, som besvarat hälsningen.
FLICKAN
upp på scenen, springer i Den Okändes famn och kysser
honom.

Pappa! lilla pappa!

DEN OKÄNDE.
Sylvia, mitt älskade barn!

FLICKAN.
Var i all världen kommer du ifrån så här ute i
bergen?

DEN OKÄNDE.
Och du, hur har du kommit hit? Jag trodde jag
hade gömt mig så väl!

FLICKAN.
Varför skulle du gömma dig?

DEN OKÄNDE.
Fråga så litet som möjligt!... Du har blivit stora
flickan... och jag har blivit grå!

FLICKAN.
Nej, du är icke grå...  Du är lika ung som när vi
skildes...

DEN OKÄNDE.
När vi skildes...

FLICKAN.
När du gick ifrån oss...

DEN OKÄNDE blir stum.

FLICKAN.
Är du icke glad att ses igen?

DEN OKÄNDE matt.
Jo!
FLICKAN.
Nå, men visa det då!

DEN OKÄNDE.
Hur skall jag kunna glädjas, då detta är vårt
avsked för hela livet!

FLICKAN.
Vart skall du gå då?

DEN OKÄNDE pekar åt klostret.
Dit!

FLICKAN snusförnuftigt.
I klostret?... Ja, när jag tänker rätt efter, så
är det kanske det bästa.

DEN OKÄNDE.
Du menar?

FLICKAN
medlidsamt men välmenande.

Jag menar när man har ett förfelat liv bakom
sig... - Smeksamt. - nej, nu blev du ledsen! Säg
en sak...

DEN OKÄNDE.
Säg du mig en sak, älskade barn, som oroat mig
mer än allt... Du har fått styvfar...

FLICKAN.
Ja!

DEN OKÄNDE.
Nåå!

FLICKAN.
Han är en riktigt bra människa...

DEN OKÄNDE.
Som äger alla dygder dem jag saknar...
FLICKAN.
Gläder det dig icke att vi råkat i bättre händer?

DEN OKÄNDE
Goda, bättre, bäst... Varför kommer du
barhuvad?

FLICKAN.
Därför att George bär min hatt.

DEN OKÄNDE
Vem är George, och var är han?

FLICKAN.
George är min vän, och han väntar i stranden
därnere.

DEN OKÄNDE.
Är du förlovad?

FLICKAN.
Nej, visst inte!

DEN OKÄNDE
Ämnar du gifta dig?

FLICKAN.
Aldrig!

DEN OKÄNDE.
Jag ser det på dina marmorerade kinder, som
likna ett barns, när det stigit upp för tidigt, jag hör
det på din röst, som icke mer liknar
trädgårdssångarens utan nötskrikans, jag erfor det av dina kyssar,
som brände kallt likt solen i maj, dina fixa, kalla
blickar säga att du bär en hemlighet, som du skäms
för, men gärna skulle vilja skryta med... Och de
andra syskonen?

FLICKAN.
Jo, tack bra!
DEN OKÄNDE.
Ha vi något mer att säga varann?

FLICKAN kallt.
Kanske inte!...

DEN OKÄNDE.
Nu är du så lik din mor!

FLICKAN.
Hur vet du det, du som aldrig kunde se henne
sådan hon var?

DEN OKÄNDE.
Det har du förstått, som är så ung!

FLICKAN.
Jag har lärt förstå, av dig! Och om du förstod
dig själv, bara!

DEN OKÄNDE.
Har du mer att lära mig?

FLICKAN.
Kanske; men det ansågs ju opassande i din tid.

DEN OKÄNDE.
Min tid, som varit och är icke mer; liksom Sylvia
icke är mer, blott ett namn, ett minne.

Tar upp en resebok ur fickan.

Ser du denna resebok! Ser du små fläckar där
efter små fingrar, och där, efter små fuktiga läppar.
De märkena har du gjort, när du var fem år och satt
i mitt knä på tåget, då vi sågo alperna första gången.
Du trodde att det var himmelen, men när jag upplyste
att det var Die Jungfrau, bad du att få kyssa namnet,
där det stod i boken!
FLICKAN.
Det minns jag inte!

DEN OKÄNDE.
De vackra minnena förgå, men de fula bestå!
Minns du ingenting om mig?

FLICKAN.
Jo!

DEN OKÄNDE.
Tyst! jag vet vad du menar; en natt, ja... å,
den förfärliga! å, den förfärliga! Sylvia, barn, när
jag sluter ögonen, ser jag en liten blek ängel, som
sov på min arm, när hon var sjuk, som tackade mig,
när hon fick en gåva... Var är <sp>hon</sp>, var är hon,
som jag längtar efter och som icke finns mer, fastän
hon icke är död? - - - Du, som står där, är en
främmande person, som jag tycker mig aldrig ha känt,
och som jag bestämt icke längtar att få återse. Om
Sylvia låge i graven åtminstone och vore död, så hade
jag en kyrkogård att gå till med mina blommor
- - - Så sällsamt! hon finns icke i dödsriket, icke
här på jorden! Kanske hon aldrig har funnits; bara en
dröm som allt annat!

FLICKAN smeksamt.
Lilla pappa!

DEN OKÄNDE.
Där är hon! - - - Nej, det var rösten bara!
- - - du menar att mitt liv är förfelat?

FLICKAN.
Ja, men varför tala om det nu...

DEN OKÄNDE.
Därför att jag nu erinrar det jag räddat <sp>ditt</sp>
liv en gång. - Du låg en månads tid i nervfeber och
plågades; din mor, som var en tänkande kvinna,
anmodade läkaren att befria dig från en plågsam
tillvaro medelst ett starkt gift. Som jag trädde emellan,
räddade jag dig från döden och din mor från
tukthuset!

FLICKAN.
Det tror jag inte!

DEN OKÄNDE.
Men ett faktum kan äga bestånd, fastän du icke
tror det!

FLICKAN.
Det där har du drömt!

DEN OKÄNDE.
Vem vet om jag icke drömt alltsammans, och att
jag icke står och drömmer nu! O, att så vore!

FLICKAN.
Jag måste gå nu, lilla pappa!

DEN OKÄNDE.
Så farväl då!

FLICKAN.
Får jag aldrig skriva till dig?

DEN OKÄNDE.
En död skriva till en död? Inga brev träffa mig
mer! Och inga besök få mottagas. Emellertid är
jag glad att vi råkades, ty nu finns ingenting på
jorden, som binder mig mer.

I det han går till vänster.

Farväl fröken eller fru, vad jag skall säga! - -
- Det behöver inte gråtas!
FLICKAN.
Det har jag inte tänkt, ehuruväl jag tror
anständigheten skulle ha fordrat något dylikt. Alltså farväl!

Går till höger.

DEN OKÄNDE till Confessorn.
Det kom jag gott ifrån, Confessor! Att kunna
skiljas med ömsesidig belåtenhet är en himmelens
nåd. Emellertid, mänskligheten går framåt med stora
steg, självbehärskningen växer i proportion med
tåreflodens avtagande. Jag, som har sett så mycket
tårar i min dar, känner det nästan snopet i denna
torka. Den var en stark unge, just så som jag en
gång önskade kunna vara! - - - Och detta var det
skönaste livet gav - - - barnet, ängeln i vaggans
vita slöjor, och det var en blå sufflett över, när hon
sov, blå och välvd som himmelen... det var det
bästa! hur skall det sämsta då se ut?

CONFESSORN.
Du skall icke vara upprörd, utan du skall vara
glad; men kasta först bort den där dumma reseboken
efter som detta är sista resan!

DEN OKÄNDE.
Du menar den här!... Nåväl!

Han öppnar boken, trycker en kyss ini den och kastar
den i floden.

- - - Är det något mer?

CONFESSORN.
Jo, om du bär något av guld eller silver skall du
skänka de fattiga.
DEN OKÄNDE.
Jag har ett ur av silver, till guld kom jag aldrig.

CONFESSORN.
Giv det åt färjkarlen, så får du ett glas vin.

DEN OKÄNDE.
Det sista glaset! Det här är ju som en
avrättning; kanske håret skall klippas också?

CONFESSORN.
Ja, senare!

Tar uret och lämnar in i färjkarlens stuga där han viskar
några ord i dörren; får en flaska vin och ett glas tillbaka, som
han ställer på bordet.

DEN OKÄNDE
fyller glaset men låter det stå.

Får jag aldrig något vin däruppe?

CONFESSORN.
Aldrig se vin och aldrig se kvinnor; sång får
du höra, men icke sådan sång, som ackompagnerar vin
och kvinnor.

DEN OKÄNDE.
Kvinnor har jag haft nog av, och där finns ingen
frestelse mer!

CONFESSORN.
Säkert?

DEN OKÄNDE.
Alldeles säkert - - - Men säg en sak: vad
tänker ni om kvinnan efter hon icke ens får sätta
sin fot inom era vigda murar?

CONFESSORN.
Är du frågvis ännu?
DEN OKÄNDE.
Och varför får icke en abbedissa mottaga bikten,
förrätta mässan och predika? - - -

CONFESSORN.
Det svarar jag inte på.

DEN OKÄNDE.
Därför att svaret måste överensstämma med mina
tankar i - ämnet.

CONFESSORN.
Om vi verkligen skulle vara ense i en punkt så
vore det ju ingen olycka!

DEN OKÄNDE.
Mycket bra!

CONFESSORN.
Drick ur ditt vin nu.

DEN OKÄNDE.
Nej,  jag vill bara se på't för sista gången. -
Det är vackert...

CONFESSORN.
Fördjupa dig icke i betraktelser, det ligger
minnen på botten!

DEN OKÄNDE.
Och glömska, och sånger, och makt - inbillad,
men  just därför desto intensivare...

CONFESSORN.
Vänta lite, så går jag och beställer om färjan!

DEN OKÄNDE.
Tyst! jag hör en sång och jag ser! Jag ser
den... jag såg den ett ögonblick, som när en flagga
blåser ut vid en vindstöt, för att sedan ligga som
en trasa vid stången, och man ser ingenting mer än
en trasa. Jag såg hela livet i en sekund med dess
fröjder och sorger, skönhet och uselhet, men nu ser
jag intet mer!

CONFESSORN går till vänster.
Vänta lite så går jag och beställer färjan!

DEN OKÄNDE
går fram på scenen så att: den nedgående solens strålar
infallande mellan träden från höger kastar ut hans skugga
över marken och floden.

DAMEN
djupt sorgklädd in från höger så att hennes skugga småningom
kastas framför Den Okändes.

DEN OKÄNDE
som först betraktar sin skugga ensam.

Ha! Solen! som skapar av mig en blodlös bild,
en jätte, som går på flodens vatten, klättrar upp på
berget, kliver över klosterkyrkans tak och... nu går
han ut i rymden... till stjärnorna... ha, nu är jag
uppe i stjärnorna...

Bemärker Damens skugga framför.

Men vem förföljer mig, vem stör min
himmelfärd, och söker kliva upp på mina axlar? Vänder sig om.
- - - Du!

DAMEN.
Jag!

DEN OKÄNDE.
Så svart! Svart och elak!

DAMEN.
Icke elak mer; sorgen...
DEN OKÄNDE.
Vem sörjer du?

DAMEN.
Vår Mizi...

DEN OKÄNDE.
Min dotter!

DAMEN
breder ut armarne för att kasta sig i hans famn, men han
viker undan.

DEN OKÄNDE.
Jag lyckönskar den döda lilla, jag beklagar dig,
själv står jag utom!

DAMEN.
Trösta mig också!

DEN OKÄNDE.
Så vackert! Jag skall trösta min furie, gråta
med min bödel, spela för min plågoande!

DAMEN.
Har du absolut inga känslor?

DEN OKÄNDE.
Absolut inga! De känslor, jag ägde, slösade jag
bort på dig och andra.

DAMEN.
Du har rätt; förebrå mig!

DEN OKÄNDE.
Nej; det har jag varken tid eller lust med! Vart
skall du hän?

DAMEN.
Jag skall gå med färjan.

DEN OKÄNDE.
Det var otur för mig, ty jag har samma väg!
DAMEN gråter i näsduken.

DEN OKÄNDE
tar näsduken och torkar hennes tårar.

Torka tårarne, barn, och var dig själv! var hård,
var känslolös som du är!

DAMEN
vill lägga sin arm om hans hals.

DEN OKÄNDE
slår henne sakta på fingerna.

Inte röra! När dina ord och blickar icke längre
mäktade, så skulle du alltid vidröra! Förlåt en något
banal fråga: är du hungrig?

DAMEN.
Nej tack!

DEN OKÄNDE.
Du är trött; sitt ner!

DAMEN sätter sig vid bordet.

DEN OKÄNDE
kastar flaskan och glaset i floden.

Nå; vad skall du nu leva för?

DAMEN sorgset.
Jag vet inte!

DEN OKÄNDE.
Vart ämnar du resa?

DAMEN snyftar.
Jag vet inte!

DEN OKÄNDE.
Rent förtvivlad alltså? Ser intet ändamål med
tillvaron och intet slut på eländet! Vilken sympati!
Huru skada att det inte finns gemensamhetskloster,
eljes skulle vi två göra ett par. - - - Lever
varulven?

DAMEN.
Du menar...

DEN OKÄNDE.
Din första man?

DAMEN.
Han dör aldrig!

DEN OKÄNDE.
Som en viss mask! - - - Nu, då vi äro långt
från världen och dess små synpunkter, säg mig en
sak: Varför gick du från honom och följde mig,
den gången?

DAMEN.
Därför att jag älskade dig!

DEN OKÄNDE.
Hur länge räckte det?

DAMEN.
Tills jag läste din bok, och tills barnet kom.

DEN OKÄNDE.
Och sedan?

DAMEN.
Hatade jag dig! Det vill säga, allt det onda jag
tog från dig, ville jag bli kvitt, men kunde inte!

DEN OKÄNDE.
Så var det nog, men hur det egentligen var får
man aldrig reda på!

DAMEN.
Har du märkt att man egentligen aldrig får
riktigt reda på någonting; att man kan leva tillsammans
i tjugo år med en person, sina syskon, sina föräldrar,
utan att man vet något om dem.

DEN OKÄNDE.
Du har märkt det också! - Efter du märker
så bra, säg mig: hur kom du att älska mig?

DAMEN.
Det vet jag inte, men jag skall försöka erinra
det! - - - Paus. Jo, du hade det manliga modet
att vara oartig mot en dam! Du sökte en människas
sällskap hos mig och icke en kvinnas! Detta fann
jag hedrande för mig, och dig!

DEN OKÄNDE.
Då kan du säga mig också, om du fann mig vara
misogyn?

DAMEN.
Kvinnohatare, man kallar? Det är varje sund
man innerst i sitt hjärta; och kvinnodyrkare äro alla
förskruvade män.

DEN OKÄNDE.
Det är väl icke din mening att säga mig
artigheter?

DAMEN.
Den kvinna, som säger en man artigheter, är
icke sund.

DEN OKÄNDE.
Du har tänkt mycket, hör jag!

DAMEN.
Det är det minsta jag gjort, och när jag icke tänkt
har jag förstått mest. - - - För övrigt, det jag nu
sagt är kanske bara improvisationer, du kallar, och
behöver inte alls vara sant.
DEN OKÄNDE.
Ja, men när det stämmer med mina rika
iakttagelser så blir det <sp>mycket</sp> sannolikt för mig!

DAMEN gråter i näsduken.

DEN OKÄNDE.
Nu gråter du igen!

DAMEN.
Jag tänker på Mizi! - Det skönaste är borta!

DEN OKÄNDE.
Nej, det skönaste var du, när du satt uppe hela
natten och såg på ditt barn, som upptog din säng,
därför att vaggan var för kall!

Det bultar tre hårda slag på färjkarlens dörr.

Tyst du!

DAMEN.
Vad är det?

DEN OKÄNDE.
Det är mitt sällskap, som väntar på mig!

DAMEN återknyter.
Jag trodde icke att livet kunde ge något så ljuvt
som ett barn!

DEN OKÄNDE.
Och något så bittert på samma gång!

DAMEN.
Hur så, bittert?

DEN OKÄNDE.
Du har ju själv varit barn, och du minns väl,
när vi som nygifta kommo trasiga, smutsiga och
utan pengar hem till din mor. Jag vill minnas hon
icke fann oss så ljuva!
DAMEN.
Det är sant!

DEN OKÄNDE.
Och jag - - - ja, jag råkade nyss min Sylvia!
Jag väntade se allt det vackra, goda hos barnet
utslaget i blom hos jungfrun - - -

DAMEN.
Nåå?

DEN OKÄNDE.
Jag fann en vissen ros, som tycktes ha blommat
ut för tidigt... Hennes barm hade sjunkit, hennes
hår var marigt som ett vanvårdat barns, och hennes
tänder voro ätna av mask...

DAMEN.
Hu!

DEN OKÄNDE.
Sörj därför icke! Sörj icke den lilla; du kunde
ha fått sörja den stora, som jag fått!

DAMEN.
Det är livet, alltså!

DEN OKÄNDE.
Ja! det är livet! Och därför går jag att begrava
mig levande!

DAMEN.
Var?

DEN OKÄNDE pekar uppåt klostret.
Där uppe!

DAMEN
I klostret? - - - Nej, gå icke ifrån mig! Håll
mig sällskap, jag är så ensam i världen och så fattig,
så fattig! Då barnet dog, försköt mig min mor, och
jag har sedan bott på en vindskammare tillsammans
med en sömmerska. Först var hon anständig och
snäll, men så blevo de ensamma aftnarne henne för
långa - - - och hon gick ut att söka sällskap
- - - och så skildes vi. Nu står jag på
landsvägen och äger ingenting mer än kläderna, jag bär
på mig, ingenting mer än min sorg; den äter jag,
och den dricker jag, den närer mig och söver mig,
jag ville icke förlora den för allt i världen!

DEN OKÄNDE gråter.

DAMEN.
Du gråter, du! - - - Låt mig kyssa dina ögon!

DEN OKÄNDE.
Detta har du lidit för min skull!

DAMEN.
Inte alls för din skull! Och du har aldrig gjort
mig något ont; men jag har pinat dig från hus och
hem och barn!

DEN OKÄNDE.
Inte minns jag det, men att du säger det! Du
älskar mig då än?

DAMEN.
Sannolikt! Jag vet inte!

DEN OKÄNDE.
Och skulle vilja börja om igen?

DAMEN.
Börja om? Striderna? Det ska vi inte göra!

DEN OKÄNDE.
Du har rätt, striderna skulle bara börja om igen!
- Och ändå är det så svårt att skiljas!
DAMEN.
Skiljas? Ordet ensamt är rysligt nog!

DEN OKÄNDE.
Vad ska vi göra då?

DAMEN.
Jag vet inte!

DEN OKÄNDE.
Nej, man vet ingenting och knappt det, därför,
ser du, kommer jag att <sp>tro</sp> hädanefter!

DAMEN.
Hur vet du att du kan komma att tro, då tron
är en gåva?

DEN OKÄNDE.
Man kan ju få en gåva om man ber.

DAMEN.
O, den som kunde bedja, men jag har aldrig
kunnat tigga...

DEN OKÄNDE.
Jag har fått lära på't, varför kan du icke?

DAMEN.
Man skall ta ner sig själv först...

DEN OKÄNDE.
Det ombesörjer livet så bra...

DAMEN.
Mizi, Mizi, Mizi - - -

Hon har rullat ihop en schal, som hon burit på armen
och lägger den som ett lindebarn i sina knän.

Vyss, vyss, vyss! - - - Tänk att jag ser
henne... se, här; hon ler emot mig, men hon är
svartklädd, hon har väl sorg hon också! Så dum
jag är! efter hennes mor har sorg... och två
tänderna därnere har hon och de är vita de...
mjölktänderna, de skulle aldrig få några andra... Nej,
men kan du icke se henne, när jag ser henne, det är
ingen syn, det <sp>är</sp> hon...

CONFESSORN
in genom färjkarlens dörr; strängt till Den Okände.

Kom! allt är redo!

DEN OKÄNDE.
Nej, icke än; jag skall beställa om mitt hus
först, och jag måste ordna för denna kvinna, som
en gång var min hustru.

CONFESSORN.
Jaså, du vill stanna!

DEN OKÄNDE.
Nej, det vill jag inte, men jag vill icke lämna
ouppfyllda plikter bakom mig! Denna kvinna står
övergiven på landsvägen utan hem, utan pengar!

CONFESSORN.
Vad angår det oss! De döda må begrava sina
döda!

DEN OKÄNDE.
Är det dina läror?

CONFESSORN.
Nej, det är dina! - - - Mina däremot bjuda
mig sända ner en barmhärtighetssyster att ta hand
om denna olyckliga, som... som... Och systern
kommer straxt!
DEN OKÄNDE.
Jag litar på det!

CONFESSORN
tar Den Okände i handen och drar honom med sig.

Kom då!

DEN OKÄNDE förtvivlad.
Herre Jesus Kristus, hjälp oss alla!

CONFESSORN.
Amen!

DAMEN
har ej sett åt Confessorn och Den Okände, men nu ser hon
upp och blickar efter Den Okände som om hon ville springa
upp och kvarhålla honom men hindras av det inbillade barnet,
som hon lagt vid sitt bröst.
En korsväg uppe i bergen. Till höger hyddor. Till
vänster en damm, omkring vilken sjuka människor sitta med
blåa kläder och cinnoberröda händer. Ur dammen uppstiga
då och då blåa ångor och små blåa lågor. När så sker, hålla
de sjuka fram händerna och hosta. Fonden utgöres av berget,
med granskog som upptill avklippas av en stillastående grå
dimma.

DEN OKÄNDE sitter vid ett bord utanför en hydda.

CONFESSORN kommer från höger i fonden.

DEN OKÄNDE.
Äntligen!

CONFESSORN.
Vi så äntligen?

DEN OKÄNDE.
Du lämnade mig här för åtta dagar sedan och
sade: Vänta tills jag kommer igen.

CONFESSORN.
Nåväl! Hade jag icke berett dig på att vägen
dit upp till det vita huset var lång och svår!

DEN OKÄNDE.
Kan ej nekas! Hur långt äro vi komna?

CONFESSORN.
Fem hundra meter! - Vi ha femton hundra kvar!

DEN OKÄNDE.
Men var är solen?
CONFESSORN.
Däruppe, över molnen...

DEN OKÄNDE.
Vi måste alltså igenom molnen?

CONFESSORN.
Säkerligen!

DEN OKÄNDE.
Men dessa sjuka? Vilket sällskap? Varför dessa
röda händer?

CONFESSORN.
Jag vill icke orena mig och dig med orena ord,
därför skall jag tala i vackra gåtor, vilka du som
skald bör förstå!

DEN OKÄNDE.
Ja, tala vackert, här är så mycket fult!

CONFESSORN.
Du har väl märkt planeternas tecken, som
motsvarar vissa metallers? Javäl! Då har du sett att
Venus är tecknad med en spegel; denna spegel var
i urtiden av koppar och denna metall nämndes Venus
och bar hennes tecken. Men nu är baksidan av
Venusspegeln belagd med kvicksilver eller Merkur!

DEN OKÄNDE.
Baksidan av Venus är Merkur!... Hu!

CONFESSORN.
Kvicksilvret är alltså Venus' frånsida.
Kvicksilvret är i sig blankt som havsstiltjen, som insjön i
högsommar, men när Merkur råkar eldstenen och
blir bränd rodnar han, blir röd som nytappat blod,
som schavottens kläde, som skökans läppar, skökans
målade läppar, skökans med cinnober målade läppar;
förstår du än eller vad?

DEN OKÄNDE.
Vänta litet! Cinnober är kvicksilver och svavel...

CONFESSORN.
Javäl! Merkur skall i elden, när han kommit
för nära Venus! Ha vi talat nog nu om detta?

DEN OKÄNDE.
Det är alltså svavelkällor här?

CONFESSORN.
Ja! Och svavellågan renar eller skärar allt, som
är ruttet! När därför livets källa har unknat skickas
man till svavelkällan...

DEN OKÄNDE.
Hur unknar livets källa?

CONFESSORN.
När Afrodite, född ur havets rena sköte, vältrar
sig på jorden!... När Afrodite Urania, den
himmelska förnedrar sig till Pandemos, All-Fari-Venus.

DEN OKÄNDE.
Varför föddes begären?

CONFESSORN.
Rena begär för att tillfredsställas, orena för att
kvävas.

DEN OKÄNDE.
Vad är rent och vad är orent?

CONFESSORN.
Är du nu där igen?...
DEN OKÄNDE.
Fråga dessa...

CONFESSORN.
Akta dig!

Fixerar Den Okände, som kryper ihop.

DEN OKÄNDE.
Du stryper mig... i bröstet!...

CONFESSORN.
Ja, jag skall beröva dig luften, som du begagnar
till upproriska ord, stinkande frågor... Sitt nu där,
så kommer jag igen... När du lärt tålamod och
bestått proven! Men glöm icke att jag hör dig,
ser dig, förnimmer dig, var jag än håller hus!

DEN OKÄNDE.
Prov alltså! Det är gott att veta det!

CONFESSORN.
Men du får icke tala med Venusdyrkarne!

GAMLA MAJA synes i fonden.

DEN OKÄNDE reser sig, förfärad.
Vem möter jag här, slutligen! Vem...

CONFESSORN.
Vem talar du om?

DEN OKÄNDE.
Om kvinnan där, den gamla gumman!

CONFESSORN.
Vem är det då?

DEN OKÄNDE ropar.
Maja! - Hör mig!
GAMLA MAJA är försvunnen.

DEN OKÄNDE skyndar efter.
Maja, min vän, hör mig! - - - Hon försvann!

CONFESSORN.
Vem var det?

DEN OKÄNDE sätter sig.
Å Gud!... När jag slutligen återfann henne,
gick hon, eller... I sju långa år har jag sökt henne,
med annonser, med korrespondens...

CONFESSORN.
Varför?

DEN OKÄNDE.
Så här hänger hennes öde ihop med mitt!...
Maja var mina första barns sköterska... det var de
hårda åren... jag kämpade mot de Osynlige, som
icke välsignade mitt arbete! Jag skrev så att hjärna
och nerver upplöste sig som fett i alkohol... men
det räckte aldrig, jag hörde till det folket för vilka
ingenting räcker... Nåväl, det kom en dag, då jag
icke kunde betala tjänarnas löner... det var rysligt...
jag blev tjänarnes tjänare och de blevo mina herrar!
Slutligen... ja, för att rädda min själ åtminstone,
flydde jag för övermakten... ut i öknen, samlade
min ande i ensamheten, och kom upp igen! - Min
första tanke var - skulderna! I sju år sökte jag
Maja, men förgäves! I sju år såg jag hennes skugga,
från järnvägsfönster, från ångbåtsdäck, i främmande
städer, i fjärran länder, men utan att kunna få fatt
henne. I sju år drömde jag om henne, i sju år
skämdes jag, och när jag drack ett glas vin, rodnade
jag av blygsel vid tanken på gamla Maja, som kanske
drack vatten på ett fattighus! Jag har försökt skänka
bort åt fattiga den summan jag var skyldig henne,
men det halp inte! Och nu - återfunnen och förlorad
i samma stund.

Reser sig och går sökande upp åt fonden.

Förklara mig detta! Jag vill betala min skuld,
kan slutligen betala den, men får inte.

CONFESSORN.
Toker! - Böj dig inför detta oförklarliga, och
du skall se att förklaringen kommer sedan! - Farväl!

Går.

DEN OKÄNDE.
Sedan? - Allt kommer sedan!

CONFESSORN.
Som inte kommer nu! Går.

DAMEN
in, tankfull, sätter sig vid bordet mitt emot Den Okände.

DEN OKÄNDE.
Återigen du!... Densamma, men så olik
densamma ... Huru skön du är vorden; skön som första
gången jag såg dig och bad att få vara din vän, din
hund...

DAMEN.
Att du ser mig skön, vilket jag icke är, visar
att du återfått skönhetsspegeln i ögat... Varulven
såg aldrig något vackert hos mig, ty han ägde intet
vackert att se med.

DEN OKÄNDE.
Men varför kysste du mig den gången - varför
skulle du göra det?
DAMEN.
Ofta har du frågat mig det, men jag har aldrig
kunnat svara, ty jag visste det ej! Nu, när jag varit
ifrån dig - och kommit hit upp på vägen till höjderna,
där luften är renare - och solen närmare - tyst! -
Nu ser jag den söndagseftermiddag, då du som ett
hjälplöst, utkastat barn satt med brustna ögon och
stirrade på ditt öde, då steg hos mig den
moderskänsla, som aldrig fått slå ut - och förbarmande,
förbarmande med en människosjäl intog mig - att
jag glömde...

DEN OKÄNDE.
Jag blygs! Och jag känner nu att det var så...

DAMEN.
Men du fattade det som - något annat! Som...

DEN OKÄNDE.
Säg icke ordet! - Jag blygs!

DAMEN.
Så illa tänkte du om mig! Märkte du ej att jag
fällde en slöja emellan mig och dig, riddarens svärd
i brudbädden...

DEN OKÄNDE.
Jag blygs ... Mina dåliga tankar lade jag in hos
dig! - Ingeborg, du var av bättre tyg än jag... jag
blygs!

DAMEN.
Nu är du skön! och huru!...

DEN OKÄNDE.
O nej! icke jag! Du är det!
DAMEN extatisk.
Du! - - - O, nu såg jag bakom masken och
lösskägget... nu ser jag... nu ser jag... den du har
dolt... Den jag trodde finnas i dig... Den jag
sökte, sökte ... Ibland trodde jag du var en hycklare,
men vi äro icke hycklare, nej, nej, nej, vi kunna icke
hyckla...

DEN OKÄNDE.
Ingeborg... nu på andra sidan floden och med
livet under oss, bakom oss... hur synes ej allt
annorlunda... Nu, nu ser jag din själ, urbilden, ängelen,
som för synd vräktes ner i köttets fängelse... Det
finns då något ovan, och tillförene... Det var icke
början, när vi började och det är icke slutet när vi
sluta. Det är ett fragment, livet, utan början och
slut! Och därför så svårt att komma under fund
med!

DAMEN blitt.
Så svårt, så svårt!... Säg, till exempel - nu då
vi stå på andra sidan skuld eller icke skuld - hur kom
du att hata kvinnorna?

DEN OKÄNDE.
Låt mig tänka!... Hata - kvinnorna? - Hata?...
Det har jag aldrig gjort! Tyvärr... Ifrån jag var
åtta år, har jag alltid hyst något svärmeri, helst
oskyldigt, och jag har älskat som ett eldsprutande
berg tre gånger... Men vänta: jag har alltid känt
att kvinnorna hatat mig... och de ha alltid plågat mig!

DAMEN.
Så sällsamt!

DEN OKÄNDE.
Låt mig tänka lite till... Kanske jag varit jaloux
om min person - varit rädd att komma under
inflytande. - Min första kärlek gjorde sig till
guvernant och sköterska... För övrigt, det finns män
som icke tåla barn, och män som icke tåla kvinnor -
över sig.

DAMEN vänligt.
Men du har kallat kvinnorna mänsklighetens
fiender, menar du det?

DEN OKÄNDE.
Visst menar jag det, efter jag skrivit det! Och
jag har skrivit efter erfarenheter icke efter teorier...
Jag sökte i kvinnan en ängel, som skulle låna mig sina
vingar, och jag föll i armarne på jordanden, som
kvävde mig under bolstrar dem hon stoppat med
vingfjädrarne - jag sökte en Ariel och fann en
Caliban, när jag ville upp, drog hon ner... och hon
framkallade alltid syndafallet...

DAMEN blitt.
Vet du vad den store kvinnokännaren Salomo
säger? - »Och jag fann något, som är bittrare än
döden: En kvinna, vilkens hjärta är nät och snaror
och vilkens händer äro bojor. Den, som är behaglig
i Guds ögon, undgår henne, men syndaren bliver
fångad av henne.»

DEN OKÄNDE.
Och jag var aldrig behaglig i Guds ögon! Ett
straff alltså? Det låter höra sig!... Men, jag var
aldrig behaglig i någons ögon, och fick aldrig ett
gott ord! Gjorde jag aldrig något gott? Är det
möjligt att en människa aldrig gjort något gott? -
Det är rysligt att aldrig få ett gott ord!
DAMEN.
Du har fått, men när man sade gott om dig,
slog du bort det som om du led av det!

DEN OKÄNDE.
Det är sant; nu erinrar jag! Men kan du förklara
det?

DAMEN.
Förklara? Alltjämt begär du förklaringar på det
oförklarliga. »När jag vände min håg till att erfara
vad vishet vore... så insåg jag rörande alla Guds
verk, att människan icke kan fatta de ting, som ske
under solen. Huru mycket än människan arbetar för
att utforska dem, kan hon dock icke fatta dem, och
om även den vise säger sig förstå dem, kan han dock
icke fatta dem.»

DEN OKÄNDE.
Vem säger det?

DAMEN
tar upp en docka ur sin ficka.

Predikaren! Det är Mizis docka... Ser du, hon
längtar efter sin lilla matmor; så hon bleknat... och
hon synes veta var Mizi finns, för hon ser alltid
uppåt himlen hur jag håller henne... Ser du...
hennes ögon följa stjärnorna som kompassnålen...
det är min kompass, den här, som alltid visar var
jag har himlen... Men hon skulle varit svartklädd
förstås efter hon har sorg, men vi var så fattiga...
Vet du varför vi alltid var utan pengar? Jo, därför att
Gud var ond på oss för våra synder. »De rättfärdige
lida ingen brist.»

DEN OKÄNDE.
Var lärde du det?
DAMEN.
I den bok där allting är skrivet. - Allting! -

Hon sveper in dockan i sin kappa.

Ser du, hon börjar frysa - men det är molnet
däruppe...

DEN OKÄNDE.
Hur vågar du gå ensam här i bergen?

DAMEN.
Herren är med mig; vad kunna då människor
göra mig!

DEN OKÄNDE.
Plågas du ej av de sjuke vid dammen?

DAMEN
vänder sig mot dammen.

Jag ser dem icke - jag ser ingenting fult nu
mera!

DEN OKÄNDE.
Ingeborg! Jag gjorde dig ond, och du är på
väg att göra mig god! - Vet du, att det var min
dröm att vinna försoning genom - en kvinna! det
tror du inte! Men det är så! Liksom förr intet ägde
värde för mig om jag ej fick lägga ner det vid en
kvinnas fötter! Men som offer åt skönheten och
godheten, icke som tribut åt den härsklystna
härskarinnan ... det var min lust att giva, men hon ville taga,
icke taga emot, därför hatade jag henne; när jag var
som mest hälplös och trodde slutet nära, växte en
längtan att få somna in på en moders knä vid en
jättebarm, där jag kunde begrava mitt trötta huvud och
dricka den ömhet jag saknat...

DAMEN.
Du hade ingen mor?
DEN OKÄNDE.
Knappast! - Och jag kände mig aldrig släkt
med min far eller mina syskon... Ingeborg, jag var
Tjänstekvinnans son, om vilken det är skrivet: »Driv
ut tjänstekvinnan och hennes son, ty tjänstekvinnans
son skall icke bliva arvinge med den frias son...»

DAMEN.
Vet du varför Ismael blev utdriven? Det står
straxt ovanför... därför att han var en bespottare!
Och så står det så här: »Han skall vara en grym
man: hans hand emot var man, och vars mans hand
emot honom. Och han skall bo emot alla sina bröder!»

DEN OKÄNDE.
Står det också?

DAMEN.
Ja, mitt barn, efter allting står där!

DEN OKÄNDE.
Allting?

DAMEN.
Allt! Där får du svar på alla dina frågor, även
de frågvisaste!

DEN OKÄNDE.
Kalla mig för ditt barn, så skall jag tycka om
dig - och när jag tycker om någon så vill jag tjäna,
lyda, misshandlas, lida, tåla...

DAMEN.
Du skall icke tycka om mig utan din Skapare...

DEN OKÄNDE.
Han är obeskedlig... som min far!
DAMEN.
Han är kärleken själv - och du är hatet!

DEN OKÄNDE.
Du är hans dotter, men jag är hans förskjutne
son ...

DAMEN smeksamt.
Tyst! var tyst! Du...

DEN OKÄNDE.
Visste du, vad jag lidit dessa sista åtta dagar...
Jag vet inte var jag råkat in!

DAMEN.
Vad så?

DEN OKÄNDE.
Jag har en värdinna där i hyddan... vilken
betraktar mig med ögon som om jag vore kommen att
förtära hennes sista skärv... Hon säger ingenting,
och det är det värsta... men jag tror hon gör böner,
när hon får se mig...

DAMEN.
Vad för böner?

DEN OKÄNDE.
Sådana där baklänges man läser över dem, som
ha onda ögon, och som föra olycka med sig...

DAMEN.
Så sällsamt! - Har du hört talas om att förvända
syn på någon?

DEN OKÄNDE.
Javäl, men vem kan göra det?

VÄRDINNAN fram till bordet.
Nej se! -  Det är nog herrens syster!
DEN OKÄNDE.
Numera, ja, det kan vi säga!

VÄRDINNAN till Damen.
Tänk att jag skulle få råka någon ändå, som jag
kunde få säga detta åt! Si den herrn är så tystlåten
så man har liksom respekt för honom i synnerhet
som han tycks ha en sorg... Men hans syster vill
jag säga, och han ska höra på't - att från den
stunden han kom i huset fick jag välsignelse. Olyckorna
hade förföljt mig; jag hade ingen hyresgäst, min
enda ko hade dött, mannen var på alkoholhemmet
och barnen utan mat. Jag bad Gud att han skulle
sända mig hjälp från höjden - ty här nerifrån
väntade jag intet... Då kom denne man. - Utom det
att han gav mig dubbelt mot vad jag begärde, förde
han lycka med sig - och välsignat vart mitt hus!...
Gud välsigne er, gode herre!

DEN OKÄNDE reser sig upprörd.
Tyst kvinna, du hädar!

DAMEN.
Han tror icke! O Gud, han tror icke! - Se på
mig!

DEN OKÄNDE.
Nu, när jag ser dig, tror jag! - Hon välsignar
mig!... Och jag, den fördömde, har bragt
välsignelse med mig. Hur skall jag kunna tro det?...
Med mig, mig!

Faller ner vid bordet och gråter i händerna.

DAMEN.
Han gråter! Tårar, regn från himlen som mjukar
opp hälleberget, fallen på hans stenhjärta! - - -
Han gråter!
VÄRDINNAN.
Å han, guldhjärtat, den öppna handen, han som
är så snäll mot mina barn!

DAMEN.
Hör du? Hör du?

DEN OKÄNDE.
Det var bara ett, som jag inte förstod hos
herren; jag vill inte säga något ont därför.

DAMEN.
Och det var?

VÄRDINNAN.
Ja, det är en småsak, men i alla fall...

DAMEN.
Säg då.

VÄRDINNAN.
Han kunde inte tåla mina hundar!

DAMEN.
Det finner jag vackert av honom, att han har
motvilja för det orena djuret. Jag avskyr allt djuriskt,
hos mig själv och hos andra människor. Därför hatar
jag icke djur, ty jag hatar intet skapat. - - -

DEN OKÄNDE.
Tack Ingeborg!

DAMEN.
Ser du: jag har öga för dina förtjänster, fast
du ej tror det! - - - Där är Confessorn!

CONFESSORN in

VÄRDINNAN.
Då skall jag gå! för Confessorn tycker inte om
mig.
DAMEN.
Confessorn älskar hela mänskligheten.

CONFESSORN fram; tilltalar Damen.
Och dig, mest, mitt barn, ty du är godheten.
Om du är skön till utvärtes kan jag icke se, men jag
vet att du är det efter du är god - - - Ja, du är
min ungdomsbrud - och min maka efter anden, skall
alltid bliva det, ty du gav mig det de andra aldrig
kunde få; jag har levat ditt liv i anden, jag har lidit
dina lidanden; njutit dina fröjder, ej, ty du har inga
haft mer än ditt barn... Din själs skönhet den såg
endast jag - den här vännen anade den, och därför
drogs han till dig - men hans onda var för starkt,
och du måste upptaga det för att befria honom. -
Du måste lida alla helvetets kval av att vara ond,
lida för hans skull, och komma försoningen åstad!
- Ditt verk är fullbordat! Gå i frid!

DAMEN.
Vart?

CONFESSORN.
Dit upp! där solen alltid lyser!

DAMEN reser sig.
Där finns då även ett bo för mig?

CONFESSORN.
Där finns för alla! - - - Jag visar dig vägen!

Han följer henne inåt fonden.

DEN OKÄNDE gör en rörelse.

CONFESSORN
Är du otålig?... Var icke det! Går.

DEN OKÄNDE blir sittande ensam.
VENUSDYRKARNE
resa sig, nalkas Den Okände och sluta en ring kring honom.

DEN OKÄNDE.
Vad vill man mig?

VENUSDYRKARNE.
Hell! Fader!

DEN OKÄNDE ytterst pinad.
Varför?

RÖST I
Emedan vi äro dina barn! Dina skötebarn!

DEN OKÄNDE
söker fly, men, är inringad.

Lämna mig! Låt mig gå!

RÖST II, en blek yngling.
Känner du icke igen mig, far?

FRESTAREN
synes i fonden vid vänstra skiljovägen.

Hähå!

DEN OKÄNDE till Röst II.
Vem är du; jag tycker jag känner igen dig?

RÖST II.
Jag är Erik, din son!

DEN OKÄNDE.
Erik? - Du, här?

RÖST II.
Här är jag!

DEN OKÄNDE.
Gud förbarma sig!... Och du mitt barn, förlåt
mig!
RÖST II.
Aldrig!... Vägen till svavelkällan har du visat!
Är det långt till sjön?

DEN OKÄNDE faller ner.

FRESTAREN.
Hähä! Jubilate temptatores!

VENUSDYRKARNE.
Sulphur! Sulphur! Sulphur!
Och Merkur!

FRESTAREN
fram, rör med foten vid Den Okände.

Kräket!... Den kan man inbilla vad som helst!
Men det vållar hans orimliga högfärd! Föreställer
han sig inte att han är motorn i universum, att han
är upphovsmannen till allt ont? Den narren tror sig
ha lärt ungdomen att gå till Venus, liksom inte
ungdomen kunde det innan han var född!... Hans
högfärd är olidlig, och han har varit1 nog förmäten vilja
fuska i mitt yrke... Ge honom en salva till du,
falske Erik!

RÖST II
ynglingen, lutar sig ner mot Den Okände och viskar i hans öra.

FRESTAREN.
Sju voro dödssynderna: åtta äro de vordna. Den
åttonde uppfann jag! Förtvivlan heter han. Ty att
betvivla godheten och icke hoppas på förlåtelsen är
att nämna...

Han hesiterar framför ordet Gud, vilket han uttalar på ett
sätt som om det brände lapparne.

... Gud ond. Det är förtalet, förnekelsen,
hädelsen...

Se hur han vrider sig!
DEN OKÄNDE
reser sig hastigt upp, betraktar Frestaren i ögonen.

Vem är du?

FRESTAREN.
Din broder! - - - Är vi inte lika? - - -
Jag tycker vissa drag hos dig påminna om mitt
porträtt.

DEN OKÄNDE.
Var har jag sett ditt porträtt?

FRESTAREN.
Lite var stans!... I kyrkorna finns jag ofta, fast
icke bland helgonen ...

DEN OKÄNDE.
Kan icke minnas...

FRESTAREN.
Var det så länge sen du besökte kyrka?... Jo,
jag brukar vara avbildad tillsammans med Sankt
Georg...

DEN OKÄNDE
skakar i hela kroppen och vill fly. men kan inte.

FRESTAREN.
Även Mikael och jag synas ibland i en grupp,
där jag visserligen inte har den fördelaktigaste
positionen, men det kan ändra sig; allting kan ändra sig,
så att en gång de yttersta varda de främsta...
Samma sak med dig! Du är litet nere för tillfället,
men det kan också ändra sig... om du hade
förstånd att välja bättre sällskap... Du har gått om
för mycket kjolar min gosse! Kjolar röra opp damm,
och damm lägger sig på ögon och bröst. - Kom
och sitt ner, unge man, så ska vi språka lite...

Han förer Den Okände skämtsamt vid örat fram till bordet.
Sitt och darra, sitt och darra unge man! De
sätta sig. Nåå! Va ska vi ta för slag? Lite vin -
och en liten kvinna? Inte? Det är för <sp>gammalt</sp>;
<sp>för</sp> gammalt som doktor Faustus! <sp>Bon</sp>! Vi
moderna söka intellektuella utsvävningar... Alltså, du
är på väg dit upp, till de heliga männen, som tro
att den som sover syndar icke; till de modlöse, som
övergivit livets strid, emedan de haft några nederlag;
till bindarne, som binda själar i stället för att lösa
dem. A propos lösa! Har någonsin en helig man
löst dig från syndabördan? Nej!... Vet du varför
synden trycker dig sedan en tid tillbaka? Jo, ser du,
genom askes och abstinens har du råkat i det
svaghetstillstånd då vem som helst kan kasta sig över
din själ och ta bostad i honom. Och det kan de
göra på avstånd till ock med!... Du har råkat
utplåna din person så att du ser med andras ögon, hör
med andras öron, tänker med andras tankar. Du har
med ett ord begått självmord på din själ. Satt du
inte här nyss och talade väl om mänskosläktets
fiender, om kvinnan, som gjorde paradiset till ett
helvete! Du behöver inte svara; jag läser repliken i
dina ögon och hör den på dina läppar... Du talar
om ren kärlek till en kvinna! Det är lustan, gosse,
lustan till varje kvinna, och som vi få betala så dyrt.
Du säger att du icke begärar henne! Varför vill du
hennes närhet då?

Du vill ha en vän? - Tag en manlig då, många
manliga!... Du lät inbilla dig, att du icke
var kvinnohatare! Den lilla kvinnan svarade rätt på det: Varje
sund man är kvinnohatare, men kan icke leva utan
förbund med fienden och få strid! Alla perversa och
omanliga män äro kvinnodyrkare! Hur är det fatt
med dig, nu?...

Nå så fick du se de sjuka här, och trodde att du
fört dem i eländet. Det, må du tro, är raska pojkar,
som om några dar äro utskrivna och återvända till
sina sysslor... Ja, ja, ja, den falske Erik är en filur!
Men du har kommit så långt att du inte kan skilja
dina egna barn från andras... Det var skönt att
komma ifrån det där klabbet! Va? Ser du det, att
jag kan lösa, jag... Men jag är ingen heligman
heller...

Nu ska vi kalla på Gamla Maja! - - -

Han visslar i händerna.

GAMLA MAJA in.

FRESTAREN.
Se där! - Nå, vad går du här och skräpar för?
Har du något obytt med den här gossen?

GAMLA MAJA.
Inte! Han är så snäll så, och var alltid, men
han hade en stygg fru.

FRESTAREN till Den Okände.
Se man på!... Det har du aldrig fått höra förr!
... men väl tvärtom! Hon, den goda ängeln, som
du fördärvade... det ha vi hört alla!... Nå, du
Gamla Maja, vad är det han pratar om här? Han
går i en ruelse sedan sju år för att han är skyldig
dig pengar.

GAMLA MAJA.
Han var en gång skyldig mig en smula, men
det fick jag igen, med sköna räntor till, ja mycket
större räntor än på sparbanken. Så det var också
honett och vackert!

DEN OKÄNDE far opp.
Vad säger du? Finns det någon möjlighet att
jag glömt detta?

FRESTAREN.
Har du kvittot på dig, Gamla Maja, så fram
me't bara!

GAMLA MAJA.
Kvittot ska väl herrn ha, men jag har
sparbanksboken där han satt in pengarne på sitt namn.

Hon tar upp en sparbanksbok och lämnar Den Okände,
som läser i den.

DEN OKÄNDE.
Ja, det är riktigt, och nu minns jag det!... Men
varför dessa sju års kval av skam, av vanära; dessa
sömnlösa nätters långa förebråelser... varför, varför,
varför?

FRESTAREN. 
Gamla Maja får gå nu!... Men säg något gott
om den här självplågaren först. Minns du inte något
mänskligt drag av det här vilddjuret, som mänskorna
ha hetsat i åratal...

DEN OKÄNDE till Gamla Maja.
Tyst! Säg ingenting!

Sätter händerna för öronen.

FRESTAREN.
Nå, Maja!

GAMLA MAJA.
Jaa, jag vet nog vad de säger om honom, men
det är för sånt som han skriver - och det har jag
inte läst, för jag kan inte läsa... Och det behöver
ju ingen läsa det en inte vill... Men herrn var i
alla fall så snäll... Si han håller för öronen... ja,
jag tål inte heller smicker... men jag ska säga't åt
patron...

Hon viskar åt Frestaren.

FRESTAREN.
Jaa; alla lättrörda människor bli hetsade som
vilda djur! Det är regeln, det! Ajö, Gamla Maja!

GAMLA MAJA.
Ajö, goa herrarna! - - - Går.

DEN OKÄNDE.
Varför har jag lidit oskyldigt i sju år?

FRESTAREN
med en fingergest uppåt.

Fråga där!

DEN OKÄNDE.
Där jag aldrig fick svar!

FRESTAREN.
Tja! Så kan det vara!... Tycker du jag ser snäll
ut?

DEN OKÄNDE.
Kan inte skylla!

FRESTAREN.
Du ser också fasligt elak ut! Vet du varför
vi se ut så?

DEN OKÄNDE.
Nej!

FRESTAREN.
Våra medmänniskors hat och elakheter ha fastnat
på oss. Vet du att däruppe finnas verkliga heligmän,
som aldrig gjort något ont själva, men som sitta och
lida för andra, för anförvanter som begått oförsonade
brott och så. Dessa änglar, som i sig upptagit andras
uselhet, likna slutligen banditer. Vad ger du mig
för det?

DEN OKÄNDE.
Jag vet inte vem du är, men du är den förste,
som svarar på de frågor vilka kunna försona mig
med livet... Du är...

FRESTAREN.
Säg ut då!

DEN OKÄNDE.
Du är befriaren!

FRESTAREN.
Och därför...

DEN OKÄNDE.
Därför fick du gamen!... Men hör nu, har du
aldrig tänkt, att det finns en tillräcklig grund för
detta som för allt annat? Antag att jorden är ett
fängelse där farliga förbrytare äro inspärrade; är det
då välbetänkt att släppa lös dem, är det rätt?

FRESTAREN.
Vad du säger?... Det har jag verkligen icke
reflekterat över. Hm! hm!

DEN OKÄNDE.
Och har du tänkt på detta: att vi kunna vara
födda med skuld...

FRESTAREN.
Det rör mig inte... Jag håller mig till det
närvarande...
DEN OKÄNDE.
Väl! Tror du inte att vi straffas på orätt ställe
ibland, och att vi därför sakna det logiska
sammanhanget fastän det existerar?

FRESTAREN.
Logik saknas icke, men hela livet är en sådan
vävnad av fåter, förseelser, misstag, vilka relativt
oskyldiga i anseende till den mänskliga svagheten
likafullt drabbas av den mest konsekventa hämnd.
Allting hämnas, även våra oförståndiga handlingar.
Vem förlåter? Den storsinta människan,
understundom, men den gudomliga rättvisan, aldrig!

EN PILGRIM i fonden.

FRESTAREN.
Se där! En botgörare! Jag undrar vad den
gjort? Vi ska fråga honom!... Välkommen i våra
fridens bygder, fredlige vandrare! Sitt ner vid
asketernas enkla bord där alla frestelser saknas!

PILGRIMEN.
Tack, medvandrare i jämmerdalen...

FRESTAREN.
Vad är det nu för jämmer, då?

PILGRIMEN.
Ingen särskild, tvärtom!... Befrielsens timme
har slagit och jag går dit upp att mottaga 
absolutionen!

DEN OKÄNDE.
Hör nu, har inte vi sett varandra förr?

PILGRIMEN.
Jag tror väl!
DEN OKÄNDE.
Caesar! Det är Caesar!

PILGRIMEN.
Det var, men är icke mer!

FRESTAREN.
Haha! Kejserliga bekantskaper... Jo jag tackar
jag! Men berätta, berätta!

PILGRIMEN.
Ni ska få höra't, nu när jag har rättighet att
tala - - - och penitensen är slut.

Då vi råkades hos en viss läkare, var jag inspärrad
där såsom en dåre den där påstods lida av
inbillningen att han var Caesar. Nu skall Den Okände
få veta sanna förhållandet: Jag trodde det aldrig,
men jag tvangs av samvetsskrupler att hålla god
min... En vän, en dålig vän hade skriftliga bevis
på att jag var utsatt för ett missförstånd, men han
teg när han skulle tala, och jag tog hans tystnad som
en maning till mig att tiga - och lida.

Varför jag teg och led? Jo!... I min ungdom
var jag en gång i stor nöd. Upptogs som gäst i ett
hus långt borta på en ö i havet, hos en man som
med ovanliga gåvor blivit förbigången i tjänsten för
sitt orimliga högmods skull. I ensamheten hade
denna man fått på grubbleriets väg rätt egendomliga
tankar om sin person. Det märkte jag och teg.

Men en dag anförtrodde hustrun mig att mannen
tidtals var rubbad, och trodde sig vara Julius Caesar.
I många år gömde jag på hemligheten, samvetsgrant,
ty jag var icke otacksam av naturen.

Men livet är en skälm, och efter vissa års förlopp
råkar denne Caesar att med grov hand ingripa i mitt
intimaste öde. I vredesmod röjer jag hemligheten
om hans Caesarmani och får löjet över min forne
välgörare, så att hans existens blev outhärdlig.

Hör nu på hur Nemesis kommer! Ett år senare
skrev jag en bok - jag är nämligen författare utan
namn. - I denna bok råkade jag skildra några drag
ur mitt familjeliv, huru jag lekte med min dotter Julia
- hon hette Julia som Caesars dotter - och med min
hustru, vilken vi kallade Caesars maka, emedan ingen
talade om henne - - - Nåväl, denna lek, i vilken
min svärmor deltog blev mig dyr... När jag läste
korrekturen på min bok såg jag faran... sade mig:
detta stupar du på. Ämnade stryka, men tänk er,
pennan vägrade, och en inre röst sade mig: det skall
stå kvar!

Det fick stå kvar! Och jag föll!

DEN OKÄNDE.
Varför lät ni ej vännen offentliggöra det
tillfyllestgörande brevet?

PILGRIMEN.
Nej! När olyckan var skedd, kände jag genast:
detta är Guds finger, detta måste du lida, för din
otacksamhets skuld.

DEN OKÄNDE.
Och ni led?

PILGRIMEN.
Inte ett spår! Jag log i mjugg och höll god
min! Och därför att jag tog mitt straff med ro och i
ödmjukhet lättade Herren min börda. Jag kände
icke löjet.
FRESTAREN.
Det var en rar historia; men sådant kan det
vara!... Ska vi knalla och gå nu? Vi ska göra
ett bunkalag, vi som proberat kravallerna!... Ryck
opp er nu med rötterna, så bestiga vi höjderna!

DEN OKÄNDE.
Jag skulle vänta Confessorn, sa han!

FRESTAREN.
Han hittar dig alltid! Och här ovan i byn är det
ting i dag; ett särdeles intressangt mål som ska före;
och jag ska vittna i målet, kantänka. Kom, kom,
kom!

DEN OKÄNDE.
Ja, om jag sitter här eller däroppe, kan just
vara detsamma!

PILGRIMEN till Den Okände.
Vem är det där?

DEN OKÄNDE.
Vet inte! Ser ut som en anarkist!

PILGRIMEN.
Intressant utseende i alla fall!

DEN OKÄNDE.
En skeptisk gentleman, som sett livet.

FRESTAREN.
Kom nu barn, så ska jag berätta historier för er,
på vägen. Kom, kom, kom!

De gå inåt fonden.
En terrass på klosterberget; till höger en klippavsats och
till vänster en liknande. Fonden i fjärran en vy i
fågelperspektiv av ett flodlandskap med städer, byar, odlingar,
skogsbestånd, och längst i fjärran en blick på havet. Fram
på scenen står ett äppelträd med frukter. Därunder ett
långt bord med en stol vid kortändan; bänkar utmed
långsidorna.

Till höger fram på scenen ett hörn av byns rådhus.

Molnet synes nu hänga straxt ovanför byn.

Vid bordet sitter AMTMANNEN som domare vid
kortändan; BISITTARNE vid långsidorna. DEN ANKLAGADE
står vid DOMAREN till höger; VITTNENA till vänster,
ibland dem FRESTAREN.

ÅHÖRARNE, ibland dem PILGRIMEN och DEN
OKÄNDE, stå här och där omkring dombordet.

AMTMANNEN.
Svaranden är närvarande?

ANKLAGADE.
Närvarande!

AMTMANNEN.
Detta är en högst bedrövlig historia, som spritt
sorg och skam över vårt lilla samhälle. Florian
Reicher tjugotre år är anklagad att ha skjutit ihjäl
Fritz Schlipitskas fästmö, i full avsikt att döda henne.
Vi stå här framför ett överlagt mord, och lagens
bestämmelse är tydlig och klar. - - - Har Florian
något att anföra till sitt försvar, eller en förmildrande
omständighet att framdraga?
ANKLAGADE.
Intet!

FRESTAREN.
Hållah!

AMTMANNEN.
Vem är det?

FRESTAREN.
Den anklagades sakförare.

AMTMANNEN.
Den anklagade har visserligen rätt att anlita
sakförare, men i föreliggande klara fall tror jag folkets
mening redan är bestämd av fäkta, och att svårligen
mördaren kan återvinna sympatierna, eller hur?

FOLKET.
Han är redan dömd!

FRESTAREN.
Av vem?

FOLKET.
Av lagen och sin gärning!

FRESTAREN.
Pass opp där! - - - I egenskap av den
anklagades sakförare, är jag hans ställföreträdare och tar
således anklagelsen på mig. - - - Jag ber således
om ordet!

AMTMANNEN.
Kan icke nekas!

FOLKET.
Florian är redan dömd!

FRESTAREN.
Skall höras först! - - - Nåväl, jag hade nått
mitt adertonde år - det är Florian som talar - mitt
sinne, odlat under en from moders vakande öga, var
rent, och mitt hjärta hyste intet svek, intet, ty jag
hade intet ont sett eller förnummit. Då råkade jag
- det är Florian! - på min väg en ung flicka, som,
i mina ögon, föreställde det skönaste jag sett på denna
syndiga jord - ty hon var godheten. Jag bjöd henne
min hand, mitt hjärta och min framtid... Hon tog
emot och gav mig trohetslöftet. Fem år skulle jag
tjäna för min Rachel - och jag tjänade, plockade
ihop strå för strå till det lilla bo, där vi skulle bygga
- - - Hela mitt liv var fotat på denna kvinnas
kärlek; och som jag själv höll tro och loven, hyste jag
ingen misstro... På femte året - - - jag hade
då byggt stugan, och samlat bohag... då upptäckte
jag att hon lekt med mig och drivit älskog med minst
tre...

AMTMANNEN.
Finns det vittnen?

FOGDEN.
Tre gilla; jag, fogden är en!

AMTMANNEN.
Fogden allena är tillfyllest!

FRESTAREN.
Då sköt jag henne; icke av hämnd, utan för
att befria mig från de osunda tankar hennes otrohet
bibragt mig, ty hur jag sökte utrota hennes bild
ur mitt sinne, så stego alltid bilderna av hennes
älskare fram och smögo sig in i mitt blod att jag
slutligen tyckte mig leva i ett otillåtet förhållande
till tre män - igenom en kvinna som mellanhand!

AMTMANNEN.
Det var svartsjukan alltså!
ANKLAGADE.
Ja, svartsjukan alltså!

FRESTAREN.
Ja, svartsjukan, denna renlighetskänsla, som icke
vill sudla sinnet med främmande beblandelse...
Om jag hållit till godo, eller icke varit svartsjuk, så
hade jag inträtt i ett lastens bolag dit jag icke ville.
Därför måste hon falla undan och mina tankar renas
från den dödssynden, som ensam är värd fördömelsen.
Jag har talat!

FOLKET.
Den döda har skulden! Den döda ligge ogild.

AMTMANNEN.
Den döda har skulden såsom framkallaren av
brottet!

DEN DÖDAS FADER.
Herr amtman, mitt döda barns domare, och ni
mina landsmän, må jag tala!

AMTMANNEN.
Den dödas fader må tala!

DEN DÖDAS FADER.
I kären mot den döda; må jag svara! - - -
Maria, mitt barn, har utan tvivel förbrutit sig svårt
och är saker till denna mannens brott! Utan tvivel!

FOLKET.
Utan tvivel! Hon är den brottsliga!

DEN DÖDAS FADER.
Låt en fader tala ett ord till förklaring om ej till
försvar. - - - Vid femton år råkade min Maria
ut för en man, vilken tycktes ha tagit till uppgift att
locka unga flickor till sig, som fågelfängaren lockar
småfåglar; han var ingen förförare i vanlig mening,
ty han nöjde sig med att binda deras sinnen, snärja
deras känslor, för att sedan stöta dem ifrån sig och
se huru de med brustna hjärtan och svedda vingar
pinades - pinades av hjärtekvalen, som gå över
alla andra kval!

I tre år vårdades Maria på en anstalt för
själssjuka. Och när hon kom ut var hon gången sönder,
brusten i flera stycken, man kunde säga i flera
personer. Hon var en god ängel, och hon fruktade Gud
med <sp>en</sp> ande, och med en annan var hon en dämon
som hädade allt heligt. Jag såg henne gå från dansen
och ruset till sin älskade Florians möte; jag hörde
henne i hans närhet byta tunga och förvandla sitt
ansikte, så, att jag ville bedyra det hon icke var
samma människa. Men lika uppriktig föreföll hon
mig - i varje fall. - - - Har hon skuld, eller
har hennes förförare skulden?

FOLKET.
Hon är utan skuld! Vem är förföraren?

DEN DÖDAS FADER.
Han står här!

FRESTAREN.
Ja! Det var jag!

FOLKET.
Stena honom!

AMTMANNEN.
Laga former! Han må höras!

FRESTAREN.
Bon! Hören Argiver! - - - alltså! - - -
Undertecknad, född av fattiga men någorlunda 
hederliga föräldrar, tillhörde från ursprunget de sällsynta
fåglar, som sökte sin skapare i ungdomen - dock
utan att finna honom - naturligtvis. - Eljes brukar
gamla gökar söka honom först på ålderdomen - och
av skäl! Emellertid detta ungdomliga sökande var
åtföljt av en sinnets renhet, och en blygsamhet, som
väckte löje till och med hos hans sköterskor - ja,
vi skratta nu, när vi höra att han endast ville ömsa
linne i den mörka garderoben! Men även om vi nu
äro alldeles korumperade av livets råheter, så måste
vi finna något vackert, och när vi bli äldre, även något
rörande i detta, men sådana vi nu äro och stå här
skratta vi åt den barnsliga oskulden! - Hånskratten,
åhörare!

AMTMANNEN allvarligt.
Han misskänner åhörarne!

FRESTAREN.
Då får jag skämmas då! - - - Nåväl, han blev
yngling, undertecknad, och råkade ut för ett system av
snaror lagda för hans oskuld! Gammal syndare är jag,
men jag rodnar i denna stund - Tar av hatten. -
ja, se på mig - då jag tänker på den inblick den
unge mannen fick i den Poti-far-hustrus-värld, som
omgav honom! Det fanns icke en fru... Nej, jag
skäms på mänsklighetens och kvinnokönets vägnar...
ursäkta mig! - - - det fanns ögonblick, då jag icke
trodde mina ögon utan menade att dämonen förvänt
min syn - - - De heligaste band - - - Nyper sig i
tungan. - nej tyst! mänskligheten känner sig förtalad!
- - - Nog, till tjugofem år bestod jag kampen, och
föll ännu icke för löjet, icke för - - - ja, jag; kallades
Josef och jag var Josef! - Jag var jaloux om min
dygd, jag kände mig sårad av en okysk kvinnas blickar
- - - men slutligen föll jag, förförd på ett illistigt
sätt! Och så blev jag slav under mina passioner;
jag satt hos Omfale och spann i flera omgångar,
förnedrades till djupet av djupaste förnedring och
led, led, led! Men det var egentligen min kropp
som förnedrades, min själ levde sitt liv - sitt renliv
kan jag säga, för sig. Och jag svärmade oskyldigt
för unga, rena jungfrur, vilka sannolikt kände denna
sympati, som attraherade oss. Ty, utan skryt, eller
med, de attraherades. - Men över gränsen ville jag
icke; men de ville; och när jag flydde faran, brast
deras hjärta som de påstodo. Med ett ord: jag har
aldrig förfört en oskyldig flicka! Jag svär! - - -
Har jag då skuld i denna unga flickas hjärtesorg,
som blev till en sinnets sjukdom? Har jag icke
tvärtom den förtjänsten att jag ryggade för steget,
som skulle bringa henne på fall? - Vem kastar första
stenen på mig? Ingen! Då har jag misskänt mina
åhörare! Och jag, som trodde mig stå som ett
spektakel här pläderande för min manliga oskuld
- - - jag känner mig ung på nytt och skulle vilja be
mänskligheten lite om ursäkt! om jag nämligen icke
händelsevis såg ett cyniskt leende på den kvinnas
läppar, som var <sp>min</sp> ungdoms förförare. Stig fram
kvinna och se ditt förstörelseverk, se hur det fröat
av sig...

FRUN
stiger fram, blygsamt, värdigt.

Det var jag! - - - Må jag nu höras och säga
min enkla historia om <sp>min</sp> ungdoms förförare, som
lyckligtvis är här närvarande - - -
AMTMANNEN.
Go vänner! Jag måste avbryta förhandlingarne,
ty eljes komma vi tillbaka till Eva i Paradiset...

FRESTAREN.
Vilken var Adams ungdomsförförare i Det var
just dit vi ville komma! Eva! Fram med Eva! Eva!

Han slår med kappan i luften. Trädstammen blir
genomskinlig och Eva synes svept i sitt hår och med gördel om
länderna.

Nå, Eva, moder, du förförde vår fader.
Anklagade: vad säger du till ditt försvar?

EVA enkelt, värdigt.
Ormen bedrog mig!

FRESTAREN.
Bra svarat! Eva har friat sig! Fram med ormen!
Ormen!

Eva försvinner.

FRESTAREN.
Ormen ska fram!

Ormen synes i trädstammen.

FRESTAREN.
Här sen I allas vår förförare! Nå orm, vem
förförde dig?

ALLA fasande.
Tyst hädare!

FRESTAREN.
Orm! Svara!

Ett åskslag med blixt; alla fly utom Frestaren, som fallit
omkull; samt Pilgrimen. Den Okände och Damen.
FRESTAREN
liggande, men kryande till sig; sätter sig i en ställning som
den antika statyn Sliparen eller Slaven.

Causa finalis eller yttersta grunden - - - ja si,
den får man inte veta! - - - Emellertid, när ormen
har skulden, så äro vi relativt oskyldiga - men det
får man inte säga åt människorna! - - - Den
anklagade tycks ha kommit ifrån den där affären i alla fall!
och domstolen upplöste sig som en rök! Jo jo! dömer
icke! Dömer icke, domare!

DAMEN till Den Okände.
Kom och följ mig!

DEN OKÄNDE.
Men jag vill höra på denna mannen - - -

DAMEN.
Varför? Han är ju som ett litet barn: frågar
om allt, som icke kan besvaras. - Har du inte hört
hur små barn äro frågvisa. - »Pappa, varför går
solen upp i öster?» - Kan du svara på det?

DEN OKÄNDE.
Hm!

DAMEN.
Eller så här: - »Mamma, vem har skapat Gud?»
- Det tycker du är djupsinnigt! - Följ mig!

DEN OKÄNDE
strider med sin beundran för Frestaren.

Ja, men det där med Eva, det var nytt...

DAMEN.
Å, för all del, det läste jag i bibliska historien när
jag var åtta år; och att vi ärva föräldrarnes skulder
det står ju i Rikets lag. - - - Kom mitt barn!
FRESTAREN
reser på sig, rister lemmarne och går haltande upp på
bergstalpet till höger.

Kom skall jag visa dig världen, som du tror dig
känna, men icke känner!

DAMEN
går upp på bergstalpet till vänster.

Kom hit, mitt barn, skall jag visa dig Guds sköna
skapade värld såsom jag lärt mig se den sedan sorgens
tårar tvättat mina ögon från dammet - - - Kom
till mig!

DEN OKÄNDE
står villrådig mellan båda.

FRESTAREN.
Hur såg du världen genom tårar? Som
strandens pilar spegla sig i upprört vatten! Ett kaos utav
krökta linjer, där träden synas stå på huvet - - -
Nej, barn, med mina fjärrglas torkade vid hatets
brasa, med min terrestertub jag allting skådar
rättvänt; exakt och skarpt precis som tinget är!

DAMEN.
Vad vet du väl om tingen, barn? Det är ej tinget,
som går in uti ditt öga, men tingets bild; och bild
är sken, ej saken själv. Du strider då om bilder,
och om sken!

FRESTAREN.
Nej, hör på den! En liten filosof i kjolar - - -
- vid Zevs Kronion slik disputation i bergens
jätteaula, den fordrar auditorium därefter! Hållah!

DAMEN.
Mitt har jag här, min vän, min man, mitt barn!
Vill han mig höra, väl, då är mig väl, och
honom ! - - -
Kom hit min vän, ty här går vägen!

Här är det berget Garizim  där man välsignar!
- Och där är Ebal där man bannar!

FRESTAREN.
Ja, här är Ebal där man bannar: »Förbannad
vare jorden, <sp>kvinna</sp>, för din skull, med smärta
skall du föda barn; din åtrå skall till mannen gå
och han skall råda på din vilja!» - Och så:
»Förbannad vare marken för din skull, du <sp>man</sp>; med
törne och med tistel skall din äring blandas, och du
skall vattna fåran med din svett!» Så talte Herren,
icke jag!

DAMEN.
Och Gud välsignade det första paret; och Gud
välsignade den sjunde dagen, då han slutat verket
- som var gott. Men du, men vi, vi gjorde det till
ont, och därför, därför - - - Men den, som följer
Herrans bud han bor på Garizim, där än välsignelser
fördelas: Så säger Herren: »Välsignad vare du på
land i stad! Välsignad är din korg, ditt tråg, din
ingång och din utgång; och himlens regn skall göra
lyckosam din sådd att dina barn må blomstra. Åt
många folk du låna skall, men du skall ej av någon
låna; och du skall vara över alla, under ingen. Och
Guds välsignelse skall följa dig i allt, om blott du
följer Herrans bud! - - -

Så kom min vän och lägg din hand i min!

Hon faller på knä med knäppta händer.

Jag ber, vid denna kärlek, som en gång oss band,
vid minnet av det barn oss sammanknutit, med
makten av en moders kärlek - - - moders, moders,
moders, ty så jag älskat dig, du vilsegångne barn,
som jag har sökt i skogens mörka gömslen, och som
jag slutligt återfann förhungrad, vissnad utav brist
på kärlek; kom åter sorgebarn och göm ditt trötta
huvud invid mitt hjärta där du vilat, förrän du skådat
solens ljus!

Hon transformeras nu under denna scen så att hennes
dräkt faller och hon står som en vitklädd kvinna med
utslaget hår och en yppig moderlig barm.

DEN OKÄNDE.
Min mor!

DAMEN.
Ja, barn, din mor! I livet jag aldrig fick dig
smeka - Höga makters vilja mig det förmente -
Varför? jag icke djärves fråga - - -

DEN OKÄNDE.
Min mor? Men hon är död!

DAMEN.
Hon var, men ej de döda äro döda; och
moderskärleken besegrar döden! vet du det? Kom mitt barn
och jag skall gälda, vad jag brutit; på mina knän
jag vaggar dig till ro; jag skall dig bada ren från
hatets och från syndens - - -

Hon utelämnar ordet som ej kan gå över hennes läppar.

Jag reda skall ditt hår av ångestsvetten klibbat;
och vita linnet skall jag värma, vid hemmets brasa,
hemmet som du aldrig fick, du fredlös, hemlös,
Hagars, tjänstekvinnans son, av ofri född, mot vilken
allas hand var lyftad! - De plöjare de plöjde på
din rygg och drogo sina fåror djupa - - - Kom
skall jag läka dina sår och lida dina lidanden - -
- Kom!
DEN OKÄNDE.
har gråtit så att han skakat i hela kroppen. Nu går han till
vänstra klippan där Modren står med öppen famn.

Jag kommer!

FRESTAREN.
Där rår jag intet! - - - Men, en annan gång
vi råkas åter.

Försvinner bakom klippan.

*

Högre upp på berget; ini molnet ett klipplandskap med
träsk omkring. MODREN före uppe på en klippa, stiger så
att hon försvinner i molnet. DEN OKÄNDE blir stående
bortkommen.

DEN OKÄNDE.
O, moder! moder! varför lämnar du mig så?
I samma stund min skönsta dröm var nära att
besannas!

FRESTAREN fram.
Vad drömde du? Tal´ om!

DEN OKÄNDE.
Mitt ljuva hopp, min dunkla längtan, och min
sista bön! - - - Försoningen med mänskligheten,
genom kvinnan -

FRESTAREN.
Med kvinnan, som dig lärde hata - - -

DEN OKÄNDE.
Just så, emedan hon mig band vid jorden; den
runda kulan lik, som slaven släpar... om foten att
han ej må fly...
FRESTAREN.
Ha, kvinnan, alltid kvinnan!

DEN OKÄNDE.
Ja, kvinnan! Begynnelsen och slutet - för oss
män åtminstone. Inför varandra äro de platt intet.

FRESTAREN.
Alltså: intet i och för sig, allt för oss, genom
oss! Vår ära och vår skam; vår högsta fröjd, vår
djupaste smärta; vår återlösning och vårt fall; vår
belöning och vårt straff, vår styrka och vår svaghet.

DEN OKÄNDE.
Vår skam! du sade't! Säg mig du vise man,
den gåtan. När helst jag förde en kvinna, min egen,
min sköna, tillbedda, när helst jag förde henne under
min arm inför mänskors ögon skämdes jag, som för
en svaghet! Lös mig den gåtan!

FRESTAREN.
Du blygdes?... Jag vet inte!

DEN OKÄNDE.
Du, svarslös?

FRESTAREN.
Svarslös, ja! - Men jag led alltid i min kvinnas
sällskap ute bland människor, ty jag kände hur hon
orenades av människors blickar och jag genom henne.

DEN OKÄNDE.
Och när hon begick den skamliga gärningen,
fick du skammen! Varför?

FRESTAREN.
De grekers Eva kallades Pandora, skapt av Zeus
på elakhet att plåga männen och behärska dem! -
- - I bröllopsgåva erhöll hon ett skrin, som inslöt
alla världens olyckor. Måhända denna sfinxens gåta
löses bättre sedd ifrån Olympen, än ifrån Paradisets
lustgård! Fullständigt blir den aldrig löst! Och
jag står lika slug som du! Och medan jag
begrundar, njuter jag ännu i dag det skönsta skapelsen oss
givit! - Gå du, gör sammaledes.

DEN OKÄNDE.
Av Satans skönsta bländverk menar du! Ty <sp>hon</sp>,
som är den skönaste för mig, kan vara skräckful för
de andra! Men ock för mig, då <sp>hon</sp> är ond, kan
hon bli fulare än vilken annan kvinna som helst! -
Vad är då skönhet?

FRESTAREN.
Ett sken, ett återsken utav <sp>din</sp> godhet.

Håller handen för munnen.

Se så för tusan! Nu slapp det ut... Och nu...
nu är dämonen lös!

DEN OKÄNDE.
Dämonen? Javäl! Men hur om hon en dämon
är, hur kan en dämon mig giva lust till dygd och
godhet? Ty så var fallet numro ett för mig. Jag
hennes skönhet såg, och greps då av begäret att bli
henne lik och därmed henne värdig. Försökte först
med rörelse och bad, med kosmetik och vackra kläder,
men endast löjlig blev. Då började jag inifrån; mig
vande vid att tänka vackert, tala skönt och handla
ädelt! Och se, en dag, när ytan format sig på själen,
så blev jag hennes avbild - efter vad hon påstod!
- Och hon blev den, som först det ljuva ordet sade
fram! Jag älskar dig! Hur kan en djävul oss 
förädla; hur kan en avgrundsande blåsa godhet in; hur...
Nej, det en ängel var! En fallen visserligen; och
hennes kärlek var en bruten stråle från det stora
ljuset, det eviga, som värmer och som älskar! -
älskar! - älskar!

FRESTAREN.
Nej, hör du gamla gosse, ska vi stå här som
ynglingar och stava på kärleksproblemet...

CONFESSORN.
Vad säger den pratmakarn? Hela hans liv har
gått bort i prat så han aldrig hunnit göra något!

FRESTAREN.
Jag skulle ha blivit präst men fick inte kallelsen!

CONFESSORN.
Medan du väntar på den, så hjälp mig leta en
fyllhund, som gått och dränkt sig här i träsket. Han
måste vara här, ty hit har jag följt hans spår.

FRESTAREN.
Då är det han, som ligger under riset där!

CONFESSORN
lyfter på några ruskor. Man ser ett påklätt lik med ett vitt,
ungt ansikte.

Ja! det är han! - - -

Faller i tankar betraktande den döde.

FRESTAREN.
Vem var den döde?

CONFESSORN.
Underbart! - - - Underbart! - - -
FRESTAREN.
Det var en skön man! En yngling nästan!

CONFESSORN.
Nej, go vänner: Han var femtifyra år! Och när
jag såg honom för en vecka sedan, syntes han vara
sextiofyra. Hans ögon voro grågula som
trädgårdssnäckans slem och blödde i kanterna av dryckenskap;
men även därför att han grät blod över sin last och
sitt elände. Hans ansikte var brunt och svällande
som en lever på slaktarens disk, och han dolde sig
för människornas blickar av skam - ännu i det sista
tyckes han ha blygts över sin själs brustna spegel;
därför dolde han sitt ansikte under riset. Jag såg
honom kämpa mot sin last; jag såg honom, sedan
han blivit avskedad från sin lärarplats, på knä bedja
Gud om befrielse... Men!... Ja, nu är han befriad!
Och se nu, när det onda togs bort, se, nu kom hans
goda och sköna åter; så såg han ut vid nitton år!
- - - Det är synden pålagd såsom straff...
varför? Det få vi inte veta. »Den, som hatar den
rättfärdige, han skall varda brottslig!» står det
antydningsvis! - - - Eller - jag kände honom som ung!
Och nu minns jag... han var alltid och i högsta grad
grym mot dem, som icke drucko. Dömde och
fördömde, samt ställde alltid upp sin druvokult på
livsglädjens altare! - Nu är han fri! fri från synden!
från skammen, från fulheten... ja, han är skön i
döden! befriaren döden! - Hör det, du, befriare,
som icke ens kan befria en drinkare från hans onda
begär!...

FRESTAREN.
Brottet såsom straff? Ja, det är inte illa! Det
är ganska djupt!
CONFESSORN.
Jo, jag tänker det! Där fick du ett nytt
diskussionsämne!

FRESTAREN.
Nu lämnar jag herrarne på en stund... Råkas
snart igen! Går.

CONFESSORN.
Nå! jag såg dig tillsammans med fruntimmer
nyss! Det finns alltså frestelser ännu?

DEN OKÄNDE.
Icke i den riktningen du menar!

CONFESSORN.
Vilken riktning?

DEN OKÄNDE.
Jag skulle visserligen ännu kunna tänka mig en
försoning med mänskligheten och kvinnan - genom
kvinnan! - Och genom den kvinna, som en gång
var min hustru, och nu renad och lyftad genom sorgen
och nöden blivit vad jag en gång trodde henne vara.
Men...

CONFESSORN.
Men...?

DEN OKÄNDE.
Erfarenheten har lärt att ju närmare, dess
fjärmare, och ju längre från varandra dess närmare.

CONFESSORN.
Det visste jag från början - det visste redan
Dante, som hela sitt liv ägde Beatrices själ, oeh det
visste Beethoven som var vigd på avstånd med
Therese von Brunswick - en annans maka!...
DEN OKÄNDE.
Och likafullt... Sällheten är endast att finna i
hennes närhet!

CONFESSORN.
Var henne nära, då!

DEN OKÄNDE.
Du glömmer en sak: vi äro skilda!

CONFESSORN.
Väl; så börjar ett helt nytt äktenskap! Och dess
mera lovande som ni båda äro nya människor.

DEN OKÄNDE.
Tror du - någon ville viga oss?

CONFESSORN.
Jag? Det är för mycket begärt!

DEN OKÄNDE.
Det hade jag glömt! Men det låter sig nog finna!
... En annan sak är att träffa på ett hem!...

CONFESSORN.
Du har tur ibland fastän du icke vill se det.
Därnere vid älven står ett litet hus, alldeles nytt, som
ägaren aldrig sett... Det var en engelsman, som
skulle gifta sig, men så bröt <sp>hon</sp> i sista stunden...
Hans notarie byggde det, så att ingen av makarne
med sina blickar vidrört det. Fullkomligt intakt,
alltså!

DEN OKÄNDE.
Att hyra således?

CONFESSORN.
Att hyra!
DEN OKÄNDE.
Väl, då vedervågar jag! Och försöker börja livet
om igen!

CONFESSORN.
Och stiger ner?

DEN OKÄNDE.
Ur molnen!... Där nere lyser ännu solen, och
häruppe är luften något tunn.

CONFESSORN.
Gott! Då skiljas vi igen - på en tid!

DEN OKÄNDE.
Vart går du?

CONFESSORN.
Uppåt!

DEN OKÄNDE.
Och jag nedåt; till jorden, modren med den mjuka
barmen och det varma skötet...

CONFESSORN.
Tills du åter längtar till det stenhårda, det kalla,
det vita. - Farväl! Hälsa dit ner!

De gå åt var sitt håll.

*

En vacker, boisserad matsal, med majolika-kakelugn.
Matbord mitt på golvet överfyllt med blommor i vaser; två
kandelabrar med många tända ljus. Stor skulpterad buffet
till vänster. Till höger två fönster. I fonden två dörrar;
den vänstra står öppen och visar Fruns salong i ljusgrönt,
och mahogny; en ståndarlampa av mässing med en stor
citrongul skärm är tänd. Den högra dörren är stängd. Till
vänster bakom buffet'n är ingång från tamburen.
Från vänster inträda DEN OKÄNDE klädd som
brudgum, och DAMEN klädd som brud, strålande av ungdom
och skönhet.

DEN OKÄNDE.
Välkommen i mitt hus, älskade, i ditt och mitt
hem, min brud, i <sp>ditt</sp> bo, min maka.

DAMEN.
Hav tack, min hjärtans vän! Det är ju som en
saga!

DEN OKÄNDE.
Ja, en saga! En samling sagor, barn, som jag
har diktat hop.

De sätta sig på var sin sida om bordet.

DAMEN.
Är detta verkligt; alltför skönt det syns mig.

DEN OKÄNDE.
Så ung, så skön jag aldrig såg dig!

DAMEN.
Det är ditt öga...

DEN OKÄNDE.
Som har lärt sig! Ja, och det var din godhet,
som var lärarinnan...

DAMEN.
Som lärde av sorgen...

DEN OKÄNDE.
Ingeborg!

DAMEN.
Första gången du nämner mitt namn!
DEN OKÄNDE.
Första? Jag har aldrig råkat Ingeborg förr, jag
har aldrig känt dig förr, du som sitter här i vårt hem.
Hem! ljuva ord! ljuva sak, som jag aldrig ägt förr.
Hem och maka! Du är min första, min enda, ty det
som var förr är icke mer till, lika litet som den timman
nyss förgick!

DAMEN.
Orfeus! Du har sjungit liv och skönhet i dessa
döda stenar! Sjung liv i mig också...

DEN OKÄNDE.
... Eurydike, som jag hämtat i underjorden! Jag
skall älska liv i dig, jag skall dikta dig, och nu skall
lyckan komma till oss, ty nu känna vi farorna, som
skola undvikas!

DAMEN.
Ja, farorna!... Så underbart härinne! Det är
som rummen stode fulla av osynliga gäster,
välkomnande oss! Goda andar, välsignande oss och vårt
hem!

DEN OKÄNDE.
Ljuslågorna stå stilla av andakt, blommorna tänka
... men likafullt...

DAMEN.
Tyst!... Därute vilar sommarnatten, varm och
mörk; stjärnorna hänga stora, tårfulla i granarne som
julljus ... detta är sällheten ! Håll fast honom!

DEN OKÄNDE i sina tankar.
Likafullt...

DAMEN.
Tyst!
DEN OKÄNDE reser sig.
Jag hör en dikt komma!... Det är din!...

DAMEN.
Du skall icke säga den, ty jag ser den... i dina
ögon!

DEN OKÄNDE.
Ty jag läste den i dina!... För övrigt, jag kan
icke säga den, ty den har inga ord!... den har doft,
den har färg... Och om jag sade den, skulle den dö !
Ofödd är skönast! Ovunnet kärast!

DAMEN.
Tyst i... Eller våra gäster gå! Tystnad.

DEN OKÄNDE.
Detta är lyckan... men jag kan icke taga i den!

DAMEN.
Se den, andas den, ty den låter icke taga sig!

Tystnad.

DEN OKÄNDE.
Du ser på ditt lilla rum!

DAMEN.
Så ljusgrönt som en midsommar-äng! Och någon
är därinne! Några!

DEN OKÄNDE.
Mina tankar!

DAMEN.
Dina goda, vackra tankar...

DEN OKÄNDE.
Som du givit mig!
DAMEN.
Hade jag då något att giva dig?

DEN OKÄNDE.
Du? - Allt! Men jag hade icke lediga händer
att ta emot förr! icke rena händer att få klappa ditt
lilla hjärta...

DAMEN.
Älskade, nu nalkas försoningen...

DEN OKÄNDE.
Med mänskligheten, och kvinnan - genom
kvinnan? Ja, den har skett, och välsignad vare du ibland
kvinnor!

Ljusen och lampan slockna; det blir mörkt i salen, men
man ser ett svagt ljussken från den gula mässingslampan
i Fruns rum.

DAMEN.
Vadan detta mörker? Ve!

DEN OKÄNDE.
Var är du, älskade? Räck mig din hand! Jag
är rädd!

DAMEN.
Här, min vän!

DEN OKÄNDE.
Den lilla handen, som räcktes mig i mörkret, som
ledde mig över stenar och törnen! Den lilla mjuka,
snälla handen! Led mig till ljuset, till ditt varma,
ljusa rum, ljusgrönt som hoppet.

DAMEN
leder honom mot det ljusgröna rummet.

Du fruktar?                                                     ;
DEN OKÄNDE.
Vita duva, hos dig söker den rädda örnen skydd,
när himlens åskor bädda svart inunder sig, ty duvan
hon är trygg; har icke retat himlens åskor...

De ha nått dörröppningen. Ridån faller.

Samma sal; bordet avröjt. DAMEN sitter vid bordet
och gör ingenting; synes ha tråkigt. Till höger i
förgrunden längst ner står ett fönster öppet. Tystnad.

DEN OKÄNDE
in, med ett papper i handen.

Nu skall du höra!

DAMEN förströdd, undergiven.
Är du färdig redan?

DEN OKÄNDE.
Redan? Menar du allvar? Jag har ju behövt
sju dagar för denna enda lilla dikt. Tystnad. Det
kanske tröttar dig?

DAMEN torrt.
Nej; visst inte!

DEN OKÄNDE
sätter sig vid bordet och betraktar Damen.

DAMEN.
Varför ser du på mig?

DEN OKÄNDE.
Jag ville se dina tankar!

DAMEN.
Du har ju hört dem!
DEN OKÄNDE.
Det är ingenting; jag vill se dem!... Paus. Ty
det man säger är mest värdelöst... Paus. Får jag
läsa? - Nej, det får jag inte! Ty du vill icke ha
mera av mig.

DAMEN min att vilja tala.

DEN OKÄNDE.
Ditt ansikte säger till mig: Nog; nu har du sugit
upp mig, ätit mig ihålig, dödat mitt, mitt jag, min
personlighet... Nu svarar jag: Hur, min älskade?
Jag dödat ditt, jag som ville giva dig allt mitt; som
lät dig skumma musten ur mina skålar fyllda under
ett långt livs egna erfarenheter och strövtåg genom
konstens och poesiens öknar och lundar...

DAMEN.
Det förnekar jag ej, men det var icke mitt!

DEN OKÄNDE.
Ditt? Vad är ditt? Andras!

DAMEN.
Och ditt? Andras!

DEN OKÄNDE.
Nej! vad jag levat är mitt och ingen annans!
Vad jag läst är vordet mitt, emedan jag slog sönder
det som glas, smälte om det och ur massan blåste
jag nya glas i nya former.

DAMEN.
Väl! Men jag kan icke bli din...

DEN OKÄNDE.
Jag har blivit din!

DAMEN.
Vad fick du av mig?
DEN OKÄNDE.
Det frågar du?

DAMEN.
Och likafullt - jag ser icke att du tänker det!
men jag känner att du känner det så! Du önskar
mig fjärran!

DEN OKÄNDE.
Jag måste ha ett visst avstånd på dig för att
kunna se dig! Nu är du innanför brännpunkten, och
din bild är otydlig!

DAMEN.
Ju närmare, dess fjärmare!

DEN OKÄNDE.
Du sade't!... Men när vi gå ifrån varann,
längta vi till varann; och när vi råkats igen, längta
vi ifrån varann.

DAMEN.
Tror du då att vi älska varann?

DEN OKÄNDE.
Ja, men icke som vanliga människor, utan som
ovanliga. Vi äro två vattendroppar, som frukta komma
för nära varann att de icke må upphöra vara två
och bli en.

DAMEN.
Denna gång kände vi farorna, och ville undvika
dem... Det ser ut som om de icke kunde undvikas!

DEN OKÄNDE.
Och kanske icke voro några faror, utan hårda
nödvändigheter skrivna som lagar i de Odödliges
rådslag. Tystnad. Din kärlek kändes alltid som hat.
Och när du gjorde mig lycklig, avundades du mig
den lycka, du skänkte mig! - När du såg mig rätt
olycklig däremot, så älskade du mig!

DAMEN.
Skall jag gå ifrån dig?

DEN OKÄNDE.
Då dör jag!

DAMEN.
Och stannar jag, så dör jag!

DEN OKÄNDE.
Låt oss dö tillsammans och i ett högre liv leva
vår kärlek, <sp>vår</sp> kärlek som icke tyckes vara av denna
världen, på ett annat rum, där avstånd och närhet
icke finnas, där två är ett, där tal och tid och rum
äro andra än här!

DAMEN.
Jag ville dö! men jag vill icke... Jag tror jag
redan är död!

DEN OKÄNDE.
Luften är för stark häruppe!

DAMEN.
Du älskar mig icke, då du kan tala så!

DEN OKÄNDE.
Uppriktigt sagt - det finns ögonblick, då du
icke finns för mig. Men det finns stunder, då jag
erfar ditt hat som en kvävande rök, bokstavligen.

DAMEN.
Och jag förnimmer, när du är ond på mig som
om hjärtat kröpe ut ur bröstet.
DEN OKÄNDE.
Alltså vi hata varann...

DAMEN.
Och älska varann...

DEN OKÄNDE.
Och hata varann därför att vi älska varann; vi
hata varann, därför att vi äro bundna vid varann; vi
hata bandet, vi hata kärleken; vi hata det ljuvaste
som är det bittraste, det bästa som detta livet ger.
Vi äro färdiga!

DAMEN.
Ja!

DEN OKÄNDE.
Vilket gyckel, när man tar livet allvarligt; och
vilket allvar när man gycklar! - Du skulle leda mig
vid din lilla hand mot ljuset; ditt blidare öde skulle
göra mitt blidare; jag skulle lyfta dig över träsken
och flygsanden... men du längtade ner igen och du
ville övertyga mig att därnere var däruppe. Är det
möjligt, frågar jag mig, att du upptog mitt onda, när
jag befriades från det, och att ditt goda flyttade in
i mig? Har jag då gjort dig ond, så säger jag förlåt,
och jag kysser den lilla handen, som smekte och rev...
den lilla handen, som ledde mig i mörkret...
ledde mig den långa Damaskusresan ...

DAMEN.
Är det till avsked? Tystnad.

Alltså, till avsked? Tystnad.

Går sin väg.

DEN OKÄNDE
faller ner på en stol vid bordet.
FRESTAREN
sticker in huvudet genom fönstret, stöder sig på armbågarne
rökande en cigarrett.

Jojo! - C'est l'amour! Det hemlighetsfullaste
av allt hemlighetsfullt, det oförklarligaste av allt
oförklarligt, det osäkraste av all osäkerhet.

DEN OKÄNDE.
Är ni där?

FRESTAREN.
Alltid framme där det osar krach! Och i
Amour-förhållanden är det alltid krach!

DEN OKÄNDE.
Alltid?

FRESTAREN.
Alltid! Jag var på ett silverbröllop i går!
Tjugofem år äro icke snutna ur näsan - - - och där
hade krachat i tjugofem år... det hela
kärlighetsförhållandet hade varit en enda stor krach, med
många små emellan! Och likafullt, de älskade varann,
de tackade varann för allt gott; det onda var
förgätet, utplånat - ty ett ögonblicks lycka ersätter tio
dagars enkelt helvete på nålar och spö. Ja! Den
som inte vill ta det onda, får icke det goda! Skalen
äro bittra, bittra, men den lilla lilla kärnan ini är söt!

DEN OKÄNDE
Fasligt liten är den!

FRESTAREN.
Mein lieber Freund, den är liten, men god! -
- - Men säg, varför rände Madonnan sin väg? -
Intet svar, emedan han icke vet det. Nu hyr vi ut
hotellet emellertid! - Annonstavlan är här! Nu
hänger jag ut den! »Att hyra». Den ena kommer,
den andra går! C'est la vie, quoi? Rum för resande!

DEN OKÄNDE.
Har ni varit gift?

FRESTAREN.
Jo, säkert!

DEN OKÄNDE.
Varför brast det?

FRESTAREN.
Huvudsakligen - ja, det kanske är en
egendomlighet för mig - huvudsakligen därför att - ja, du
vet ju att mannen gifter sig för att komma hem, i ett
hem, och kvinnan för att komma ut. Hon ville ut,
och jag ville in! Jag var så beskaffad att jag icke
kunde följa henne i sällskap, ty jag tyckte hon
orenades av männens blickar. Och ibland människor blev
min stora härliga kvinna en liten grimaserande
markatta, som jag inte kunde se på!

Nåväl, jag fick bli hemma! Och så blev hon
borta. Ty när jag råkade henne, var hon en annan;
hon, mitt vita rena papper var fullklottrat med
kråkfötter; hennes vackra, klara drag voro inställda efter
främmande mäns satyrminer; jag såg tjurslaktares
och gardisters miniatyrfotografier i hennes ögon; jag
hörde främmande herrars främmande tonfall i hennes
röst; på vår flygel, där endast spelats de stores
harmonier, spelade hon numera endast främmande
herrars tingeltangel; och på vårt bord låg numera endast
främmande herrars favoritlektyr. Med ett ord, hela
min existens började perverteras till ett andligt
konkubinage med främmande herrar - vilket stred mot
min natur som alltid åtrått <sp>kvinnan</sp>! Och - 
behöver jag säga det? - dessa främmande herrars
sympatier voro alltid mina antipatier. Hon utvecklade
ett verkligt geni för att kunna uppspåra vad som var
mig avskyvärt! Detta kallade hon att »bärga sin
person». Kan du förstå det?

DEN OKÄNDE.
Jag förstått, men jag vill icke söka förklara't!

FRESTAREN.
Och likafullt påstod denna kvinna att hon älskade
mig; och att jag icke älskade henne. Och likafullt,
jag älskade henne så, att jag icke ville tala med en
annan människa, emedan jag tyckte mig vara henne
otrogen om jag fann nöje i annat, till och med
manligt umgänge. Jag hade gift mig för att få kvinnligt
sällskap, och för att få detta sällskap, övergav jag
mina vänner - jag hade gift mig för att finna sällskap,
men fann den absoluta ensamheten! Och jag
underhöll hus och hem för att skaffa en sällskapsdam åt
främmande herrar! C'est l'amour, mein lieber
Freund!

DEN OKÄNDE.
Man skulle aldrig tala om sin hustru!

FRESTAREN.
Nej; ty talar man väl om henne, så skrattar
människorna, talar man illa om henne, så får hon allas
sympatier; och frågar man i förra fallet varför de
skrattar, så får man ingenting veta.

DEN OKÄNDE.
Ja! Man får aldrig veta med vem man är gift!
Man får aldrig fatt i henne - det är som om hon
icke var någon! - Vad är kvinnan?
FRESTAREN.
Vet inte! Kanske en larv eller en puppa, ur
vilkens sömnliv en gång en man skall uppstå. Liknar
ett barn, men är icke; är ett slags barn, men liknar
det inte. Drar neråt, när mannen drar uppåt! Drar
uppåt, när mannen drar ner.

DEN OKÄNDE.
Önskar alltid vara av motsatt mening mot sin
man; hyser alltid sympatier för hans antipatier; det
råaste under den finaste yta; det elakaste under det
godaste! Och likafullt! Var gång jag älskat, har jag
alltid förfinats...

FRESTAREN.
Du, ja; men hon?

DEN OKÄNDE.
Hon? Hon har alltid under vår kärleks
växttid utvecklat sig baklänges! Och blivit allt råare och
elakare!

FRESTAREN.
Kan du förklara det?

DEN OKÄNDE.
Nej. Men en gång, då jag sökte lösningen på
gåtorna genom att giva mig själv orätt, antog jag
att hon uppsög mitt onda och jag hennes goda.

FRESTAREN.
Tror du att kvinnan är falsk särskilt?

DEN OKÄNDE.
Ja, och nej. - Att hon söker dölja sina
svagheter, betyder ju endast att hon har ambition och
blygsel; endast skökan är uppriktig, och därför är
hon cynisk.
FRESTAREN.
Säg lite mer vackert om kvinnan!

DEN OKÄNDE.
Jag hade en gång en väninna. Hon märkte
snart att när jag drack, blev jag fulare än vanligt...
hon besvor mig därför att icke dricka!... Jag minns
en afton... vi hade talat tillsammans många timmar
på ett kafé. När klockan blev inemot tio, bad hon
mig gå hem och sova och icke dricka mer. Vi skildes
efter att ha sagt godnatt. Några dagar efter fick jag
veta att hon gått ifrån mig den aftonen till ett stort
sällskap, där hon rumlat till morgonen - »Nåväl!»
sade jag, som då sökte allt gott hos kvinnan; »hon
ville mig väl, men måste själv solka ner sig den
gången för sina affärers skull.»

FRESTAREN.
Det är vackert tänkt, och kan försvaras! Hon
ville ha er bättre än sig själv, högre och renare, att
kunna se upp till er! Kan ni bortresonera detta lika
vackert? Kvinnan är alltid elak och missnöjd mot
sin man, och mannen är alltid god och tacksam mot
henne; han gör allt för att vara henne till lags, och
hon allt för att pina honom.

DEN OKÄNDE.
Det är inte sant! - Det kan se så ut, förstås,
ibland i... Ja, jag hade en gång en väninna, som
påbördade mig alla de fel hon ägde. Hon var till
exempel ytterst kär i sig själv, och kallade mig
därför den egenkäraste av människor. Hon drack, och
kallade mig fyllhund; hon bytte sällan linne, och
kallade mig smutsig; hon var svartsjuk, till och med
på mina manliga vänner, och hon kallade mig Othello;
hon var härsklysten, och kallade mig Nero; hon var
snål, och kallade mig Harpagon.

FRESTAREN.
Varför svarade ni icke då?

DEN OKÄNDE.
Det vet ni väl!... I samma stund jag skulle
ha upplyst henne om hurudan hon var, hade jag
förlorat hennes ynnest - - - och det var ju hennes
ynnest jag ville äga ...

FRESTAREN.
A tout prix! Ja; där är förnedringens källa! Ni
vande er att tiga, och fann er slutligen inne i en väv
av falskheter...

DEN OKÄNDE.
Vänta lite!... Tror ni icke att makar blanda
ihop sina personer, så att de icke kunna skilja mitt
och ditt; icke kunna skilja varandras personer, icke
skilja egna fel från den andres. Min svartsjuka
väninna, som kallade mig Othello, förväxlade mig med
sig, identifierade mig med sig...

FRESTAREN.
Det låter påtagligt!

DEN OKÄNDE.
Ja, ser ni det; man kommer oftast längst i
förklaringarne, om man stryker »vems är felet?». - När
därför makar bli oeniga så är det riket som söndrar
sig mot sig självt, och är den största av disharmonier.

FRESTAREN.
Det finns stunder då jag tror att en kvinna icke
kan älska en man!
DEN OKÄNDE.
Kanske! Ty älska är ett verbum aktivum och
kvinnan är ett substantivum passivum. Han älskar,
hon älskas; han frågar, hon svarar bara!

FRESTAREN.
Vad är då kvinnans kärlek?

DEN OKÄNDE.
Mannens!...

FRESTAREN.
Bra! - Och därför, när mannen upphör att älska
henne, går hon lös ifrån honom!

DEN OKÄNDE.
Då, men även...

FRESTAREN.
Tyst! Här kommer någon... En hyresgäst!

DEN OKÄNDE.
En dam eller herre?

FRESTAREN.
En dam!... och en herre!... Men... herrn
stannar utanför... vänder om, och går till skogs! - Det
var intressangt!

DEN OKÄNDE.
Vem är det?

FRESTAREN.
Ja! - Se själv!

DEN OKÄNDE ser ut genom fönstret.
Det är hon! - - - Min första hustru; min
första kärlek...

FRESTAREN.
Som nu synes ha lämnat sin andra man...
anländer hit med numro tre, vilken, att döma av vissa
rörelser i rygg och vådor, tyckes smita, efter en något
stormig scen... jojo! - - - Men hon har icke
märkt hans lömska avsikt. Det var högintressangt!...
Nu ställer jag mig och lyssnar! Försvinner.               <

FRUN knackar.

DEN OKÄNDE.
Kom in!

FRUN in.
Tystnad.

FRUN upprörd.
Jag kom för att hyra en lägenhet...

DEN OKÄNDE.
Var så god!

FRUN hesiterar.
Hade jag vetat av vem, vore detta icke skett!

DEN OKÄNDE.
Vad gör så det?

FRUN.
Får jag sitta ett ögonblick, ty jag är trött?

DEN OKÄNDE.
Gärna!

De sätta sig på var sin sida om bordet, på samma platser
där Den Okände och Damen sutit i förra tablån.

DEN OKÄNDE.
Det var längesen vi sutto så här!

FRUN.
Med blommor och ljus på bordet... en kväll...

DEN OKÄNDE.
Då jag var klädd till brudgum och du till brud...
FRUN.
Och ljuslågorna stodo stilla av andakt och
blommorna tänkte...

DEN OKÄNDE.
Är din man därute?

FRUN.
Nej!

DEN OKÄNDE.
Du fortsätter att söka - - - det som icke
finns?

FRUN.
Finns det icke?

DEN OKÄNDE.
Nej! Och det sade jag dig alltid! Men du
trodde icke, utan ville erfara det själv! - - - Har
du erfarit nu?

FRUN.
Ännu icke!

DEN OKÄNDE.
Varför lämnade du din man? Tystnad. Slog
han dig?

FRUN.
Ja! 

DEN OKÄNDE.
Varför kunde han glömma sig därhän?

FRUN.
Han var ond!

DEN OKÄNDE.
Varför var han ond?

FRUN.
För ingenting.
DEN OKÄNDE.
Varför var han ond för ingenting?

FRUN reser sig.
Nej, tack; jag sitter inte här och tar skrupenser!
- Var är din fru?

DEN OKÄNDE.
Hon gick nyss!

FRUN.
Varför?

DEN OKÄNDE.
Varför gick du ifrån mig?

FRUN.
Därför att jag kände huru du ville gå ifrån
mig, och för att icke bli övergiven, gick jag själv!

DEN OKÄNDE.
Det var nog så! Men hur visste du mina tankar?

FRUN sätter sig igen.
Hur? Vi behövde ju icke tala för att yppa våra
tankar.

DEN OKÄNDE.
Men vi begick ett fel i vårt samliv, då vi
anklagade varandra för våra onda tankar innan de blivit
handling; i stället för att leva i det verkliga, levde
vi i det underförstådda... Jag såg till exempel dig
en gång med nöje mottaga en främlings orenande
blickar, och jag anklagade dig för otrohet.

FRUN.
Du hade orätt, men du hade rätt; ty mina tankar
syndade.
DEN OKÄNDE.
Tror du icke att min vana att »ta dig i förskott»
hindrade utbrottet av din onda vilja ?

FRUN.
Låt mig reflektera! - - - Jo, det var så! Men
i förargelsen över att ha en ständig spion på mitt
inre, vilket var mitt...

DEN OKÄNDE.
Nej, det var icke ditt utan vårt...

FRUN.
Väl! men jag ansåg det vara mitt, dit du ej hade
rätt att intränga; och när du likafullt gjorde det,
hatade jag dig; och i självförsvar kallade jag dig
sjukligt misstänksam! - - - Nu kan jag säga det!
Din misstänksamhet tog aldrig fel... din
misstänksamhet var idel skarpsynthet!

DEN OKÄNDE.
Å! - - - Vet du, att om natten, när vi tagit
godnatt och somnat som vänner, jag likafullt kunde
vakna och känna hur ditt hat sprutade gift över mig,
så att jag höll på att lämna sängen för att icke
kvävas... En natt vaknade jag och kände en
tryckning på min hjässa - -  - jag såg hur du låg vaken
och höll din hand i närheten av min mun... Jag
trodde du lät mig andas gift ur en flaska, och för att
få visshet, grep jag i din hand!

FRUN.
Jag minns det! - - -

DEN OKÄNDE.
Vad gjorde du då?
FRUN.
Ingenting! Jag bara hatade dig!

DEN OKÄNDE.
Varför hatade du mig?

FRUN.
Därför att du var min man! Därför att jag åt
ditt bröd!

DEN OKÄNDE.
Tror du det alltid är så?

FRUN.
Jag vet inte, men jag anar det!

DEN OKÄNDE.
Men du föraktade mig ibland också!

FRUN.
Ja, när du var löjlig! En förälskad man är
alltid löjlig! - Vet du vad fjantig är? - - - Det
är den förälskade! Som en tupp!

DEN OKÄNDE.
Då varje man som älskar er är löjlig, hur kan
ni älska honom igen?

FRUN.
Det gör vi inte!... Vi utstår honom - och
söker en annan, som icke älskar oss!

DEN OKÄNDE.
Men när den också börjar älska er, så söker ni
en tredje?

FRUN.
Kanske det är så!
DEN OKÄNDE.
Så sällsamt!

Tystnad.

Jag minns du svärmade alltid för något som du
kallade Toreadoren, och vilket jag översatte med
hästslaktaren! Du fick slutligen din Toreador; han
gav dig inga barn och intet bröd, bara stryk!...
Toreadoren slåss alltid! Tystnad. Det var en gång
jag lät narra mig att konkurrera med Toreadoren!
Började cykla, sporta, fäkta och sådant. Men då fick
du avsky för mig! Alltså: mannen får icke varar't, men
älskaren får det! - - - Sedan svärmade du om
pager! - - - Han som satt på brysselmattan och
läste dåliga vers... mina goda vers dugde icke för
dig!... Är det pågen du har fått nu?

FRUN.
Ja, men hans vers äro icke dåliga!

DEN OKÄNDE.
Jo, min vän! ty jag känner honom! Och han har
tagit mina rytmer och satt för positiv.

FRUN
reser sig och går mot dörren.

Skäms!

FRESTAREN
in genom dörren med ett brev i handen.
Ett brev! till Fru...

Lämnar Frun brevet.

FRUN
läser och faller ner på en stol.

FRESTAREN.
Ett litet slutbrev! Jojo! - - - All vår början
bliver svår - i amurförhållanden! - och den som
icke har tålamod att övervinna börjans svårigheter -
han går miste om de gyllene frukterna! Pagerna äro
alltid otåliga! - - -

Okände yngling! har du fått nog nu?

DEN OKÄNDE
reser sig, tar sin hatt.

Stackars Anna!

FRUN.
Gå icke ifrån mig!

DEN OKÄNDE.
Jo, min vän! jag måste!

FRUN.
Gå icke! Du var dock den bäste!

FRESTAREN.
Ska ni också börja om igen, kanske? Nå, det
vore ett säkert sätt att få slut på det här. Ty bara
de få varann, så mista de varann!... Vad är
kärleken? Säg nu något kvickt var och en innan vi
skiljs!

FRUN.
Jag vet inte vad den är. Detta högsta och
skönaste som skall ner i det lägsta och fulaste!

DEN OKÄNDE.
En karrikatyr av den gudomliga kärleken.

FRESTAREN.
En ettårig planta, som blommar i förlovningen,
sätter frö i äktenskapet och sedan böjer sig mot jorden
att vissna och dö!

FRUN.
De skönaste blommorna ge intet frö! Rosen är
kärlekens!
DEN OKÄNDE.
Liljan oskuldens! Kan göra frön, men vill icke
upplåta sin vita kalk till annat än kyssar!

FRESTAREN.
Utan fortplantar sig med knoppar, ur vilka nya
liljor utgå som den kyska Minerva gick färdig ur Zeus'
huvud, icke ur hans kungliga länder! - - - Ja,
barn, mycket har jag förstått, men icke detta: Vad
min själs älskade har med... Hesiterar.

DEN OKÄNDE.
Säg ut!

FRESTAREN.
... Vad den mäktiga kärleken, som är själarnes
bröllop, har med fortplantningen att göra!

DEN OKÄNDE och FRUN.
Nu sade han det!

FRESTAREN.
Jag har aldrig förstått hur en kyss, som är ett
ofött ord, ett ljudlöst tal, ett tyst själarnes språk, kan
genom en helig handling få utbytas mot - - -
en kirurgisk operation i som alltid slutar med gråt
och tandagnisslan. Jag har aldrig fattat hur den
heliga natten, den första, då två själar skola kyssa
varandra i kärlek, hur den skall sluta med
blodutgjutelse, kiv, hat, ömsesidigt förakt - och charpie.

Håller sig för munnen.

DEN OKÄNDE.
Tänk om det där med syndafallet vore sant?
Med smärta skall du föda barn...

FRESTAREN.
Ja, då kunde man förstå...
FRUN.
Vem är den mannen, som talar?

FRESTAREN.
Bara en vandrare på livets flygsandsfält!

FRUN reser sig.

FRESTAREN.
Klart att gå! - - - Vem går först?

DEN OKÄNDE.
Jag!

FRESTAREN.
Vart?

DEN OKÄNDE.
Uppåt! och du?

FRESTAREN.
Jag håller mig härnere, mitt emellan...
Kapitelsalen i gotik. I fonden öppna arkader utåt
korsgången och klostergården. Mitt på. gården synes en fontän
med Mariebild omgiven av högstammiga vita rosor.

Salens väggar äro upptagna av väggfasta korstolar i ek.
Priorns är till höger mitt i och något upphöjd. Mitt i salen
ett kolossalt krucifix. Solen skiner på Mariebilden på gården.

DEN OKÄNDE
kommer in från fonden; han är klädd i en grov svart
munkdräkt med ett rep om livet och sandaler på fötterna. Han
stannar i dörren, betraktar salen; därpå går han fram till
krucifixet och stannar framför detsamma. Sista strofen av
en kyrkosång höres från andra sidan gården.

CONFESSORN
in från fonden; han är svart- och vitklädd; har långt hår och
skägg, och med en mycket liten tonsur, som knappt märkes.

CONFESSORN.
Frid! - - -

DEN OKÄNDE.
Och dig!

CONFESSORN.
Vad synes dig om det vita huset?

DEN OKÄNDE.
Jag ser bara svart ännu...

CONFESSORN.
Du är svart ännu, men du ska bli så vit, så vit!
- Har du sovit lugnt i natt?
DEN OKÄNDE.
Som ett trött barn, utan drömmar... Men säg:
varför möter jag så många stängda dörrar?

CONFESSORN.
Du skall lära dig öppna dem så småningom.

DEN OKÄNDE.
Det är en stor byggnad?

CONFESSORN.
Den är oändlig; med anor ifrån Carl den store
har den genom fromma stiftelser vuxit ut ostört, och
oberörd av olika tiders andliga stormar och växlingar
står den på sin klippa som ett monument över
västerländsk bildning, det är: kristen tro med vetande från
Hellas och Rom.

DEN OKÄNDE.
Icke bara religion, alltså?

CONFESSORN.
Alla vetenskaper och sköna konster även;
bibliotek och museer, observatorium och laboratorier
 - - - som du sedan skall få se. Här drives även
jordbruk och trädgårdsskötsel, och under klostret
hör ett sjukhus för lekmän med våra egna
svavelkällor...

DEN OKÄNDE.
Ett ord innan kapitlet kommer! - Vem är
priorn?

CONFESSORN ler.
Det är priorn! - - - Ensam, utan sin like,
på höjderna av mänskligt vetande, och... ja, du får
straxt se honom!
DEN OKÄNDE.
Är det sant han är så gammal?

CONFESSORN.
Han har uppnått en ovanligt hög ålder... är född
i början av detta sekel, som håller på att gå till
ända...

DEN OKÄNDE.
Och har icke alltid varit av klosterfolket?

CONFESSORN.
Icke alltid munk, men alltid av andliga ståndet...
Han har varit minister en gång, det är sjuttio år
sedan; universitetskansler två gånger, ärkebiskop...
tyst, mässan är slut!

DEN OKÄNDE.
Det är väl icke en sån där fördomsfri präst, som
hycklar laster dem han icke äger?

CONFESSORN.
Inte alls! Men han har sett livet och
människorna och är mera mänsklig än prästerlig...

DEN OKÄNDE.
Och fäderna då, patres?

CONFESSORN.
Vise män, underliga öden, den ena icke lik den
andra...

DEN OKÄNDE.
Som aldrig levat livet...

CONFESSORN.
Alla ha levat livet, flera gånger om, gjort
haverier, börjat igen, gått till botten, kommit upp...
Vänta bara!
DEN OKÄNDE.
Det är emellertid priorn som skall fråga ut mig...
Tro dock icke att jag ämnar hålla med om allting...

CONFESSORN.
Tvärtom, du skall vara sådan du är och försvara
dina meningar till det yttersta!

DEN OKÄNDE.
Tål man motsägelser här då?

CONFESSORN.
Här?... Du är ett barn, som levat i en
barnslig värld, där du lekt med tankar och ord; och du
har levat i den villfarelsen att språket, något så
materiellt, skulle kunna bli en klädsel åt något så subtilt
som känslor och tankar. Vi, som upptäckt
villfarelsen, vi tala så litet som möjligt, ty vi förnimma och
se varandras innersta; vi hava genom »andliga
övningar» utbildat vår förnimmelse så att vi utgöra en
enda kedja och erfara en känsla av lust och harmoni
när fullständig överensstämmelse råder. Priorn, som
utbildat sig längst, kan på sig känna när någons
tankar gå på avvägar; han liknar - märk liknar, i
visst avseende, telegrafingenjörens galvanometer, som
angiver när och var avbrott förefinnes på linjen.
Därför kunna vi icke äga några hemligheter för varandra,
behöva därför icke heller bikten. Kom noga ihåg
detta, när du står inför priorns rannsakande öga!

DEN OKÄNDE.
Är det meningen att förhöra mig?

CONFESSORN.
Ånej! Det är bara några sedvanliga frågor
utan djupare betydelse, vilka föregå de praktiska
prövningarne ... Tyst, nu äro de här!

Drar sig åt sidan.
PRIORN in från fonden; han är klädd i helt vitt med vit
kapuschong uppslagen; han är en storväxt man med långt vitt
hår och långt vitt skägg (Zeushuvud); hans ansikte är blekt men
fylligt, utan rynkor. Ögonen stora, omgivna av skuggor och
med väldiga ögonbryn. Ett stilla, majestätiskt lugn vilar
över hela hans person. Han är åtföljd av tolv fäder i svart
och vitt, med svarta kapuschonger uppslagna. De passera
alla krucifixet bugande sig och gå sedan till sina platser.

PRIORN
efter att en stund ha betraktat Den Okände.

Vad har du kommit att söka här?

DEN OKÄNDE
förvirrad, söker ett svar, men finner ej.

PRIORN
milt, överlägset, överseende.

Frid! icke sant?

DEN OKÄNDE
ger ett jakande tecken med huvud och mun.

PRIORN.
Men när hela livet är en strid, hur vill du finna
frid bland de levande!

DEN OKÄNDE svarslös.

PRIORN.
Du vill vända ryggen åt livet, emedan du kände
dig bedragen på detsamma, kanske förorättad?

DEN OKÄNDE med svag röst.
Ja!

PRIORN.
Alltså förorättad, orättvist behandlad! Och dessa
orättvisor började redan så tidigt i din barndom att
du icke, som ett oskyldigt barn, kunde tänka dig ha
begått något brott, som förtjänte straffas! Nåväl,
du blev en gång orätt anklagad för tillgrepp av några
frukter; pinad att påtaga dig förseelsen, torterad att
ljuga på dig själv och att be om förlåtelse för ett
fel du ej begått. Är det så?

DEN OKÄNDE säkert.
Så var det!

PRIORN.
Väl, det var så, och du har aldrig kunnat glömma
det! Aldrig!... Hör nu, du som har gott minne,
minns du »Den schweiziske Robinson»?

DEN OKÄNDE far ihop.
Den schweiziske... Robinson?

PRIORN.
Ja!... Din tortyrhistoria är daterad 1857, men
om julen 1856, alltså året förut, rev du sönder en
schweizisk Robinson och av fruktan för straff gömde
du den under ett skåp i kökskammaren...

DEN OKÄNDE
häpen och tillintetgjord.

PRIORN.
Skåpet var ekmålat, och det hängde kläder i
övre avdelningen, stod skodon i den undre. Skåpet
föreföll dig oändligt stort, ty du var ett litet barn,
och du kunde icke tänka dig att det kunde rubbas...
Emellertid skåpet kunde rubbas, och vid en rengöring
till påsken kom det fördolda fram i dagen! Fruktan
drev dig till att skylla ifrån dig på en kamrat; och
nu fick han genomgå tortyr, emedan han hade skenet
emot sig, och du hade rykte som trovärdig... Det
är <sp>efter</sp> denna tilldragelse som din pinohistoria
kommer såsom en logisk följd. Erkänner du logiken?

DEN OKÄNDE.
Ja! straffa mig!

PRIORN.
Nej, jag är ingen straffare, och jag har själv som
barn ... begått liknande... Men vill du nu lova att
för all framtid glömma din egen pinohistoria, och
aldrig berätta den mer?

DEN OKÄNDE.
Jag lovar! Om blott nu den förorättade kunde
förlåta mig!

PRIORN.
Det har han redan gjort! Icke sant, pater Isidor?

PATER ISIDOR.
Läkaren från »Damaskus», reser sig.

Av allt mitt hjärta!

DEN OKÄNDE.
Det är du?

PATER ISIDOR.
Det är jag!

PRIORN till Pater Isidor.
Pater Isidor, säg ett ord till, ett enda!

PATER ISIDOR.
Väl! Det var året 1856 som jag undergick
tortyren! Men 1854 redan... hade en av mina bröder
undergått samma lidande på grund av en falsk
beskyllning från min sida... Till Den Okände. Alltså
äro vi alla skyldiga och icke en är ren; och jag tror
mig veta att mitt offer icke heller hade rent samvete!

Sätter sig.
PRIORN.
Om vi då skulle sluta att gå till boks med
varandra och framför allt med den Eviga
Rättfärdigheten!... ty vi födas med skuld och med Adams
påbrå!... Emellertid - Till Den Okände. - ... Du
ville veta något? Inte sant?

DEN OKÄNDE.
Jag ville veta livets innersta mening?

PRIORN.
Allra innersta? Du vill alltså veta det ingen får
veta! Pater Uriel!

PATER URIEL blind, reser sig.

PRIORN till Den Okände.
Se denne blinde fader! Vi kalla honom till
åminnelse av Uriel Acosta, som du kanske känner?

DEN OKÄNDE
gör en nekande åtbörd.

PRIORN.
Såå; den borde allt ungt folk känna! Uriel Acosta
var en portugis av judisk härkomst, men som
uppfostrades i kristna läran. Vid tämligen unga år
började han forska... Du förstår... forska efter om
Kristus verkligen var Gud, med den påföljd att han
övergick till judiska läran. Därpå börjar han forska
över de mosaiska skrifterna och själens odödlighet
med den påföljd att han utlämnades av rabbinerna
till kristna prästerskapet att straffas. Efter en rum
tid återvänder han till synagogan och judendomen
igen. Men hans vetgirighet hade inga gränser och
han fortsätter sina forskningar till han står framför
det stumma intet; och i förtvivlan över att han icke
fått veta den innersta hemligheten berövar han sig
livet medelst ett pistolskott... Se nu här vår goda
pater Uriel... Han var en gång mycket ung och
ville veta; han ville alltid vara i têten för moderna
rörelser, och upptäckte nya världsåskådningar. Han
är i parentes min ungdomsvän och nästan lika
gammal som jag... Nåväl inemot 1820 började han
upptäcka den så kallade upplysningsfilosofien, vilken
redan legat tjugo år i graven. Medelst denna filosofi,
som var en universaldyrk, kunde man öppna alla
lås, lösa alla frågor och nedgöra alla motståndare.
Allting var så klart och så enkelt. Han var nu
avgjord motståndare mot all religion och förföljde
framför allt mesmeristerna som dåtidens hypnotisörer
kallades. År 1830 blev vår vän Uriel hegelian, litet sent
förstås. Och nu fick han igen Gud, men Gud i
naturen och i människan, och han upptäckte sig vara
en liten Gud. Men nu ville olyckan att det fanns två
Hegel liksom det finns två Voltaire; och den sednare
eller högerhegel hade evolverat sin all-gud-het till en
kompromiss med kristendomen, och så blev fader
Uriel, som aldrig ville vara efter, en rationalistisk
kristen, vilken fick den otacksamma uppgiften att
bekämpa rationalismen och sig själv. Jag skall
förkorta den långa plågsamma historien för fader Uriels
skull. År 1850 blev han materialist och
kristendomsfiende igen. År 1870 blev han hypnotisör, 1880
teosof och 1890 tänkte han skjuta sig! Det var då
jag råkade honom. Han satt på en bänk Unter den
Linden och var blind. Blind denne Uriel... Uriel
betyder »Gud mitt ljus»... som gått ett sekel med
upplysningens fackla i têten för <sp>alla</sp> moderna
rörelser! Till Den Okände. Ser du, han ville veta, men
han fick inte! Och därför tror han nu!... Är det
något mer du vill veta?

DEN OKÄNDE.
Jag vill bara göra en fråga!

PRIORN.
Tala!

DEN OKÄNDE.
Om fader Uriel hade stannat vid sin första tro
från 1810, skulle människorna ha kallat honom
konservativ eller gammalmodig, och nu när han följde
sin tids utveckling och sålunda övergav sin
ungdomstro, säga människorna att han svek fanan, det vill
säga: hur han bar sig åt skulle människorna häckla
honom.

PRIORN.
Bryr du dig om vad människorna säga?...
Fader Clemens, får jag berätta om dig, hur du brydde
dig om vad människorna sade?

PATER CLEMENS
reser sig och tecknar jakande.

PRIORN.
Fader Clemens är vår största figurmålare..
Ute i världen har han ett annat namn och mycket
berömt sådant! Nåväl; fader Clemens var ung 1830.
Han kände anlag för målning och hängav sig däråt
med hela sin själ. Vid 20 års ålder exponerade han.
Publik, kritik, lärare, föräldrar voro eniga om att han
misstagit sig om sin kallelse; och unge Clemens
brydde sig om vad människorna sade; drog sig
tillbaka och gick till näringarne. Han blev boktryckare.
Vid 50 års ålder, då livet låg bakom honom, 
framletades hans ungdoms målningar av en okänd; och nu
hälsades de som erkända mästerverk av publik, kritik,
lärare och anhöriga. Men nu var det för sent! Och
när fader Clemens beklagade sig över världens ondska,
svarade världen med ett hjärtlöst grin: »Varför lät
du lura dig?» Detta grämde fader Clemens så att
han kom hit till oss. Och nu grämer han sig icke
mer! eller hur, fader Clemens?

PATER CLEMENS.
Nej! Men historien är icke slut än. Mina
målningar från 1830 hängde beundrade i ett museum
till 1880. Då ändrade sig smaken helt hastigt, och
en dag stod i en ansedd tidning att mina målningar
voro en skam för museum. Och så hängdes de upp i
vinden!

PRIORN till Den Okände.
Det är ju en bra historia!

PATER CLEMENS.
Den är inte slut än!... Ty år 1890 hade smaken
ändrat sig tillbaka så, att en professor vid
Konstakademien skrev att det var en vanära för nationen
att mina mästerverk hängde på vinden. Målningarna
kommo ner igen, och äro i denna stund klassiska.
Men huru länge!... Där ser du unge man vad
världslig ära består av! Vanitas vanitatum vanitas!

DEN OKÄNDE.
Är då värt att leva?

PRIORN.
Fråga fader Melcher, som prövats icke allenast
i villornas värld utan i misstagens, osanningarnes och
motsägelsernas. Följ honom, skall han visa dig
målningsgalleriet och berätta dig historier!

DEN OKÄNDE.
Den, som kan lära mig något, följer jag gärna!

PATER MELCHER
leder Den Okände vid handen ut ur salen.

*

Ett tavelgalleri i klostret; mest porträtt, men alla med
två huvuden.

PATER MELCHER.
Alltså: först en liten landskapsbild, av okänd
mästare... med titel De två tornen. Kanske du rest i
Schweitz och sett förebilderna?

DEN OKÄNDE.
Jag har rest i Schweitz!

PATER MELCHER.
Nå! Vid stationen Amsteg på Gothardbanan
har du sett ett torn kallat Zwing-Uri; besjunget av
Schiller i Wilhelm Tell. Det står där som ett minne
av Uriboernes gräsliga förtryck under tyska kejsarne!
Skönt!

På andra sidan Sankt Gothard åt italienska hållet
till ligger stationen Bellinzona som du vet. Där finns
många torn, men det märkvärdigaste heter Castel
d'Uri. Detta är minnet av italienska kantonernas
gräsliga förtryck under Uriborna! Har du fattat?

DEN OKÄNDE.
Friheten! Lika med: friheten att få förtrycka.
Det är mitt nyaste!
PATER MELCHER.
Då övergå vi till porträttsamlingen utan vidare!

Numro l i katalogen. Boccaccio, med två huven,
alla våra porträtt har två huven minst. Historien
känd! Den store började sin bana med liderliga och
gudlösa noveller tillägnade drottning Johanna av
Neapel, vilken förförde den Heliga Brigittas son.
Boccaccio slutade som helig i ett kloster och fick
föreläsa om Dantes Helvete och djävlarne, vilka senare
han i sin ungdom trott sig kunna utdriva, på ett högst
egendomligt sätt!

Du märker väl hur de två ansiktena betrakta
varandra vid konfrontationen.

DEN OKÄNDE.
Jo! Men det fattas det drag av humor, som
man väntat hos en man med sådan självkännedom,
som vännen Boccaccio!

PATER MELCHER.
Numro 2 i katalogen. Ja, det är den
tvehövdade doktor Luther. Den unge toleranskämpen och
den gamle intoleranskämpen! Är det nog?

DEN OKÄNDE.
Alldeles nog!

PATER MELCHER.
Numro 3 i katalogen. Den store Gustav Adolf
mottagande kardinal Richelieus katolska pengar för
att kämpa för protestantismen med bibehållande av
neutralitet för katolska ligan!

DEN OKÄNDE.
Hur förklara protestanterna denna tredubbla
motsägelse?
PATER MELCHER.
De säga att det är lögn!... Numro 4 i katalogen.
Schiller, Rövarbandets författare, Parisisk
Hedersborgare av Franska Revolutionsmännen utnämnd 1792,
men redan 1790 hovråd i Meiningen och kunglig dansk
stipendiat 1791... Scenen föreställer hovrådet - och
excellensen Goethes vän - då han år 1798 först,
mottager Franska Revolutionsmännens hedersdiplom.
Tänk dig skräckregeringens diplom året 1798 under
direktorium, då revolutionen var slut! Skulle velat
se hovrådet då, och hans vän excellensen!

Men det gör ingenting, ty två år senare eller 1800
kvitterar han utnämningen med Die Glocke där han
tackar för sist, och ber revolutionärerna hålla sig
lugna.

Ja, det är livet! Men det gör ingenting; vi äro
upplysta människor och älska både Räuber och Die
Glocke, både Schiller och Goethe!

DEN OKÄNDE.
Verket består, mästarn förgår!

PATER MELCHER.
Goethe ja! Numro 5 i katalogen. Började med
Katedralen i Strassburg och Götz von Berlichingen,
två härskri för Gothisk Germanisk konst mot
Grekland och Rom. Bekämpade senare delen av sitt liv
germanismen och slog för klassiciteten. Goethe mot
Goethe! Se nu där den traditionella gudalugna,
harmoniska et cetera i den största disharmoni med sig
själv. Men förstämningen blir beklämning, då den
unga romantiska skolan dyker upp och med Goethes
Götz-teorier bekämpar Ifigenias Goethe. Att den
»Store hedningen» slutar med att omvända Faust,
i andra delen, och låta honom räddas av Jungfru
Maria och änglar, det förbigås vanligen av hans
beundrare.

Likaså det faktum att den »glasklara» mot slutet
började finna allt så »underbart», så »sällsamt», även
de enklaste fakta som han förut genomskådat. Hans
sista längtan var också att få mera ljus. Jojo!

Men det gör ingenting! Vi äro upplysta och vi
håller på våran Goethe ändå!

DEN OKÄNDE.
Med rätta!

PATER MELCHER.
Numro 6 i katalogen. Voltaire! Den har fler
än två huven!... Den gudlöse som använder hela
sitt liv att försvara Gud! Hånaren som blev hånad
för att han »trodde på Gud som ett barn». Författaren
till den Cyniske Candide som sjunger:

»Vällust i min ungdoms brånad
sökte jag din läckerhet;
åt din tomhet snart förvånad,
sötman vänd i bitterhet,
jag vid livets vintermånad
funnit din fåfänglighet.»

Doktor Allvetande, som trott sig fatta allt mellan
himmel och jord medelst förnuft och vetenskap,
sjunger så här, när han sjöng på sista versen:

»Kunskapsrymden genomtåga
snillets stolthet sig förlet,
mullvadsblick, du djärvdes fråga
himlarnes omätlighet! -
Vad jag vet är till min plåga;
kunskap är fåfänglighet.»
Men det gör ingenting! Voltaire kan begagnas
till mycket; judarne begagna honom mot Kristus,
och de kristne begagna honom mot judarne, emedan
han var antisemit - som Luther! Chateaubriand
har begagnat honom för katolicismen, och
protestanterna begagna honom än i dag mot katolicismen!
Det var en flott man!

DEN OKÄNDE.
Vilken är er mening då?                                     \

PATER MELCHER.
Vi ha inga meningar här; vi ha tron, som jag
nämnt förut! Därför ha vi bara ett huvud; som sitter
mitt ovanför hjärtat!... Emellertid numro 7 i
katalogen. Ja, det är Napoleon! - Revolutionens egen
skapelse! Folkets kejsare, Frihetens Nero,
Jämnlikhetens förtryckare och Broderskapets »stora bror».
Men han är den slugaste av alla tvåhövdade, ty han
kunde le åt sig själv, stå över sina disharmonier,
byta hud, skifta själ, och i varje ombyte vara sig klar
som en ny inkarnation, övertygad, självberättigad!

Det finns bara en människa som kan jämföras
med honom i <sp>detfallet</sp>. Det är dansken
Kierkegaard. Han var från början medveten om denna
själens parthenogenesis eller förmåga att redan i
livet föda utan avling, att sätta sticklingar. Därför,
och för att icke bliva livets narr, skrev han under en
serie pseudonymer, representerande var och en ett
»Stadium paa Livets Vei». Men har du sett? Livets
Herre gjorde honom trots alla hans försiktighetsmått
till narren. Kierkegaard, som hela sitt liv bekämpat
Statskyrkans prästadöme och brödpredikanter, tvangs
slutligen av nöd att bli brödpredikant!

Jojo! Så kan det gå!
DEN OKÄNDE.
Makterna gyckla ...

PATER MELCHER.
Makterna gyckla med gycklare, och driva med
de högmodiga, i synnerhet dem som påstå sig
ensamma äga sanningen och kunskapen!...

Numro 8 i katalogen. Victor Hugo.
Polymeriserade sig i det oändliga. Pären av Frankrike,
Granden av Spanien, Konungars vän, socialistiske
författaren till Samhällets Olycksbarn. Pärerna kalla honom
naturligtvis avfälling och socialisterna reformator.

Numro 9. Greve Friedrich Leopold von Stolberg.
Skrev en fanatisk bok för protestantismen, och bums
därpå övergick han till katolicismen!... Oförklarligt
av en klok människa! Mirakel va? En liten
Damaskusresa, kanske?

Numro 10. La Fayette. Frihetshjälten,
revolutionären. Måste lämna Frankrike som ansedd reaktionär
emedan han ville hjälpa Ludvig XVI; greps av
österrikarne och insattes i Olmütz såsom revolutionär!
Vilket var han?...

DEN OKÄNDE.
Båda delarne!

PATER MELCHER.
Tja! Båda delarne, som göra en hel, en hel karl!

Numro 11. Bismarck. Paradoxet! Den ärlige
diplomaten, som sade sig ha upptäckt att sanntalandet
var den största list. Tvangs - av makterna, va? -
använda de sista sex åren av sitt liv att sitta och
avslöja sig själv som en medveten lögnare... Du
är trött! Nu slutar vi!
DEN OKÄNDE.
Ja, vän; går man med samma tankar, vidhåller
sina åsikter hela livet, så blir man enligt naturens
ordning föråldrad, kallas en konservativ,
gammalmodig, stillastående; och följer man utvecklingens
lag, tågar framåt med sin tid, förnyar sig av
tidsandans alltid unga impulser, kallas man vinglare och
avfälling.

PATER MELCHER.
Det är väl gammalt som världen! Men bryr
sig en förståndig man om vad han kallas? Vad man
är, i vardandet, det är man!

DEN OKÄNDE.
Vem redigerar då den periodiska, alltid
åsiktändrande tidsandan?

PATER MELCHER.
Du skulle svara själv egentligen, och så här.
Tidsandan promulgeras av de sig själv, i <sp>skenbara</sp>
cirklar, utvecklande makterna!... Hegel, nytidens
filosof, en dimorf, emedan det sväres på en
vänsterhegel och en högerhegel, har bäst löst livets,
historiens, och andens motsägelser, med sin trollformel:
tes, jaka; antites, neka; syntes, sammanfatta!...
Unge man, relativt unge man! Du har börjat livet
med att jaka till allt; sedan fortsatte du med att
principiellt neka till allt. Sluta nu med att sammanfatta!
Alltså: var icke exklusiv längre! Säg icke: antingen
- eller, utan: både - ock! Med ett ord, eller två:
Humanitet! och Resignation!
I kapellets kor. Där står en öppen likkista med
bårtäcke och två tända ljus.

CONFESSORN
in, ledande vid handen Den Okände, som är klädd till novice
i vitt linne.

Du har således noga betänkt det steg du ämnar
taga?

DEN OKÄNDE.
Noga!

CONFESSORN.
Har ingenting att fråga mer?

DEN OKÄNDE.
Att fråga frågor? Nej!

CONFESSORN.
Stanna då här, medan jag hämtar kapitlet med
fäder och bröder, så vidtager ceremonien.

DEN OKÄNDE.
Väl! Må så ske!

CONFESSORN går.

DEN OKÄNDE ensam; mediterar.

FRESTAREN fram.
Färdig?

DEN OKÄNDE.
Så färdig, att jag icke har ett svar över, åt dig.

FRESTAREN.
Vid gravens rand, förstår jag; du skall ligga i
den kistan, och låtsas dö; den gamla människan skall
ha tre skovlar mull och man skall sjunga De
Profundis. Därpå uppstår du från de döda, har avlagt
ditt gamla namn, och så blir du döpt igen som ett
litet nyfött barn! - Vad är det du skall heta?

DEN OKÄNDE svarar icke.

FRESTAREN.
Det står där skrivet: Johannes; broder
Johannes, därför att han predikat i öknen, och...

DEN OKÄNDE.
Stör mig icke!

FRESTAREN.
Språka lite först med mig innan du går in i den
långa tystnaden; du får ju inte tala sen på ett helt år!

DEN OKÄNDE.
Desto bättre! Att tala blev slutligen en last som
att dricka; och varför tala när orden icke täcka
tanken?

FRESTAREN.
Du vid gravens rand, var då livet så bittert?

DEN OKÄNDE.
Ja, <sp>mitt</sp> liv!

FRESTAREN.
Hade du aldrig glädje?

DEN OKÄNDE.
Jo, mycken glädje, men så kort, och den föreföll
endast vara till för att saknadens sorg skulle kännas
desto djupare!

FRESTAREN.
Kan man icke omvänt säga, att sorgen var till
för att framhäva glädjen!

DEN OKÄNDE.
Man kan säga allting...

En kvinna med ett dopbarn går över scenen.
FRESTAREN.
Se där en liten dödlig som skall vigas åt lidandet!

DEN OKÄNDE.
Stackars barn!

FRESTAREN.
En mänskosaga som börjar...

Ett brudpar går över scenen.

Och där... Det ljuvaste - det - bittraste!
Adam och Eva i Paradiset, som om åtta dar är ett
helvete, och om fjorton dagar åter ett paradis...

DEN OKÄNDE.
Det ljuvaste! Det ljusaste!... Det första, det
enda, det sista, det som gav livet värde; även jag
satt en gång mitt i solen - en vårdag, på en veranda
- under det första grönskande trädet, och en liten
krona krönte ett huvud, och en vit slöja låg som en
lätt morgondimma över ett anlete som icke var en
människas... Så kom mörkret!...

FRESTAREN.
Varifrån?

DEN OKÄNDE.
Från ljuset självt!... Eljes vet jag icke!

FRESTAREN.
Det var väl en skugga bara, ty till en skugga
fordras ljus, men till mörker behövs intet ljus!

DEN OKÄNDE.
Sluta! Eljes blir det aldrig slut!

KONFESSORN och KAPITLET in i procession.
FRESTAREN försvinner.
Farväl!

CONFESSORN
med ett stort svart bårtäcke.

Herre giv honom den eviga vilan!

KÖREN.
Och det eviga ljuset lyse för honom!

CONFESSORN
höljer Den Okände i bårtäcket.

Vile han i frid!

KÖREN.
Amen!



ALBERT BONNIERS FÖRLAG.

<b>OSKAR LEVERTIN.</b>

En minnesteckning av
Prof. WERNER SÖDERHJELM.

Med talrika illustrationer. Pris 10 kr.; inb. 12 kr.

Det är <i>en märklig bok</i> som professor Söderhjelm utgivit
om den betydande - svenske diktaren, forskaren och kritikern.
- - - Det är <i>ett vackert</i> <i>och värdigt monument</i> han rest över
den svenske skalden, en minnesvård för vilken vi äro honom tack
skyldiga. - - - en skildring, som tecknar ett sällsynt rikt
människoliv, i all dess vemodsfyllda mångsidiga utveckling, i allt
dess djup och dess fyllighet. - <i>Varmt och sympatiskt,
vederhäftigt och förstående, med många fina iakttagelser,</i> har
Söderhjelm tecknat Oscar Levertins levnad.

<tab>Karl Warburg i Göteborgs Handelstidning.

Den finländske forskarens verk, kommer utan tvivel att i
Sverige mottagas med skyldig tacksamhet. Han har på ett
förträffligt sätt fyllt sin uppgift. Det har lyckats honom insamla ett
rikt material av brev, dokument och förstahandsuppgifter till
belysande av Levertins personliga förhållanden, och han har
sammanarbetat detta material med skicklighet och takt.

<tab>Fr. Book i Sv. Dagbladet.

Boken är onekligen ett vackert monument över den bortgångne.
- - Här föreligger verkligen ett betydande litteraturkritiskt
alster, och författaren är säkerligen den bäste man kunnat uppleta,
så väl fyller han värvet, så noga, bearbetar han de talrika tryckta
och otryckta källorna, så grundligt och dock så populärt
genomför han den intressanta och mångsidiga teckningen. - -

W. Söderhjelm är på en gång gedigen och lättläst. Hans
klara, fina, halvt kåserande, men aldrig ytliga stil följer ämnet
med den smidiga elegans, som utesluter alla föreställningar om
en tråkig och lärd pedant. Hans förmåga att levandegöra är
aktningsvärd.                                              

<tab>N-E i Nya Dagl. Alleh.

Professor Söderhjelms minnesteckning över d:r Levertin är
utan ringaste tvivel <i>det förnämsta biografiska arbete, som på
många år riktat den svenska litteraturhistorien.</i> Redan till
omfånget är det ett högst betydande verk, på vilket det ingalunda
sparats något, som kunnat göra det rikt och monumentalt. - - -
Det är ett vederhäftigt och sympatiskt av högsta kultur
genomandat verk.                                           

<tab>R. G. B. i Göteborgs-Posten.

Stockholm.   Alb. Bonniers boktryckeri 1915.
<img>
<b>August Strindberg

Samlade Skrifter</b>

24:e häftet.

Stockholm Albert Bonniers förlag

Pris 50 öre.


<h1>Krig och Kultur.</h1>

Socialpsykologiska dokumenter och
iakttagelser från världskriget 1914

av

<b>GUSTAF F. STEFFEN.</b>

Pris 4: 50.

Det är en <i>utomordentligt värdefull dokumentsamling</i>
till bidrag och förklaring av det stora världskriget. -
<i>Intressantast i boken</i> är framställningen av den lillryska
nationens kamp för nationell existens. - Bokens största
värde för en läsare i en neutral stat, är emellertid, att den
ger anledning till reflexioner och begrundanden av hur den
stora internationella världen verkligen är beskaffad, hur den
ena stormakten är den andra lik, och att vi icke ha skäl
att med lidelsefull moralisk patos kasta oss över den ena
eller andra av de krigförande staterna. Herr Steffen
har framställt fakta och dokument, avklädda allt moraliskt
omhölje och därför verka de med desto större kraft.

<tab>Aftonbladet.

»Krig och kultur» är ett mycket beaktansvärt inlägg i
diskussionen om världskrigets orsaker, syften och sannolika
följder, och arbetet bör kunna läsas med största intresse
och behållning även av dem som till äventyrs icke i allo
gilla författarens synpunkter och slutsatser.

<tab>J. B-tt i Göteborgs Handelstidning.

Hittills värdefullast av de arbeten, världskriget kommit
svenska pennor att frambringa.                       

<tab>Sv. Dagbladet.

Någon särskild rekommendation för professor Steffens
bok tarvas icke. Den rekommenderar sig själv.

<tab>Trelleborgs Tidning.
<h1>August Strindberg

Samlade Skrifter</h1>

125:e häftet.

Stockholm Albert Bonniers förlag

Pris 50 öre


<h1>Fyrtiotalets Student.</h1>

En kulturhistorisk studie av
Professor OTTO SYLWAN.

Mycket rikt och roligt illustrerad med samtida porträtt,
karikatyrteckningar, Uppsala- och Lundvyer m. m.

Pris 4: 75.

»Sylwans bok är en <i>ytterst sakrik</i>, med <i>roande smådrag</i>
och orienterande upplysningar späckad krönika över ett
årtionde av svenskt universitetsliv. - Den är <i>ett stycke verklig
kulturhistoria</i>, där alla de brokiga detaljerna skickligt
sammanföras under betydelsefulla historiska perspektiv och tjäna
till att ge en klar belysning åt en andlig rörelses växt. - -

<i>Författaren är en kulturhistoriker av hög rang.</i> Han har
särskilda förutsättningar för uppgiften genom det sällsynt
starka och friska verklighetssinne, som går genom allt vad
han skriver. Med <i>en ovanlig klarsynthet och praktisk klokhet</i>
förstår han, att bakom ord och aktstycken upptäcka
realiteterna de konkreta förhållandena i både yttre avseende och
i psykologisk mening.»                     

<tab>Fr. Böök i Sv. Dagbladet.

<i>»Det är en innehållsrik och väl illustrerad volym,
förtjänt av uppmärksamhet.</i> - Med nöje följa vi den
litteratur-historiske professorn på hans vandringar i studentlivets inte
alltid uppbyggliga, men ungdomsfriska mysterier.»

<tab>Nya Dagl. Alleh.

»Boken erbjuder <i>en roande läsning</i> för dem som vill
lära känna fars och farfars tid och vad som då fyllde sinnena. -
<i>Den är utomordentligt rikt illustrerad</i> med porträtt, vyer
m. m.                            

<tab>K. Warburg i Göteborgs Handelstidning.
<h1>August Strindberg

Samlade Skrifter</h1>

126:e häftet.

Stockholm Albert Bonniers förlag

Pris 50 öre.


<h1>GUSTAF FRÖDING:</h1>

Efterlämnade Skrifter.

I. Vers,
II. Kåserier och Paschaser.

2 delar à 3 kr.; inb. i 2 band 9 kr.

<i>Båda volymerna äro ytterst välkomna. -</i>
Bland dikterna finnes det ypperliga, ja,
förtrollande ting, och prosaskisserna äro genomgående
av gediget Värde.                           

<tab>Fr. Böök i Bv. Dagbladet

Ingen älskare av vår poesi kan vara likgiltig
för Frödings Efterlämnade skrifter, där en nyss
bortgångens röst talar till oss med ord och tankar,
ännu av vår egen tid.           

<tab>R. G. B. i Göteborgsposten.

Kåserierna och paschaserna spegla älskvärda
sidor av författarens väsen, liksom motsvarande
skämtverser, och de äro ofta <i>verkligt</i> roliga att läsa.

<tab>F. V. i Aftonbladet.

Fast Frödings skaldegenius nu inte framträder
i den ståtliga kostymen från »Nya dikters tid»,
skall den nya hälsningen från honom vara lika
hjärtligt välkommen ändå hos hans många
tacksamma, hängivna vänner och beundrare.

<tab>K. B. i Stockholms-Tidningen.
<h1>August Strindberg

Samlade Skrifter</h1>

127:e häftet.

Stockholm Albert Bonniers förlag

Pris 50 öre.



<h1>OSKAR LEVERTIN.</h1>

En minnesteckning av
Prof. WERNER SÖDERHJELM.

Med talrika illustrationer. Pris 10 kr.; inb. 12 kr.

Det är <i>en märklig bok</i> som professor Söderhjelm utgivit
om den betydande svenske diktaren, forskaren och kritikern.
- - - Det <i>är ett vackert och värdigt monument</i> han rest över
den svenske skalden, en minnesvård för vilken vi äro honom tack
skyldiga. - - - en skildring, som tecknar ett sällsynt rikt
människoliv, i all dess vemodsfyllda mångsidiga utveckling, i allt
dess djup och dess fyllighet. - <i>Varmt och sympatiskt,
vederhäftigt och förstående, med mänga fina iakttagelser,</i> har
Söderhjelm tecknat Oscar Levertins levnad.

<tab>Karl Warburg i Göteborgs Handelstidning.

Den finländske forskarens verk, kommer utan tvivel att i
Sverige mottagas med skyldig tacksamhet. Han har på ett
förträffligt sätt fyllt sin uppgift. Det har lyckats honom insamla ett
rikt material av brev, dokument och förstahandsuppgifter till
belysande av Levertins personliga förhållanden, och han har
sammanarbetat detta material med skicklighet och takt.

<tab>Fr. Böök i Sv. Dagbladet.

Boken är onekligen ett vackert monument över den bortgångne.
- - Här föreligger verkligen ett betydande litteraturkritiskt
alster, och författaren är säkerligen den bäste man kunnat uppleta,
så väl fyller han värvet, så noga bearbetar han de talrika tryckta
och otryckta källorna, så grundligt och dock så populärt
genomför han den intressanta och mångsidiga teckningen. - -

W. Söderhjelm är på en gång gedigen och lättläst. Hans
klara, fina, halvt kåserande, men aldrig ytliga stil följer ämnet
med den smidiga elegans, som utesluter alla föreställningar om
en tråkig och lärd pedant. Hans förmåga att levandegöra är
aktningsvärd.                                              

<tab>N-E i Nya Dagl. Alleh.

Professor Söderhjelms minnesteckning över d:r Levertin är
utan ringaste tvivel <i>det förnämsta biografiska arbete, som på
många är riktat den svenska litteraturhistorien.</i> Redan till
omfånget är det ett högst betydande verk, på vilket det ingalunda
sparats något, som kunnat göra det rikt och monumentalt. - - -
Det är ett vederhäftigt och sympatiskt av högsta kultur
genomandat verk.                                           

<tab>K. G. B. i Göteborgs-Posten.
<h1>August Strindberg

Samlade Skrifter</h1>

128:e häftet.

Stockholm Albert Bonniers förlag

Pris 50 öre.

