<chapter name="titelsida">

<table o c>
<td><tab>
<td><h1><tab>EN UNDERBAR MAN.<tab></h1>
<td><tab>
<td>——
<td><tab>
<td><h1>LEONARDO DA VINCI.</h1>
<td><tab>
<td>——
<td><tab>
<td><h3>UR EN FÖRELÄSNING I STOCKHOLMS HÖGSKOLA</h3>
<td><tab>
<td>AF
<td><tab>
<td><h2>VIKTOR RYDBERG.</h2>
<td><tab>
<td>————
<td><tab>
<td>(SÄLJES TILL FÖRMÅN FÖR ETT BARNSJUKHUS I ÖREBRO.
<td>————
<td><tab>
<td><tab>
<td><tab>
<td>ÖREBRO 1893.
<td>BOLINSKA BOKTRYCKERIET.
</table>

</chapter>



<chapter name="Föreläsningen">

<b>M</b>änniskohjärnan, ehuru innesluten i ett kranium, som kan 
hvila i ett barns hand, är en värld, hvars af otaliga 
hemligheter uppfyllda rymder ännu icke kunnat uppmätas 
och genomforskas af vetenskapen. Där letas flitigt och där letas 
skarpsinnigt. Tid efter annan göras märkliga och, som det vill 
synas, framtidsdigra upptäckter. Och likväl — ju längre de 
upptäcktsresande hinna, dess mer aflägset finna de målet vara.

Ett var dock redan tydligt af häfdernas vittnesbörd och daglig 
erfarenhet: att människorasernas och inom dem individernas 
hjärnkapacitet är ganska olika. Ett annat är också tydligt: att 
en harmonisk utbildning — en sådan som gymnastiken vill och 
kan gifva åt människokroppens muskelsystem — aldrig eller 
nästan aldrig kommer en mänsklig hjärna till del. Redan 
arbetsfördelningen i vårt samhälle reser hinder däremot. För en 
fabriksarbetare, som under större delen af sitt lif har föga annat att 
göra än smörja maskinerna, eller för en urarbetare, som från 
morgon till kväll har att fila en och samma smådel af ett fickur, 
måste den gymnastik, hans hjärna får genom aktgifvandet på 
detta arbete, vara särdeles trångt begränsad. Detsamma kan 
sägas om vetenskapsmannen, särskildt på den beskrifvande 
naturkunskapens fält, när hans verksamhet är inskränkt till ett trångt 
fackområde, och den summa af aktiv energi, hvaröfver hans hjärna 
förfogar, ej är större, än att den måste förbrukas därinom. Hela 
provinser inom hans föreställnings- och tankevärld få då ligga 
ouppodlade för en täppas skull. Ytterst sällan är denna energi 
så stor, att vidsträckta delar af hjärnans värld kunna göras fruktbara, 
och tillika så intensiv och lättrörlig, att den kan samla 
sig på hvilken punkt som helst af detta vidsträckta område. En 
hjärna med dessa egenskaper låg inom Leonardo da Vincis 
hufvudskål.



Leonardo da Vinci var filosof, matematiker, fysiker, geolog, 
metallurg, botaniker, anatom, ingeniör, musiker, improviserande 
skald, arkitekt, bildhuggare och målare. Hans yttre motsvarade 
hans inre. Han var till kroppskrafterna en jätte, fullkomlig 
till alla lemmar, som en grekisk bildstod kan vara det. Hade 
han lefvat i de gamle hellenernas tid, kunde han uppträdt och 
segrat i de olympiska spelen. Den skönhet, för hvillken han 
var omtalad, trifdes hos honom in i hans ålderdom. 

Om vi icke med visshet kände, att en sådan man lefvat, 
skulle vi kanske förneka hans möjlighet, vi som lefva i en 
långt drifven arbetsfördelnings tid. Denna har sina lätt insedda 
fördelar. Den är i hvarje fall egnad att åstadkomma en 
storproduktion af småsaker. Dess olägenheter falla ännu icke i 
ögonen på de fleste. Eftervärlden, som skall lida af dem, 
tillkommer det att döma dem.

Det är riktigt att samla sina krafter i stället för att sprida 
dem. <i>Non omnia possumus omnes.</i> Och då den enskildes 
samlade krafter vanligen rätt och jämnt förslå för det inskränkta 
fält, hvarpå han använder dem, må han ursäktas, om han med 
en axelryckning tillämpar satsen om arbetsfördelningens 
välsignelser och det mångsidiga sträfvandets fördärflighet äfven på 
en man som Leonardo da Vinci. Vi tala ju och döma som vi 
ha vett till. Den lilla hjärnkapaciteten misstänker just på grund 
af sin litenhet den stora. Det ligger så till hands att säga 
äfven om detta jättesnille: hvilken skada att han så splittrade sig!

Jakob Burckhardt, den bekante konsthistorikern, tillbakavisar 
med rätta ett sådant beklagande. Leonardo splittrade sig icke 
genom sin mångsidighet. Denna var helt enkelt hans natur. 
Just genom mångsidigheten i kraftöfning varder en sådan hjärna 
i stånd att åstadkomma storverk. I hvilken riktning hann än 
gick, vardt han en grundläggare och en upptäckare. Hade hans 
snille begränsat sig, skulle det våldsamt nedtryckt sig själf 
till en medelmåtta.

Leonardo da Vinci föddes är 1452 i en liten köping Vinci 
på florentinskt område. Hans far var en ogift 25-årig yngling, 
och blef, samma år gossen föddes, gift, sannolikt mot sin vilja, 
med en annan kvinna än Leonardos moder. Han fick under 
årens lopp en stor barnskara, nio söner och två döttrar, bland 
hvilka ingen hade framstående begåfning. Leonardo uppfostrades 
af fadern, men hans skolgång säges ha varit vårdslösad. Det 
är möjligt att han icke utmärkte sig vid skolböckerna. 
Historien har bland sina största snillen att uppteckna en hel mängd 
lata, ja omöjliga skolpojkar, bland dem Kepler, som upptäckte 
lagarne för planeternas rörelser, och Newton, som upptäckte

lagen för den kraft, som sammanhåller det mekaniska universum. 
Äfven vår Linné kan räknas till dem. Men lättjan hos sådan 
ungdom är endast skenbar. Saken är den, att de ha inbillningkraft 
och att denna drifver hjärnan att arbeta efter ett annat 
schema än skolschemat. Saken är den, att de kunna arbeta 
med ifver enligt detta inre naturliga schema, utan att läraren, 
som måste undervisa dem i enlighet med det fastställda yttre, 
vet något därom. <i>Han</i> måste hålla dem till de plikter, som 
skolan ålägger dem; <i>de</i> måste växa och utveckla sig i enlighet 
med sin inre gudabegåfvade natur. Och så uppstå stundom 
oundvikliga sammanstötningar. Newton togs ur skolan 
som oduglig till studier, och modern ämnade göra honom till 
landtbrukare, hvartill alla dumma pojkar, som man kunde ge ett 
stycke åkerland, den tiden gjordes.

Leonardo, hvars fader tillhörde en gammal ämbetsmannafamilj, 
befanns antagligen icke lämplig för sina fäders bana. 
Men han sysslade med hvarjehanda, äfven med teckning. Fadern 
tog fördenskull några af hans teckningar och gick till sin vän, 
bildhuggaren och målaren Andrea del Verrochio och frågade, om 
det vore mödan värdt att söka utbilda Leonardo till konstnär. 
Verrochio säges det, betraktade ritningarna, med förvåning och 
mottog Leonardo genast i sin verkstad. Det var en lycka för 
honom, ty Verrochio själf var en mångsidig man och kunde 
uppskatta en mångsidig lärjunge. Det dröjde icke länge, innan 
Verrochio vågade öfverlåta åt honom att måla figurer på hans 
egna taflor.

Beklagligen har nästan allt hvad Leonardo gjorde i sin tidigare 
ungdom och hvarom konstskriftställaren Vasari berättar för 
oss, gått förloradt. Bland det förlorade är en sköld, som han på 
sin fars begäran prydde med en målning. Den skulle föreställa 
ett skräckinjagande eldsprutande fabeldjur, framkrälande ur en 
bergshåla. Man skulle nu tro, att Leonardo, när det gällde ett 
fabeldjur, målade det omedelbart efter en i fantasien uppstånden 
bild, helst skölden som sådan var utan värde och tillhörde en 
bonde, som bedt fadern, att gossen måtte smycka den med en 
figur. Men Leonardo ville redan då nedlägga naturiakttagelse i 
hvad han gjorde och samlade hvarjehanda djur, en orm, en ödla, 
gräshoppor, flädermöss, syrsor. Enskildheter från dom sammansatte 
han till sitt vidunder.

I Verrochios verkstad utmärkte han sig för outtröttlig flit. 
Han öfvade sig ej blott i målning, utan äfven i arkitektonisk 
teckning och i modellering och dref samtidigt de mångsidigaste 
bokliga studier, ehuru böckerna mindre lände honom till 
lärdom — ty livad han ville veta, fick han sällan veta af dem —

än de tjenade honom till att väcka egna själfständiga, till 
upptäckter trängande tankar. Böckerna voro för honom detsamma 
som, enligt hans egen uppgift, gamla fläckiga murar och andra 
af slumpen tecknade ytor. När han stirrade på sådana, 
framtrollades för hans öga hela landskap, eller fältslag, eller 
sällsamma molnbildningar, underliga ansikten, skepnader i de 
skönaste draperier och de djärfvaste rörelser, användbara som motiv 
för konstskapelser.

Följer man Leonardo på hans lefnadsbana, måste man vid 
långa sträckor af denna fråga sig, huru han fick tid att syssla 
med måleriet, som han likväl enligt sin egen uttryckliga 
förklaring ansåg för den högsta af alla konster och sitt egentliga 
lefnadskall. I flere år stod han i italienska eller utländska furstars 
tjänst, som krigs- och civilingeniör. Han byggde kanaler och 
befäste städer: han var landtmätare; han konstruerade fallskärmar 
och nya slags häfmaskiner; han uppfann borrkvarnar, 
hyfvelmaskiner, stensågar, öfverskärareverktyg, krukmakareskifvor o. 
s. v. Han uppfann nya slags fallbryggor, minor, kanoner och bombarder. Han fördjupade sig i de svåraste matematiska problemer och hade en väsendtlig andel i matematikern Luca Paciolis förnämsta verk: <i>De divina proportione.</i> I förening med 
den berömde anatomen Marco della Torre studerade han 
anatomien grundligare än någon samtida. Han upptäckte 
camera-obscura'n. Han fann teorien för hafvets vågrörelser anställde 
geologiska forskningar, då ännu ingen geologi fanns; gjorde 
botaniska upptäckter; blef tidens förste man på optikens och 
akustikens områden.

Hvilken märkvärdig psykologisk företeelse denna enhet af 
vetenskapsman och konstnär! Som målare skrifver han en 
afhandling om måleriet, ett arbete af värde för konstnärer i alla 
århundraden, och på samma gång som han förnyar konsten och 
öppnar högrenässansens skede, framgrubblar han konstens 
teoretiska principer. De gåfvor, som andra människor ega endast 
delvis eller, kanske rättare, bruka endast delvis, så att de 
försumma och låta försvinna den ena gåfvan, för att draga gagn af 
den andra, dem alla eger och nyttjar Leonardo da Vinci i 
märkvärdig jämvikt som ett harmoniskt helt, så som den väl 
utvecklade gymnasten eger sin lembyggnad. Hade Leonardo 
undertryckt sina vetenskapliga anlag, skulle han icke blifvit den 
konstnär han vardt; om han undertryckt sina konstnärliga, hade 
han icke gjort sina vetenskapliga upptäckter. Båda riktningarna 
äro hos honom företeelser af en och samma andliga verksamhet.

Man håller nu på att utgifva hans manuskripter, bland 
hvilka notisböcker med tankar, upptecknade som de kommo.

De varda en fyndgrufva för studier i människosjälen. 
Fransmannen Gabriel Séailles, som läst dem, anmärker, att hvad som 
först förvånar läsaren, är mängden af de ämnen, som kanske 
under en enda timmes vandring i det fria gått genom Leonardos 
hjärna. På ett och samma blad aflösa hvarandra helt tvärt 
mekaniken, måleriet, anatomien, astronomien, ofta på grund af 
något, som under vandringen fallit honom i ögonen. Men hvad 
som därnäst slår läsaren är Leonardos ihärdighet att fullfölja 
en tanke, fasthålla ett problem, ty dessa dyka icke upp för att 
för alltid försvinna, utan tvärtom för att få ny belysning och 
sedan återkomma, allt mer belysta, allt mer mognade. Så 
studerade Leonardo i 25 år fåglarnes flykt samtidigt för konstnärliga 
ändamål och för att finna lagarne för luftskeppet och flygmaskinen.

För allt har Leonardo öga, och det är med njutning han 
ser och tänker öfver det sedda. Den för alla hans utflykter 
gemensamma drifkraften kommer dock från hans skönhetssinne. 
Han ser den nedgående solen. Bilden af henne i hennes glans 
öppnar i hans hjärna en mängd tankekanaler: idiéerna från dem 
sammanträffa och forma sig i ett gifvet ögonblick till en 
världsåskådning, som gör Leonardo till föregångare åt Kopernikus. 
Han afbryter en bladrik kvist från ett träd eller ett blomster, 
för att som målare iakttaga den: men åsynen af kvisten närmar 
sig i hans hjärna till minnesbilder af andra kvistar och blomster, 
som han sett och afmålat, och med ens upptäcker han då en 
lag för fyllotaxien, en lag för bladens gruppering å stjälken. 
Bland de Leonardos teckningar, som drottningen af England eger 
och som förvaras i Windsor, finns, jämte hans beundrade 
anatomiska planscher, ett antal blomster- och fruktstudier. Det är, 
försäkra de som sett dem, omöjligt att säga hvar konstnären 
slutar och vetenskapsmannen vidtager i dessa studier. De aflösa 
icke hvarandra; de äro ett. Man ser där t. ex. en hallonbuske 
med dess blad och blommor. Man kan räkna deras ståndare och 
pistiller; man kan noga följa nervförgreningarna i bladen och 
utskärningarna i deras bräm. De äro som fullt tillförlitliga 
illustrationer till ett botaniskt verk, och likväl äro de tillika något helt 
annat: verkliga konstverk, ingifna af skönhetssinnets lif och 
hänförelse.

På samma sätt förhåller det sig med hans anatomiska 
teckningar. I sitt förvaringsrum i Windsor voro de länge 
otillgängliga för forskaren. En af de förste eller kanske den förste, som 
fick undersöka dem, var på 1850-talet anatomen doktor Knox. 
De uppfyllde honom med beundrande förvåning. Han har sedan 
skrifvit en afhandling med anledning af dem. En annan anatom,


professor Langer vid universitetet i Wien, har också undersökt 
dem och återkommer ofta till dem i sitt år 1884 utgifna arbete 
»Anatomie der äusseren Formen». Han påpekar huru 
utomordentligt fina och träffande Leonardos iakttagelser äro. Och likväl — 
man ser genast, att det icke är endast en skarpt iakttagande 
vetenskaplig forskare, utan äfven en snillrik konstnär, som gjort dem. 
Leonardo har fått syn på så mycket, som ingen anatom före 
honom iakttagit. Människokroppens under huden gömda partier 
likasom bortblanda sig i hvarandra. För att skilja dem åt måste 
man, så att säga, upptäcka dem. Då Leonardo aftecknar 
armmusklerna, markerar han deras förhållande till bröstmusklerna, 
till den yttersta runda kotan eller hufvudet å den öfre armpipan 
och till nyckelbenet: han iakttager dem i rörelse och i hvila, i 
sträckning och i sjunkning, och i allt detta är det formkänslan, 
som leder Leonardo rätt och låter honom se livad andra aldrig sett.

Leonardo betraktar en afton månen. Man kan se föremålen 
på olika sätt: med oförvillade ögon eller med ögon, hvars syner 
sammansmälta med häfdvunna föreställningar. Leonardo hade 
frigjort sig från häfdvunna föreställningar — ett frigörelseverk, som 
är oändligt svårt och lyckas minst för dem, som inbilla sig vara 
fördomsfria. Vid alla universiteter predikades den tiden, att 
månen liknade en sfärisk polerad spegel, som reflekterar solljuset. 
Plötsligt erinrar sig Leonardo från tillfällen, då han målat en 
guldkula eller sådant i solsken, att en sfärisk spegel eller guldkula 
reflekterar ljuset blott i en af sina punkter. Men månen visar 
sig icke på himlen som en mörk kropp med en enda glänsande 
punkt. Månen liknar således icke, i trots af alla 
universitetsprofessorer, en sfärisk spegel, resonnerar Leonardo, och plötsligt står 
månen för hans syn som en världskropp, liknande i somligt vår 
jord, en världskropp med berg och slätter, med fastland och haf.

Behöfver jag påpeka, att denna vetenskapliga upptäckt är en 
dotter af konstnärlig iakttagelseförmåga och skaldefantasi? 
Bekräftar den icke fysiologen Claude Bernards, kemisten Liebigs 
och så många andra snillrika upptäckares sats, att den 
vetenskapliga metoden och den blotta observationen icke äro 
tillräckliga att föra forskningen fram. Därtill kräfves också 
inbillningskraft, något af skalden och konstnären, mon samverkande med 
förståndet.

Därtill kräfves med andra ord naivitet. Det är en allmänt 
känd sak, att vi äro allra minst i stånd att upptäcka hvad som 
gömmer sig i de alldagliga företeelserna, just därför att de äro 
alldagliga, förekomma så bekanta och fördenskull förslöa vår 
uppmärksamhet. Bagaregesällen, som dagligen såg jäsningen i degen, 
fann det ytterst löjligt, att en vetenskapsman ansträngde sig så


för att studera den. »Begriper icke det fårhufvudet», sade han, 
»att det är jästen, som gör det?» Att jästen gör det var för 
honom ingenting märkvärdigt; men forskaren i jästens fenomener 
öppnade den väg, som ledt oss till läran om mikroberna, för att 
icke tala om att den omgestaltat bryggerirörelsen och andra 
praktiska verksamhetsgrenar. Man skall inför de alldagliga 
företeelserna ha något kvar af barnets undran, förvåning och nyfikenhet, 
för att konstnärligt eller vetenskapligt tillgodogöra sig dem. Detta 
är i högre mening naivitet. Och den naiviteten egde Leonardo 
da Vinci. Han bevarade den hela sitt lif, likasom han bevarade 
hela sitt lif något af den skönhet, som bländade hos gossen och 
ynglingen Leonardo.

Leonardo gräfver en vallgraf kring en stad belägen på ett 
berg. Då ser han i jordgenomskärningen lager, blandade med 
snäck- eller musselskal och andra petrifikater. Tusentals 
människor ha sett det förr. De flesta ha därvid tänkt ingenting. 
Några ha undrat och hänvist saken till universiteternas lärde 
herrar. Teologie professorerna ha då förklarat saken sa som en 
kardinal i våra dagar förklarat den. Dessa snäckor och musslor 
ha aldrig lefvat. De äro djurmodeller, framkallade af Guds 
skapartanke, danade genom den af jordens stoft, men ha aldrig fått en 
lefvande ande inblåst i sig. Leonardo åter betraktar dem med 
barnets nyfikenhet, målarens formkärlek och tänkarens besinning. 
Han ser, att dessa snäckor äro sådana, som de han sett i 
hafssanden, och plötsligt stå grundlinierna till en ny vetenskap, 
geologien, uppenbarade för hans blick. Han ser fastland bilda sig, 
berg uppstiga, världshaf draga sig tillbaka.

Leonardo var utmärkt sångare och strängaspelare. Det var 
i den egenskapen han kallades till ett af de hof, vid hvilka han 
har vistats. Iakttagelsen på strängdallringarna leder honom till 
vetenskapliga upptäckter. Han studerar hafsvågorna och 
upptäcker undulationsteorien. Lockarnes fall på människohufvudet 
ger honom uppslag till andra teoretiska undersökningar. I 
hafvets böljor och i lockarnes återfinner han samma lag. När han 
målar sina madonnor, vet han, att hårmassornas rörelser lyda två
tempon. Det ena ligger i deras tyngd, det andra i deras 
elasticitet. Hans förklaring öfver hvad han ser börjar vanligen i 
formen af en klar poetisk bild, innan den öfvergår i en teoretisk form.

Under dessa Leonardos färder i det mänskliga kunnandets 
och vetandets alla rymder är det dock först och sist 
målarekonsten, dess kraf, dess framåtskridande, som ligga honom om 
hjärtat. Den är hamnen, hvarifrån han löper ut på 
upptäcktsfärder, hamnen, hvartill han återvänder med sin forsknings rika skatter. Det finner man af hans så kallade målarebok, hvartill


handskriften förvaras i Vatikanen. Där betecknar han
målarkonsten som den högsta af alla och tillika — hvad nutidens 
målare ha svårt att fatta — som en vetenskap, hvars teoretiska 
grunder den ifrågavarande afhandlingen just afser att lägga. Han 
uppställer inga abstrakta regler, men dess flere praktiska, som 
beklagligen blifvit delvis åsidosatta och förgätna, ehuru de 
förtjente att ihågkommas och följas. Han resonnerar icke »in's 
Blaue hinein»: han utgår öfver allt från empiriskt funna och 
fördenskull alltid giltiga lagar. Jag har förut omtalat, huru man 
i ungrenässansens tid mer och mer kom på det klara med 
linie- och luftperspektiven. Här, i Leonardo da Vincis bok, 
finner man lagarna för dessa perspektiver och principerna för 
ljus- och skuggverkningen för första gången fullständigt framlagda; 
här äro reglerna för färgernas natur och harmoni för första 
gången fullt förstådda och sammanfattade till praktiskt bruk. Och 
öfver allt yrkar den grundlige antikkännaren Leonardo på att 
man icke skall härma antiken eller härma något konstverk alls, 
utan städse hålla sig till den egna iakttagelsen. Han, som drefs 
af en brännande trängtan till den ideala skönheten, tillråder 
städse honstens ämnessvenner att vara, livad han kallar, 
naturens söner.

Leonardos mångsidighet utstrålade som radier från en 
gemensam medelpunkt, nämligen hans med vetgirighet och 
skarpsinnighet förenade skönhetssinne. Han säg som en konstnär; 
men han ville också förstå hvad han såg. De friska, starka och 
klara intryck, han mottog från sinnenas värld, förlamade icke, 
utan sporrade hans begär att med förståndet genomtränga hvad 
han med sinnena uppfattat. Och vetgirigheten å sin sida 
fördunklade icke, utan stärkte hans syn för former och färger. Jag 
upprepar Jakob Burckhardts anmärkning, att denne Leonardo, som 
var filosof, matematiker, teoretisk mekaniker, civil- och 
militäringeniör, geolog, fysiker, kemist, botanist, anatom, musiker, 
arkitekt, skulptör, målare och skald, likväl icke splittrade sin 
verksamhet. Man har ingen rättighet att säga det, då han på alla 
dessa områden var sin tids förnämste man, gjorde upptäckter och 
grundlade teorier, hvilka århundradena efter honom bekräftat, den 
ena efter den andra. Men man har så mycket större skäl att 
vara tacksam för att historien ådagalagt, att ett så vidtomfattande 
snille lefvat. Det ger oss hopp om, att sådana kunna åter 
uppstå. De varda behöfligare i samma män som arbetsfördelningen 
på vetenskapernas och konsternas områden tillväxer. Tiden lider 
ingen brist och kommer ej att göra det på fackmän, som 
bearbeta hvar och en sin lilla teg och knappt kasta en blick 
utöfver dess stängsel. Till hvarje sådan plats finns, kan man säga,


duglige sökande i tiotal och hundratal. Mlen hvad den kan komma 
att lida brist på är snillen med förmåga att öfverskåda större 
delar af det ofantliga fältet och ordna det splittrade arbetet å 
detta till ett helt med gemensamt mål.

Under 1400-talet var den konstnärliga verksamheten så ifrig, 
mångskiftande och rik på nya rön och i olika skolor fördelade 
erfarenheter, att just ett öfverskådande och sammanfattande snille 
var behöfligt, för att förena det skilda. Det kunde Leonardo da 
Vinci och det gjorde han. Michel Angelo och Rafael Santi 
fulländade livad lian gjort.

Hvad man kan beklaga hos Leonardo da Vinci var icke, att 
hans intressen voro så många och att han med brinnande hug 
fullföljde dem alla, ty icke ett enda bland dem vardt däraf 
lidande. Nej, det beklagansvärda hos honom var en egenskap, som 
är för de stora snillena kännetecknande, äfven den, nämligen, att 
han aldrig var nöjd med hvad han hade gjort och att han 
fördenskull fann det vara mindre viktigt att gifva de sista fulländande 
penseldragen åt ett mästerverk, som han skapat, än att inlåta sig 
på nya och ständigt nya rön, af hvilka han hoppades än bättre 
vinning än den han redan uppnått. Hans likgiltighet för att i yttre 
afseende trycka fulländningens prägel på sina alster var i själfva 
verket en uppoffring, genom hvilken han förringade det för 
alla synbara och påtagliga värdet af sina skapelser. På många 
sina samtida gjorde han också intrycket af en man, som oroligt 
vände sig från det ena till det andra och dagligen skiftade i 
böjelser och tycken, som om han icke rätt vetat hvad han ville. 
Man såg honom låta många, arbeten stå ofullbordade, för att gripa 
till experimenter, hvilkas ändamål man icke begrep. Man 
förebrådde honom till och med lättja, emedan han i jämförelse med 
andra målare fick så få målningar färdiga, ehuru få konstnärer 
arbetat så rastlöst som han.

Jag har yttrat några ord om betydelsen af de Leonardos 
handteckningar, som förvaras i Windsor. Jag har också påpekat 
det olyckliga öde, som förföljt hans flesta och bästa skapelser, så 
att de antingen blifvit oss fullständigt beröfvade eller finnas kvar 
som ruiner. Till dem hör hans världsberömda målning »Den 
heliga Nattvarden» i matsalen till klostret Santa Maria della 
Grazie i Milano. Redan tämligen tidigt på 1500-talet började 
förgängelsen att visa sig å densamma. Orsaken låg hos 
Leonardo själf, i hans okufliga begär att experimentera och försöka 
nya vägar. Det var ett gammalt bruk att pryda klostrens 
refektorier med en framställning af den heliga nattvarden gjord i fresk 
på någon af salens väggar. Leonardo fick i uppdrag att i det 
nämda klostret måla nattvarden och han gjorde det så, att hans

verk väckte den största beundran hos konstnärerna såväl som 
hos allmänheten. Man var enig om, att den högsta möjliga 
fullkomlighet i framställandet af detta ämne här var uppnådd. Han 
hade också användt många år på studier för detsamma. Själf 
var han likväl icke nöjd därmed. Med kompositionen i dess 
helhet och med de enskilde lärjungarnes gestalter måste han väl 
likväl ha varit det. Icke så med Kristushufvudet. I sin fantasi 
hade han danat sig en gudomlig Kristustyp, en af sådan 
skönhet, att han underkände livad hans pensel här förmått och 
aldrig, släppte tanken på att omarbeta det.

Det ödesdigra fel Leonardo vid detta måleri begick var ett 
rent handtverksmässigt. Det var en fresk han skulle måla; men 
i stället för att hålla sig till den gamla välbepröfvade tekniken 
för måleri på väggytor, gaf han äfven här vika för sin håg att 
experimentera och lösa nya problemer. Det tekniska problem 
han nu ville lösa var att använda oljefärger i stället för 
vattenfärger, för att fä en djupare ton än som med de senare är 
möjlig. Det vann han, men på bekostnad af varaktigheten.

Redan i andra hälften af 1500-talet var hans »Nattvarden» 
i beklagansvärdt tillstånd. Därefter följde en lång rad af 
förgripelser. På 1600-talet gjorde munkarne en dörr i väggen, 
och ett vapen fastnaglades öfver dörren. På 1700-talet ville 
man upphjälpa målningen och öfverlemnade åt stympare att, 
som det kallas, restaurera den. Under de napoleonska krigen 
fick rummet tjena till stall, fodermagasin och fängelse. Därefter 
kom en öfversvämning och skadade fresken ytterligare. 
Slutligen kom en tid, då man gjorde ett nytt restaurationsförsök, den 
gången med förstånd och vördnad, och undanskaffade, så godt 
sig göra lät, de på 1700-talet gjorda öfvermålningarna. Gamla 
kopior och kopparstick måste nu ersätta bristerna i originalets  
tillstånd. I olika europeiska konstsamlingar finnas också 
originalritningar af Leonardo till några af hufvudena i hans »Nattvarden».

Inträder man nu i salen och vet på förhand, att man skall 
få se ett illa medfaret verk, så öfverraskas man dock af hvad 
man ser. Kompositionens monumentala storhet och de väldiga 
figurernas ädelhet göra genast ett mäktigt intryck; den allmänna 
stämningen i ljus och färger ger ännu en aning om den 
fulländade koloristen Leonardo, och ännu sväfvar öfver verket det 
skimmer af ursprunglighet, som ingenting kan ersätta.

Det kan vara skäl att höra något af hvad Göthe skrifvit 
om Leonardos »Nattvarden». »Man må», säger han, »försätta sig 
till ort och ställe och tänka sig det yttre lugn, den dämpade 
stämning i skick och tal, som råder i en matsal för munkar. 
Man kan då föreställa sig motsatsen mellan denna stillsamma


verklighet och detta konstverk, som själf står naturen och 
verkligheten så nära som möjligt, men hvari konstnären inandats en 
rörelse af lidelsefull och skakande kraft». Motivet, hvarigenom 
Leonardo laddar den stilla heliga nattvarden med nervositet, är 
mästarens ord: bland eder är en, som skall förråda mig. Jesus 
har just uttalat dessa ord, som utbredt oro rundt kring bordet; 
men han böjer sitt hufvud med sänkt blick: hela ställningen, 
armarnes, händernas rörelser, allt, anmärker Göthe, upprepar med 
himmelsk undergivenhet de olyckliga orden — själfva hans 
tystnad bekräftar, att det är så : en bland eder skall förråda mig.

Göthe fäster särskildt uppmärksamhet på händernas ställning 
och rörelse hos alla dessa personer och anmärker, att endast 
en italienare kunnat uppfinna dem. Ty hos italienaren, säger han, 
är hela kroppen själfull, alla leder och lemmar deltaga i 
uttryckandet af känsla och tanke. Leonardo, som plägade 
uppmärksamt iakttaga allt karakteristiskt, måste särskildt ha fäst sig vid 
och forskat i denna nationella egenskap. I det afseendet är 
konstverket ensamt i sitt slag; man kan icke nog betrakta det. 
Händerna tala ett symboliskt språk, ett så uttrycksfullt för ögat 
sona tungan för örat. Och i fullkomlig öfverensstämmelse därmed 
är ansiktsbildningen och hvarje rörelse hos figurerna; de äro på 
en gång samklingande och motsatta.

Till denna anmärkning af Göthe, som skrifvit en afhandling 
om Leonardos »Nattvarden», må jag foga några ord af Jakob 
Burckhardt. »Konsten kan knappt finna ett svårare och 
betänkligare motiv än det att skildra huru ett ord verkar på en sittande 
församling. Ordet är här en enda stråle, bruten i tolf reflexer. 
Lättare hade uppgiften blifvit löst, om Leonardo låtit de tolf i 
upprördt tillstånd lemna sina platser, för att bilda rikare grupper 
med större dramatisk verkan. Men hade det andliga intrycket 
vunnit därpå? Hufvudsaken, nämligen den beherskande 
inverkningen från Jesus, som dock måste framställas i den ställning, 
hvari han just talat, den sittande, skulle då oundvikligt gått 
förlorad i de öfriges vimmel och rörelser. Till och med det dukade 
bordet, hvilket, likasom ett ljust bröstvärn, genomskär gestalterna, 
var af den största fördel; hvad som upprör de tolf lät ju i allt 
väsendtligt uttrycka sig i den öfre kroppshalfvan. I anordningens 
grundlinier, i bordets och i kammarens, har Leonardo afsiktligt 
förfarit lika symmetriskt som sina föregångare; men han 
öfverträffar dem genom den högre arkitektoniken i det hela. Två 
grupper med tre personer i hvardera äro ordnade å ömse sidor 
om hufvudfiguren.»

Burckhardt tillägger: »En väldig ande har här lagt alla sina 
skatter öppet inför oss. Hvarje skiftning i uttryck och 

kroppsbildning är med underbar afvägning bragt i en enda harmoni. 
Och hvilka gestalter som här äro samlade : förebilder för all 
manlighet, förstfödde söner af den fulländade honsten! Och äfven 
ur måleriets fackmässiga synpunkt, huru nytt och huru väldigt 
är ej allt: dräktmotiverna, förkortningarna, kontrasterna! Ja, ser 
man blott på händerna, är det ju, som om allt måleri ditintills 
hade legat drömmande och nu först vaknat upp».

Det är inför sådana verk som dessa man lifligast känner, 
huru betydelselös i själfva verket striden är, som man velat 
åvägabringa i våra dagar mellan realismen och idealismen, 
likasom om icke båda dessa riktningar vore icke blott berättigade, 
utan nödvändiga — likasom om icke realismen hade sitt värde 
såväl i sig själf som däri, att den måste vara förutsättningen 
och grundvalen för den sunda och äkta idealismen, som utan 
den störtar ned i schematism, i osanning, tillgjordhet och tomhet; 
och likasom om icke å andra sidan den äkta idealismen vore 
uttrycket för det ädlaste, det djupast mänskliga i människonaturen 
och vore berättigad till högsätet, när helst en konstnär är i 
stånd att föra den dit — hvilket sällan är förhållandet.

Vill man skilja mellan de idealistiska och de realistiska 
dragen i denna målning kan man med en tysk konsthistoriker, 
Woermann, tala om det idealistiska i det helas anordning, om 
den efter symmetriens lagar och likväl så fritt utförda 
grupperingen kring hufvudpersonen, som fått sin plats i midten 
framför den stora ljusöppningen, som ger utsikt åt landskapet. Man 
kan som idealistisk beteckna linieföringen i konturerna till hvarje 
enskild gestalt, hvarje klädselveck, hvarje rörelsemotiv. Som 
realistiska kan man beteckna de präktigt genombildade hufvudena, 
som uppenbarligen till större delen äro gripna ur verkligheten; 
realistiskt äro också samtliga stofferna, ända till den omsorgsfullt 
efterbildade bordduken, behandlade. Men det tjenar till intet att 
här göra en sådan skilnad, ty här är, noga taget, hvarje drag 
idealt och realt på samma gång. Hade konsthistorien många 
sådana verk som detta af Leonardo att uppvisa, så hade 
indelningen i realism och idealism förblifvit en abstraktion, som kan 
som sådan ha sin betydelse i den teoretiska estetiken, men den 
hade icke föranledt en strid mellan konstskolor.

Jag vill till slut gifva en analys af figurgrupperingen, 
delvis med Göthes ord. Gruppen närmast till höger om Jesus 
består af apostlarne Johannes, Judas och Petrus. Johannes, 
lärjungen, som Jesus älskade, sitter honom närmast. Därnäst Judas, 
därnäst Petrus.

Petrus är i nya testamentet skildrad som en häftig man. 
Så äfven här. Så snart han hört Jesu ord, vänder han sig, bakom

Judas' rygg, till Johannes, fattar honom med venstra handen vid 
skuldran, sträcker på samma gång ut fingret i riktning mot 
Jesus och synes hviska: »Hörde du? Fråga mästaren hvem han 
menar!» I den hastighet, hvarmed Petrus gör rörelsen, har han 
med knifskaftet, som han håller i högra handen, berört Judas, 
som då lika hastigt kastat högra skuldran fram öfver bordet och 
därvid slagit omkull ett saltkar. Man tycker sig höra Judas 
fråga: »icke är det väl jag, herre?» Han har hitintills själf 
icke varit på det klara med sina tankar och uppsåt, men bland 
dem har dock förräderiets tanke redan uppdykt, om än blott i 
bakgrunden af hans själ; han känner sig genomskådad klarare 
af Jesus än af sig själf.

Antydda af målaren äro äfven Jesu ord: »den som med mig 
har haft handen i fatet, han skall förråda mig.» Dessa ord har 
konstnären tänkt sig riktade närmast till gruppen på Jesu venstra 
sida, där alla tre omedelbart vändt sig till honom med den 
ängslande frågan ur bäfvande hjärtan: »icke är det väl mig du
menar?» och härunder har Jesu högra hand och Judas' venstra 
närmat sig fatet, som står emellan dem.

I gruppen närmast till venster om Jesus böjer sig aposteln
Jakobus den äldre häpen tillbaka, utbreder armarne och lutar 
hufvudet med stirrande blick, som om han trodde sig se med 
ögonen det förskräckliga budskap, som nått hans öra. Bakom 
hans skuldra närmar sig Tomas sin mästare och höjer med en 
hos italienarne vanlig åtbörd pekfingret. Filippus, den tredje i 
gruppen, afrundar denna på älskvärdt sätt: han har stigit upp, 
böjer sig fram emot mästaren, lägger händerna på bröstet och 
säger: »Herre, jag är det icke. Det vet du. Du känner mitt 
hjärta. Jag är det icke.»

Gruppen längst till venster består af Matteus, Taddeus och 
Simon kananiten. Matteus vänder sig ifrigt till de båda andra, 
medan hans armar på samma gång sträcka sig mot Jesus —
en åtbörd, hvarigenom den ena gruppen förenas med den andra 
och återger samma intryck som den. Man ser äfven här 
hvarifrån det förfärande ordet kommit. Taddeus har fällt den venstra 
handen plötsligt till bordet och lyft den högra som för att 
omedelbart fälla äfven den med en åtbörd, som vill säga: »har 
jag icke sagt det? Har jag icke alltid misstänkt en viss bland 
oss? Här har jag bekräftelsen!» Simon, en storartad gestalt, 
den äldste bland dem alla, uttrycker med sina lyfta händer, i det 
han svarar Matteus, alldeles samma tanke som Taddeus: »det 
var ju hvad jag anade, hvad jag var öfvertygad om»; men han 
gör det på lugnare sätt än den unge Matteus.

Gruppen längst till höger består af Bartolomeus, Jakobus

den yngre och Andreas, Petrus' broder. Bartolomeus har rest 
sig upp i en skarpt lyssnande och iakttagande ställning, kanske 
för att höra Jesu antydande ord om aposteln, som ätit med 
honom ur samma fat, eller för att lyssna till hvad Johannes skall 
svara Petrus. Hans blick synes riktad mot Jesu högra hand och 
fatet där bredvid. Jakobus den yngre, som sitter bredvid 
Bartolomeus, lägger bakom. Andreas sin hand på Petrus' skuldra, 
medan Andreas själf, en storartad och skön gestalt, lyfter båda 
händerna med en hos alla europeiska folk förekommande, här 
hos en enda figur använd åtbörd af förfäran. Så mycket oftare 
användes samma åtbörd som uttryck af öfverraskning och 
förskräckelse i andra mindre grundligt och snillrikt genomtänkta 
målningar. Det gör en förträfflig verkan, att Petrus i den ena 
gruppen, Jakobus den yngre i den nästföljande föra armarne 
bakom sina närmaste grannar till venster. De bilda likasom 
en kedja af nervös väntan, urladdande sig i riktning mot 
Johannes, mästarens älskling och förtrogne.

Leonardo da Vinci afled i Frankrike år 1519, omkring 67 
år gammal. Om han i galleriet af store män står ouppnådd i 
snillets mångsidighet, står han dock icke ensam. Han är »den 
förste bland likar.» För att hålla oss endast till 
konstnärskretsen — hvem erinrar sig icke Michel Angelo och Peter Paul 
Rubens?

Saknade människosläktet vidtomfamnande snillen, skulle 
dess tänkande och görande varda till idel styckverk, till 
mosaikbitar, förströdda utan förhoppning om en hand, som sökte 
sammansätta dem till en helhet. Det är skäl att påminna och 
åter påminna därom i denna arbetsfördelningens tid. Och äfven 
därom, att livad inan kallar fantasien, den af själstorrheten och den 
praktiska snusförnuftigheten medlidsamt betraktade fantasien, är 
de stora upptäckternas springkälla. »Die Einbildungskraft des 
Dichters ist fast noch besser zu brauchen als der Scharfsinn 
und die Genauigkeit des Gelehrten» anmärker den lärde Max 
Müller. Hos Leonardo voro skaldens inbillningskraft och 
vetenskapsmannens skarpsinne förenade.

</chapter>

