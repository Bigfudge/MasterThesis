<table o c>
<td><h3>Föreningen Heimdals Folkskrifter. — N:r 24.</h3>
<td><tab>
<h1>OM VÅRA SKOGAR</h1>
<td>OCH
<td><h1>SKOGSFRÅGORNA</h1>
<td><tab>
<td>AF
<td><tab>
<td><h3>D:r AXEL N. LUNDSTRÖM</h3>
<td>DOCENT I BOTANIK VID UPSALA UNIVERSITET
<td>LEKTOR VID ULTUNA LANDTBRUKSINSTITUT
<td><tab>
<td><tab>
<td><b>STOCKHOLM</b>
<td>F. & G. BEIJERS BOKFÖRLAGSAKTIEBOLAG
</table>
<table o c>
<td><tab>
<td>Upsala 1895
<td>Almqvist & Wiksells Boktr.-Aktieb.
</table>
<chapter name="Om våra skogar och skogsfrågorna">

Det var på början af 1870-talet. Den hastiga
stegringen af timmerprisen, som vid denna tid ägde rum, hade
satt lif och rörelse i vårt lands nordliga bygder och
obygder. Ekot af yxornas hugg hördes vidt och bredt i
skogarne, och trädstammarne föllo tätt intill hvarandra, såväl
gamla som unga. Det var nämligen icke endast sågtimmer,
som här hade efterfrågan, ty dels voro ångsågarne då
jämförelsevis få, dels hade man äfven en mycket god afsättning
för mindre dimensioner under form af sparrar och pitprops.

Det var oerhörda massor af ungträd, som då togos
ut ur skogarne. Den som sommartiden färdades fram i
våra nordliga landsändar hade ofta tillfälle att se hela åar
och mindre vattendrag alldeles igenfyllda af sparrar och
mindre sågtimmer. Där landsvägen gick fram öfver någon
höjd, från hvilken man hade tillfälle att kasta en blick
öfver en floddal eller en flodmynning, där såg man så långt
ögat nådde just icke mycket af själfva vattnet: trädstockar
af alla dimensioner lågo utbredda ända långt upp på de
gräsbevuxna stränderna, och det hela tedde sig på afstånd
som en oerhörd mängd tändstickor, utslagna på en grön
matta.

Snart nog antog emellertid skogsförödelsen å de
enskildas skogar i Norrbotten sådan omfattning, att åtgärder
för dess stäfjande måste ifrågasättas. Man insåg allt för
väl, att, om det finge fortgå på samma sätt, så skulle
landet snart blifva skoglöst, och att denna skogshandtering
verkade allt utom välsignelsebringande på jordbruket. Ty
därigenom att från nybyggeshemmanen kunde säljas
sågtimmer och sparrar för mångfaldiga gånger högre pris, än
själfva lägenheten betingat, blef skogen det förnämsta, och
jordbruket, som för bonden ju skulle vara hufvudsaken,
sköts alldeles åt sidan eller reducerades till det minsta
möjliga. Därmed följde också andra missförhållanden, om hvilka
här icke behöfver ordas.

Det mötte därför, lyckligt nog, icke några nämnvärda
svårigheter att genom lagstadgande sätta en hämsko för
den öfverdrifna afverkningen af ungskog, och i September
1874 utkom den s. k. <i>Norrbottenslagen</i>.

Den hufvudsakligaste bestämmelsen i denna
förordning är förbud att i form af rundt, biladt eller sågadt virke
till in- eller utländsk ort skeppa träd, som 4,75 meter från
roten understiger 21 centimeter i tvärgenomskärning,
barken oberäknad. Däremot lämnar denna lag skogsägarne
tillstånd att af hemmanets skog till oundgängligt husbehof
taga undermåligt virke samt att, där för skogsvårdens bästa
eller för uppodling af mark befinnes nödigt, efter utsyning
afverka och försälja träd, som ej uppnått ofvan angifna
dimension. Norrbottenslagen är alltså hvad man kallar en
dimensionslag.

Följden af denna lag blef naturligtvis, att skeppningen
af sparrar och pitprops från Norrbotten afstannade. I
stället kastade sig nu sparrbygget öfver Västerbottens län,
hvars norra delar ledo oerhördt under den närmast följande
tiden. Ändtligen blefvo (1882) Norrbottenslagens
bestämmelser äfven gällande för Västerbotten, och 1888
sammanfattades och fullständigades dessa båda förordningar till en
gemensam för bägge länen (utom Lappmarkerna) gällande lag.

Sedan sålunda hamnarne i Norr- och Västerbottens
län blifvit stängda för utskeppning af undermåligt virke,
var det naturligt, att skogarne i Västernorrlands och
Jämtlands län, som förut äfven varit ganska hårdt anlitade,
skulle blifva ännu mera hotade. Därtill kom att genom
trämasseindustriens utveckling en ny konsument af ungskog
hade framträdt, hvarförutom behof af småvirke till andra
ändamål yppat sig i flere länder. Då vidare sågverken till
antalet år för år ökades och genom konkurrensen nödgades
att till försågning använda allt mindre och mindre
dimensioner, blef efterfrågan på dessa ännu större. Den
naturliga följden häraf har blifvit en öfverafverkning, som på
många orter, där kommunikationerna äro gynnsamma,
ödelagt stora vidder ungskog, utan att nödig hänsyn tagits till
återväxtens möjlighet och landets framtida behof.
Jämtlands och Västernorrlands läns landsting hafva äfven insett
den fara, som hotar dessa provinsers skogsområden. Det
förra länet har påyrkat lagstiftningsåtgärder för
skogssköflingens hämmande, det senare tillsatt en komité för att
utarbeta förslag till skogslag. Däremot har från Gefleborgs
läns landsting något sådant yrkande icke försports,
ehuruväl motioner om skydd mot öfverdrifven afverkning af
ungskog där flera gånger blifvit väckta och ehuru väl
kronobetjäningens rapporter från norra Helsingland meddela, att
"särskildt inom kustsocknarne, hvilkas för utskeppning mera
lämpliga läge i första hand lockar spekulationen på detta
område, skogshandteringen är förödande och någon
öfverdrift icke ligger i uppgiften, att månget hemman i dessa
socknar saknar skog snart sagdt till vedbrand". Äfven på
många ställen i Dalarne har under sista årtiondet
öfverafverkning af ungskog förekommit och yrkanden af
lagstiftningsåtgärder för dess hämmande blifvit framställda utan
att dock leda till något resultat.

Vända vi oss därefter från de enskildes skogar i norra
Sverige till de södra provinserna, så finna vi, att, redan
innan Norrbottenslagen såg dagen, öfverafverkningen af
ungskog på Gotland tagit sådan framfart, att man genom en
särskild lag måste söka sätta en hämsko mot densamma.
Detta skedde genom den s. k. Gotlandslagen, hvilken
utkom i September 1869. Den viktigaste bestämmelsen i denna
lag är rätt för Kungl. Maj:ts Befallningshafvande att, om
jordägare sköflar eller föröder sin skog, så att återväxt
äfventyras, vid vite förbjuda, att skogen å ifrågavarande
hemmans mark må anlitas annat än till husbehof. Denna
bestämmelse måtte emellertid i tillämpningen hafva
befunnits otillräcklig, ty i den förnyade form, under hvilken
Gotlandslagen i Mars 1894 utkom, äro Norrbottenslagens
bestämmelser om en minimidimension upptagna, dock så att
21 centimeters tvärgenomskärningen här räknas vid roten.

Äfven från flera andra af södra Sveriges provinser hafva
under de senaste årtiondena yrkanden blifvit gjorda om
lagstiftningsåtgärder mot öfverdrifven afverkning af ungskog, och
vid flera riksdagar hafva äfven motioner i detta syfte blifvit
väckta, dock utan att hittills hafva ledt till åsyftad verkan.

*

Af ofvanstående korta historik öfver tillkomsten af de
viktigaste lagstiftningsåtgärderna rörande skötseln af de
enskildes skogar och därmed i sammanhang stående förslag
och yrkanden framgår tydligt, att öfverafverkning af
ungskog i betänklig grad mångenstädes inom vårt land
förekommit. Visserligen finnas ganska stora områden, där små
dimensioner icke alls hafva någon efterfrågan och där de
följaktligen icke afverkas, men sanning är, att i kustsocknarne
och där lättare kommunikationer möjliggöra transporten,
där kalhuggas i våra dagar stora sträckor utan tanke på
återväxten och utan tanke på landets framtida behof.
<footnote>Såsom belysande den ökning, som afverkningen af ungskog under
sista åren vunnit, må anföras, att utskeppningen af grufstöttor <i>från
Norrland</i> ökats från 1,500 Standard år 1885 till 65,000 Standard 1894.</footnote>

Detta förnekar icke heller någon, som opartiskt vill
se saken. I allmänhet är man också ense därom, att <i>något</i>
borde göras för att stäfja denna ojämna och förödande
afverkning. Emellertid höjas här och hvar röster, som
protestera mot <i>hvarje</i> lagstiftning för de enskildes skogar såsom
ett obehörigt ingripande i äganderätten. Skulle våra
barrträd vara en- eller få-åriga växter, så vore nog också all
lagstiftning om dem öfverflödig. Men nu äro de mer än
hundraåriga och alltså beräknade för <i>flere</i> generationer.


Vi måste därför noga öfverväga, hvilket inflytande vårt
förfarande med skogarne kan hafva på en så aflägsen framtid
och därmed på hela vårt land, och det beror då på,
hurudant det Sverige skall vara, som vi vilja lämna i arf åt
framtiden. Betrakta vi saken från denna synpunkt och
betänka vi, att skogarne äro för vårt klimat alldeles
nödvändiga och att de äro vår förnämsta inkomstkälla, så skola vi
finna, att skogsfrågorna äga en oerhördt stor betydelse och
att ett ingripande från det allmännas sida därför är fullt
befogadt och alls icke kränkande den enskildes
dispositionsrätt öfver <i>hans</i> egendom. En dylik begränsning förefinnes
ju redan på åtskilliga andra områden, utan att någon
rättskränkning anses föreligga.

Då den viktigaste bestämmelsen, som tillkommit för
hämmandet af sköfling af ungskog i vissa provinser,
innehållit förbud att afverka träd under en viss dimension, är
det förklarligt, att yrkanden, som från andra delar af
landet blifvit gjorda, gått i samma riktning. Då afverkningen
å de allmänna skogarne på det jämförelsevis största
området hittills varit en dimensionsafverkning, har man haft
ytterligare skäl att hålla sig till en måttsbegränsning, enär inga
andra "på vetenskapliga regler grundade hushållningsplaner,
som afse skogens framtida bestånd och högsta afkastning",
varit kända och erkända. Emellertid är det just om denna
en dimensionslags lämplighet som meningarne varit mycket
delade, och särskildt mot densamma hafva flere invändningar
blifvit gjorda, förutom dem som blifvit framställda mot hvarje
lagstiftningsåtgärd för de enskildes skogar och hvarom vi
nyss talade.

Den viktigaste invändning, som mot en dimensionslag
blifvit gjord, är den, att en sådan lag skulle vara hinderlig
för en förnuftig skogsvård: den skulle hindra borttagandet
ur skogen af öfveråriga småträd, som aldrig kunde uppnå
den bestämda dimensionen, den skulle omöjliggöra
kalhuggning, hvilken är nödvändig i de granskogar, som hafva
benägenhet för grantorka, den skulle verka menligt på 
återväxten och den skulle hjälpa granen att uttränga tallen,
hvilken icke skulle erhålla tillräckligt ljus på de efter
dimensionslag afverkade markerna.

<img>Tafl. 1. Tallhed från norra Sveriges kustland med den högnordiska tallen i olikåldrigt glest bestånd.</img>

Innan vi öfvergå till en belysning af hithörande frågor,
måste vi dock anmärka, att en dylik naken dimensionslag,
som skulle lägga hinder i vägen för en ändamålsenlig
skogsvård, aldrig varit af någon ifrågasatt. Till och med den
äldsta Norrbottenslagen lämnade rum för borttagande ur
skogarne af sådant undermåligt virke, som från dem borde
aflägsnas, och de, som på de senare åren förordat en 
dimensionslag, hafva alltid på det bestämdaste påyrkat, att denna
lag borde så affattas, att den icke lade hinder i vägen för
skogens ordentliga skötsel: dess uppgift skulle endast vara
att skydda den <i>växtliga ungskogen</i>, till dess den nått en viss
dimension, såvida den ej <i>för skogsvårdens skull</i> förut bör
utgallras.

<img>Tafl. 2. Tall med hastigt afsmalnande stam från trädgränsen i Lapplands fjälltrakter.</img>

Men äfven i denna form måste en dimensionslag möta
motstånd från dem, som drifva handel med och skeppa
småvirke. Större delen af den afverkade ungskogen utskeppas
nämligen; endast en mindre del konsumeras af den 
inhemska trädmasseindustrien. <i>Emot</i> denna export af växtlig 
<footnote>Man har i marknaden för de smärre dimensionerna velat finna
ett hjälpmedel för skogens rensning. Skulle denna marknad nöja sig med
den sämre och undertryckta skogen, så vore detta riktigt. Men ty värr
bortrensas vid dylik afverkning af småvirke för skeppning just de <i>bästa</i>
ungträden, och de sämre och odugliga få kvarstå. Hurudan dessa
skogars framtid skall blifva, är lätt att inse. Ju mindre de dimensioner af
växtlig ungskog äro, som i marknaden efterfrågas, desto mer hotar
förödelsen, såvida ingen lag träder emellan.</footnote>
ungskog och <i>för</i> en dimensionslag står naturligtvis
sågverksindustrien, som för sina behof kräfver större dimensioner
och icke kan betjäna sig af de mindre. De olika intressen,
som sålunda på detta område gjort sig gällande, hafva
emellertid medfört, att uppmärksamheten i hög grad blifvit fästad
på våra skogar, och ställt hithörande frågor under en
mångsidig diskussion. Så väl genom statens som enskildes
försorg hafva nya omfattande undersökningar under de senaste
åren blifvit utförda för att söka utforska lagarne för
skogarnes uppkomst och utveckling samt, i samband härmed,
afverkningssättens inflytande på deras föryngring och
tillväxt. Kort förut hade en modern vetenskapsgren, som mycket
nära berör detta ämne, framträdt, nämligen <i>växtsamhällenas
biologi</i> (lefnadsförhållanden), och genom de synpunkter, som
denna vetenskap lämnat, har ett nytt ljus blifvit kastadt
öfver flera hithörande frågor. Det är från denna sida vi vilja
betrakta saken.

Men för att kunna närmare inlåta oss på detta område
måste vi först söka att få en inblick i våra skogars natur
och beskaffenhet och lära känna åtminstone de viktigaste
omständigheter, som ingripa i deras uppkomst, fortvaro och
undergång.

*

Vanligen betecknar man med "skog"
sammanfattningen af de träd och buskar, som förekomma på en viss plats.
Men, om träden och buskarne också äro skogens
väsentligaste växter, så äro de dock icke de enda. Till skogen
höra äfven de växter, — mossor, lafvar, gräs, ris, örter
m. m. —, som bilda markbetäckningen och skogens kanter
(dess <i>bryn</i>). Alla dessa växter tillsammans bilda ett slags
växtsamhälle af färre eller flere olika arter, som efter en
föregående kamp om markens besittning ställt sig i ett visst
förhållande till hvarandra, så att de slutligen åtminstone för
en längre eller kortare tid hålla hvarandra i ett
jämviktsläge och i sin utveckling stå af hvarandra beroende.

Lagarne för denna "skogssamhällets" utveckling äro
visserligen icke fullständigt kända, men på de senaste
årtiondena har man dock börjat komma under fund med
hufvuddragen af dem och åtminstone för de viktigaste
skogsformerna fått klart för sig, huru de uppkommit, huru de
fortlefva och huru — de skola förgå.

Men, äfven om vi endast taga hänsyn till våra
svenska barrskogar, så kunna dessa vara hvarandra mycket olika.
Vi måste därför här inskränka oss till några få exempel,
men vi skola välja dem så, att de särskildt belysa de sidor
af saken, som hafva praktisk betydelse och som utpeka den
väg, på hvilken människans ingripande kan göra sig gällande
och inverka på våra skogars framtida gestaltning.

Tillfällen att i vårt land studera, huru skogar uppkomma
på skoglösa marker och huru de vidare utvecklas, äga vi 1)
på öar och stränder, som höja sig ur hafvet; 2) i
fjälltrakterna, där skog uppstår på sådana ställen, som förut legat
ofvan trädgränsen; 3) på marker, som af elden gjorts
skoglösa (brandfält); 4) på kalhuggna marker; 5) på försumpade
skoglösa områden, som småningom (eller efter utdikning)
blifva torrlagda och trädbevuxna.

Såsom det första exemplet på skogars uppkomst skola
vi välja några af de öar, som genom landets småningom
försiggående höjning uppstå i nordliga delen af Bottniska
viken. Den blottade och delvis torrlagda marken beklädes
här ganska snart af ett växttäcke, som sammansättes af
växter, hvilka från närgränsande land tillföras. Dessa kolonister
anordna sig så småningom efter inbördes strid om markens
besittning på ett visst sätt: vissa intaga själfva stranden,
andra däremot söka sig plats högre upp på ön, hvarvid en
del föredraga de torrare platserna, andra åter de fuktigare.
I de flesta fall skola vi finna, huru gråalen helst följer
strandlinien och bakom sig lämnar plats för barrskogen. I samma
mån som ön höjer sig ur hafvet, vandrar nämligen gråalen
ner mot stranden. Väl söker den fortfarande att hålla sig
kvar på sin gamla plats, men snart måste den vika för
barrskogen och dess markbetäckning. Består marken
hufvudsakligen af sand eller svalladt grus, så märka vi snart på
de torrare platserna de första antydningarna till ett
växttäcke af gråhvita lafvar och lägre bärris, som sammanhåller
sanden och hindrar den att alldeles uttorka. Därigenom
beredes för barrträdens och särskildt för tallens frön en
lämplig grobädd. Snart framspirar nu den ena tallplantan efter
den andra, och så småningom uppstår en tallskog, som
utbreder sig öfver de ur hafvet uppdykande sandstränderna.

Den sålunda uppkomna skogen beteckna vi såsom en
ursprunglig (primär) skogsform. Den öfverensstämmer till
sitt allmänna utseende med en vanlig tallhed eller tallmo:
dess markbetäckning utgöres af renlaf eller liknande
gråhvita lafvar samt lingon eller mjölon, ljung och kråkris.
Härtill komma så småningom vissa mossor (väggmossor),
bladlafvar och ris såsom blåbär samt sparsamma örter och
gräs. Den har såsom de flesta ursprungliga skogar en god
växtlighet samt kan föryngra sig, d. v. s. återväxa, i samma
mån träden af ålder utgå eller genom afverkning uttagas.

Men på en mark, sådan som den nyss beskrifna, kunna
äfven andra skogar uppkomma. Äfven granen kan direkt
eller föregången af gråal och vissa pilarter taga en dylik
nybildad väx-plats i besittning. Detta inträffar i synnerhet
om jordmånen är mindre torr. Markbetäckningen får då ett
annat utseende och bildas till hufvudsaklig del af mossor,
bland hvilka granen finner en för sig lämplig grobädd.
Därjämte uppträda äfven bärris. Är jordmånen någorlunda god
och läget skyddadt, visar äfven en dylik ursprunglig skog
god tillväxt och föryngring. Är jordmånen åter mindre god,
så blir granen mindre växtlig: den har där visserligen
kunnat finna en lämplig grobädd, men dess anspråk för den
fulla utvecklingen kunna icke tillgodoses. Tallen åter skulle
hafva kunnat hålla till godo med densamma och där trifvas.

Inkomma tall och gran samtidigt på den i fråga varande
väx-platsen, så uppstår en ursprunglig barrblandskog, äfven
då vanligen föregången af gråal. I denna skog blifver tallen
synnerligen vacker, emedan den snart fäller de nedre
grenarne och blir mera jämntjock. Äfven granen fortkommer
där, åtminstone på bättre jordmån, mycket väl, men
undantränger vanligen tallen, enär den, såsom mindre
ljusbehöfvande, lättare kan föryngras i skuggan af de äldre träden,
så vida den icke af eld eller afverkning hämmas i sin
utbredning.

Ett annat exempel på uppkomst af skog skola vi taga
från en plats belägen nära trädgränsen. Taflan 4 visar oss
sidan af ett kalt berg, där granen håller på att utbreda sig
ofvan om den gräns, som tallen förut uppnått, men ej
förmått öfverskrida. Markbetäckningen är här lafvar och mossor,
som företrädesvis intagit platserna mellan stenarne, hvarest
sedermera granens frö kunnat gro. Granens växtlighet blir
här beroende af jordmån, fuktighet och vindskydd.
Föryngringen är ytterst trög, ty moget frö utbildas högst sällan.
Däremot äger granen här förmåga att bilda rotskott,
hvarigenom den kan kvarhålla sig på platsen under flere
generationer. Granfrö kan emellertid af vinden hitföras från andra,
stundom mycket långt aflägsna, skogar. Af detta exempel
finna vi att granen ännu i dag kan utbreda sig öfver
områden, där den förut icke uppträdt, och att barrträdgränsen,
åtminstone hvad granen beträffar, här icke går tillbaka d. v. s.
icke flyttar sig nedåt utan rycker framåt d. ä. stiger uppåt.

Dessa båda exempel på uppkomst af skog på förut
skoglös mark, som vi ofvan lärt känna från stränder vid
hafvet och från ställen nära trädgränsen, belysa emellertid
endast sådana förhållanden, där växtlighetens utveckling till
skog har gått — om också öfver stora områden — dock
ytterst långsamt. Skogen har nämligen i dessa fall icke
uppstått <i>samtidigt</i> på ett större område, utan utbredt sig
så småningom, i den mån den nya platsen blifvit
tillgänglig. Och härtill har fordrats århundraden, ja
årtusenden. Men under en så lång tid hinna den ifrågavarande
skogens äldre delar undergå många förändringar och få
slutligen ett helt annat utseende, än de ursprungligen
hade. Om undersökningen af dessa skogars vidare
utveckling också blir synnerligen lärorik, är den dock icke så
enkel att vi här kunna betjäna oss af densamma.

Klarare belyses de nuvarande skogarnes uppkomst och
fortgående utveckling genom de exempel, som vi erhålla
från sådana marker, där en förutvarande skog eller
växtmatta blifvit öfvergången och förstörd af eld. På dessa
skoglösa marker — brandfält — är det vanligen ett större
område, som på en gång beklädes med skog. Då skogseldar
under förgångna tider haft en synnerligen stor omfattning,
äro också ifrågavarande på brandfält uppkomna skogar
mycket allmänna.

De barrskogar, som genom själfsådd uppkomma på
dessa brandfält, äro antingen <i>tall-, gran-</i> eller
<i>barrblandskogar</i>. I förening med eller före barrträden uppträder
här nästan alltid <i>björk</i>, icke gråal.

I de flesta fall torde <i>tallskog</i> med större eller mindre
inblandning af björk vara den skogsform som i vårt land
uppstår på afbrända marker, dessa må nu bestå af sand,
rullstensgrus eller mera orörda moränbildningar. Vi
benämna dylika skogar <i>tallhedar;</i> på jämn och slät sand
kallas de vanligen <i>tallmoar</i>. Äfven här bildas en
markbetäckning af hvitgrå lafvar i förening med björnmossor samt låga
bärris och ljung. Något betydligare lager af humus (mylla)
saknas sålunda, men tallen finner dock här, äfven på en
mycket näringsfattig jordmån, en för sig passande plats. Det
är utan tvifvel en stor lycka, att ett så förträffligt trädslag
som tallen kan i vårt land trifvas och fortkomma på de
mest oländiga och näringsfattiga marker. Till och med på
steniga och sterila bergssidor eller sådana växtplatser, som
andra träd förakta, finna vi ofta tallen växande. Dock
trifves den icke väl i försumpningar eller där ett tätare
hvitmosselager hindrar luftens tillträde till marken.
Hastigheten i tillväxten är naturligtvis på skilda platser mycket olika
och beror af fuktighetsgrad, belysning, jordmånens
beskaffenhet m. m. Föryngringen är i allmänhet god, och denna
skogsform kan med all sannolikhet hålla sig under många
generationer, om de uppväxande plantorna erhålla
tillräckligt ljus och marken icke uttorkas genom större öppningar
i beståndet. Att granen mycket sällan uppträder på
ursprungliga tallhedar, beror icke därpå, att granfrö här
saknats; tvärtom torde i de flesta fall granfrö äfven vara
ditfördt, men granen finner här icke en lämplig grobädd. I
synnerhet är fuktighetsgraden allt för ringa.

På brandfält kunna vidare <i>granskogar</i> med eller utan
inblandning af björk direkt uppkomma, i synnerhet där
jordmånen är fuktigare och mera mullrik.
Markbetäckningen utgöres då af andra lafvar — icke renlaf — samt
björnmossor, hvartill sedan komma väggmossor och
bärris. Den granskog, som på dylikt sätt uppkommer, blir
vanligen mycket vacker och har god föryngring. Den
förekommer isynnerhet i mellersta Norrlands kustprovinser, i
Jämtland och de sydligare Lappmarkerna, men är icke så
vanlig som den ursprungliga tallskogen och följande skogsform.

Det tredje slaget af ursprungliga skogar, som uppstå
på brandfält, är blandskog af tall och gran med större eller
mindre inblandning af björk. Markbetäckningen utgöres här
af renlaf och andra lafvar, björnmossor m. m., och
jordmånen är åtminstone delvis ganska mullrik och fuktig. Den
öfvergångna elden har sålunda icke varit allt för
genomträngande utan här och hvar kvarlämnat en mylla, som
för granens trefnad är af stor betydelse. Tallarne erhålla
här en vacker och fyllig växt samt rensa sig hastigt på grund
af den beskuggning, som granarne åstadkomma. Denna
ursprungliga barrblandskog skola vi noga särskilja från den
härledda blandskog af tall och gran, som uppkommer när
granen intränger och utbreder sig uti en redan färdigbildad
och gammal tallskog.

<img>Tafl. 3. Ursprunglig tallskog i slutet bestånd, starkt blädad vid midten af detta århundrade.</img>

Dessa nu beskrifna ursprungliga skogar kunna
visserligen, såsom ofvan blifvit nämndt, en längre eller kortare
tid föryngras och bibehålla sina väsentliga egenskaper.
Men lämnade åt sig själfva, utan att elden eller afverkning
ingriper i deras utveckling, förändras de dock förr eller
senare. Denna förändring består dels däruti att
markbetäckningen blifver en annan, dels däruti att <i>ett</i> trädslag
uttränges eller <i>ett annat</i> inkommer. Dylika skogar, som sålunda
uppkommit ur de ursprungliga, benämna vi härledda
(sekundära) skogar.

<img>Tall. 4. Granskog utbredande sig ofvan trädgränsen å kalt berg vid Stor-Avan i Piteå Lappmark.</img>

De viktigaste härledda skogar, som på detta sätt i
vårt land uppstå, äro följande. På tallhedarne förändras
markbetäckningen småningom därigenom, att väggmossorna
taga öfverhand öfver renlafven, hvarjämte blåbärsriset blir
rikligare. Härigenom får själfva skogen ett annat utseende
och benämnes då <i>mossig tallskog</i>. Dylika skogar finnas bäst
utbildade i mellersta Sverige. I och med väggmossans
utbredning på tallhedarne ökas markens fuktighetsgrad ej
obetydligt, och granens frön finna <i>nu</i> en lämplig grobädd,
hvaremot tallens föryngring möter större svårigheter.
Genom granens invandring uppstår nu en ny härledd 
skogsform, som vi benämna <i>mossig barrblandskog</i>, och hvilken
kan hafva uppstått så väl ur den mossiga tallskogen som
— såsom fallet vanligen är i nordliga Sverige — direkt ur
tallheden. Den gran, som i <i>denna</i> barrblandskog uppträder,
blir i allmänhet mycket oväxtlig: den når ingen betydligare
storlek, saknar den friska granens färg, är oftast lafbehängd
och har synnerligen lätt för att torka, om närstående träd
borttagas. Detta är också lätt förklarligt. Den har
visserligen här i den fuktiga mossan funnit en lämplig grobädd,
den har äfven någon tid kunnat tillväxa i skydd af tallen
och erhålla den näring, som för den första tillväxten är
nödig, men den finner här dock icke lämpliga
förutsättningar för sin fulla utveckling: den står på tallmark och
erhåller där icke all den näring, som den från marken
behöfver. I en dylik skog är granen ett ogräs: den blifver själf
till ingen eller obetydlig nytta och hindrar tallen att
föryngra sig. Den bör därför icke finnas i dylik skog. Endast
i de fall, där granen inkommer i en tallskog med bättre
jordmån, får den sin fulla växtlighet. Detta blir vanligen
händelsen då granen intränger i sådan tallhed, som
uppkommit ur ursprunglig barrblandskog, sedan elden ur densamma
aflägsnat granarne. Denna barrblandskogs utveckling har
då gått från ursprunglig barrblandskog till tallhed och
därifrån till härledd barrblandskog med växtlig gran.

Den härledda barrblandskogen öfvergår i vanliga fall
till en annan härledd skogsform, därigenom att tallen
småningom alldeles uttränges. Mosstäcket tilltager nämligen år
för år i mäktighet och torflagret ökas, hvarjämte risen,
isynnerhet blåbären, blifva ymniga och vissa örter inkomma.
Därigenom blir tallens föryngring omöjliggjord, då den icke
kan för sina frön finna en lämplig grobädd. På sådant sätt
uppkommer den <i>mossiga granskogen</i>, hvilken vanligen är
mindre växtlig men på bättre mark kan blifva ganska
vacker. Den föryngrar sig med stor svårighet och öfvergår
slutligen till ett mera trädfattigt växtsamhälle, hvarom vi
sedermera skola tala.

Äfven den ursprungliga barrblandskogen och den
ursprungliga granskogen öfvergå slutligen till mossiga
granskogar, hvarvid markbetäckningen förändras i
öfverenstämmelse med hvad nyss nämndes om dessa sistnämnda skogar.

De här uppräknade härledda skogarne hafva i
allmänhet mycket svårt att föryngra sig och bibehålla sig därför
icke genom flere generationer. Så småningom undergår
markbetäckningen en väsentlig förändring, hufvudsakligast
därigenom, att hvitmossorna taga öfverhanden, hvarvid
fuktigheten i hög grad ökas. Hvitmossorna insupa och
fasthålla nämligen vatten liksom en tvättsvamp, så att marken
till sist blifver försumpad. Mest ödesdiger blifver
hvitmossornas inverkan därigenom, att de utestänga luften och
därmed syret från marken, så att barrträdens rötter icke kunna
på ett tillfredsställande sätt andas. Därigenom nedsättes
rotverksamheten och med densamma de öfriga lifsyttringarne,
så att växtligheten blir ytterst svag, och årsringarne ligga
så tätt intill hvarandra som bladen i en bok (se tafl. 5).
De skogar, som sålunda uppstå, kalla vi <i>tillbakagående</i> eller
degenererade. De öfvergå så småningom till trädlösa marker,
och därmed är skogens historia afslutad.

Såsom nyss nämndes är orsaken till skogarnes
tillbakagående vanligen <i>försumpning</i>. Försumpning kan nämligen
inträda i nästan alla skogsformer och förorsakas oftast af
markbetäckningens omgestaltning men äfven af
förändringar i afloppet. Härvid spela hvitmossorna en betydande
roll. De äga stor förmåga att utbreda sig öfver olika
marker och hindra vattnets aflopp, till och med där, hvarest
man af markens lutning vore böjd att antaga, att en
försumpning icke är möjlig. Nordliga Sverige lämnar härpå
de mest skiftande exempel. Vanligen är det de härledda
barrblandskogarne och granskogarne samt de mossiga
tallskogarna, som försumpas, men äfven de ursprungliga tall-,
gran- och barrblandskogarne kunna, om än mycket sällan,
direkt försumpas utan att hafva hunnit öfvergå till härledda
skogsformer.

Skogar kunna emellertid äfven uppstå på försumpad
mark. I sjöar och grundare vattensamlingar kan vattnet
nämligen "sjunka undan", så att stenar här och hvar höja
sig öfver vattenytan. På dessa stenar uppstår först en
växtbeklädnad af lafvar och mossor, mellan hvilka
barrträdens frön kunna finna en grobädd, samtidigt med att
mellanrummet mellan stenarne fylles af mossor och andra
växter, hvarigenom sjön eller vattensamlingen småningom,
uttorkar eller växer igen. Många sanka tallskogar,
tallmyrar och tallkärr hafva uppstått på detta sätt. Nedstöter
man på dylik mark en käpp tätt intill en trädstam, så möter
man under densamma nästan alltid en större sten. Dock
kunna träden äfven hafva tagit plats på tufvor eller andra
upphöjningar, som erbjudit en lämplig grobädd. På dylik
mark nå barrträden emellertid ingen mera betydande
storlek, fastän de kunna blifva mycket gamla. Utan en
fullständig torrläggning och eldens medverkan torde dylika
marker först i en mycket aflägsen framtid gifva växtlig skog.

Tillbakagående skogsformer kunna äfven uppstå, utan
att någon försumpning inträder. Detta blir händelsen, när
i de mossiga granskogarne risen undanträngas af gräsen
samt örterna blifva öfvervägande. Den skog, som sålunda
uppstår, blir gles och parklik, hvarför vi benämna den
<i>parkartad granskog</i>. Föryngringen sker äfven här med största
svårighet, men i jordbrukets tjänst blifver dylik mark af ganska
högt värde. Granparkerna förekomma i synnerhet i
Jämtlands fjälltrakter och de södra lappmarkerna; de hafva stor
likhet med löfängarne i södra Sverige. Äfven har man velat
anse, att tallhedarne genom renlafvens förökade tillväxt
skulle möta så stora hinder för sin föryngring, att dessa
skogar skulle öfvergå till trädfattiga eller trädlösa
lafhedar, men frågan blir här, om det icke är de ofta
återkommande skogseldarne och renhjordar, som förstört flere
generationer plantor, eller en oförsiktig kalhuggning, som
vållat markens uttorkning och därmed den felslagna
föryngringen.

För att underlätta öfversikten öfver de ofvan beskrifna
skogsformerna, deras utveckling och inbördes sammanhang
hänvisas till den i bokens slut bifogade taflan, på hvilken
sambandet mellan de olika barrskogsformerna är angifvet
medelst punkterade linier och utvecklingens gång genom
pilarnes riktning. Härvid måste vi dock påpeka, att
<i>björken</i> nästan alltid för längre eller kortare tid ingår i de
ursprungliga skogarnes sammansättning, samt att han där
spelar en icke oväsentlig roll. Emellertid äro icke björk- och
björkbland-skogar särskildt upptagna på taflan, dels emedan
vi här företrädesvis sysselsätta oss med barrskogarne, dels
för att öfversikten öfver de många skogsformerna ej skall
därigenom försvåras. Från vår tafla äro dessutom de
skogsformer uteslutna, som uppstå på igenvuxna sjöar och
grundare vatten, d. v. s. sådana, där växtlighetens utveckling
har börjat på vattenrik mark och småningom fortskridit mot
en torrare.

*

Det torde emellertid vara ganska sällan som
skogarnes utveckling får på här angifna sätt fortgå ostörd af yttre
förhållanden. De omständigheter, som förmå rubba
utvecklingens gång och i verkligheten ofta gjort det, äro
<i>skogseldar</i> och <i>afverkningen</i>.

Vid en närmare undersökning af skogsmarkens
beskaffenhet skall man nästan alltid finna, att den innehåller
lämningar af kol. Dessa kol härstamma från skogseldar. Det
kan visserligen förefalla otroligt, att så tillfälliga
företeelser som skogseldar, skola hafva haft ett genomgripande
inflytande på våra skogars utveckling, men säkert är, att få
skogsmarker hafva varit af dem oberörda. Skogseldarnes
inverkan yttrar sig på mångahanda sätt, beroende därpå,
att olika marker och olika skogsträd hafva olika
motståndskraft. Sålunda dödas af elden vanligen granen och yngre
tallar, under det att äldre tallar icke taga någon
nämnvärd skada.

Så vida ej elden är allt för hastigt öfvergående eller
marken mera fuktig, dödas äfven de växter, som utgöra
markbetäckningen, så att en ny sådan måste bildas. Den
nya markbetäckningen får då det utseende och de
egenskaper, som utmärka de ursprungliga skogarnes, hvadan
elden kan verka såsom en markberedning för ny återväxt.
I de härledda barrblandskogar, som bestå af äldre tallar
och oväxtlig gran, dödas den sistnämnda, hvarefter de
kvarstående tallarnes tillväxt stegras. I dessa nämnda fall har
elden utöfvat ett fördelaktigt inflytande så väl på tillväxten
som på föryngringen. Detta blir förhållandet i de härledda
och tillbakagående skogarne, som genom eldens inverkan
kunna <i>återföras till ursprungliga tallskogar</i> eller kalmarker,
på hvilka nya skogar kunna uppstå. Särskildt böra vi fästa
oss vid skogseldens inverkan på de nyssnämnda
barrblandskogarne med oväxtlig gran, där elden utrensar den alldeles
onyttiga granen och återför denna skogsform till en
värdefullare tallskog.

Men om elden sålunda kan vara en god dräng, kan
den äfven blifva en mycket farlig husbonde. Detta är
händelsen i alla ursprungliga skogar, där den vanligen förstör
en mängd växtliga träd, i synnerhet gran och ungtallar.
Öfvergår eld ofta samma skogsmark, så att återväxten
undan för undan förstöres, och kalhugges sedermera dylik
skog, så uppkomma trädlösa brandfält, på hvilka skogen har
ytterst svårt att åter inkomma. Detta gäller i synnerhet
om bergssidor, från hvilka den lösare jorden med vattnet
lätt bortföres, samt om mera torra sandmoar. Sannolikt
hafva flere lafhedar uppkommit på detta sätt.

Hvad <i>afverkningen</i> beträffar, så kan äfven denna i hög
grad utöfva inflytande på de kvarstående trädens tillväxt och
skogens föryngring (återväxt). Genom den friställning som
beredes de kvarstående träden och det därmed förökade
ljustillträdet stegras tillväxten, ofta i mycket hög grad, ja man
finner ofta, att äfven sådana träd, som på grund af
ogynnsamma förhållanden hämmats i sin utveckling men icke äro
direkt skadade eller sjuka, kunna, när tillräckligt ljus och
bättre utrymme erbjudes dem, utväxa och nå betydande
storlek. Man behöfver endast vid ett större timmerupplag
betrakta tvärgenomskärningarne vid rotändarne, och man
skall på många stockar kunna iakttaga, att de innersta
årsringarne äro ytterst små, och att den första tillväxten
sålunda varit mycket svag, ofta under många årtionden, men
att vedbildningen sedermera ökats, så att trädet slutligen
blifvit ett vackert timmerträd. Man underskattar ofta
alldeles för mycket dylika undertryckta småträds värde och
tror, att man gör bäst uti att undanröja dem, men detta är
ett stort misstag, åtminstone på de ställen, där bättre
återväxt icke finnes eller icke utan svårighet kan erhållas.
Naturligtvis <i>kunna</i> dessa småträd eller plantor blifva <i>för</i>
gamla (marbuskar) och förlora förmågan att sedan utväxa.
Detta är fallet, där det fullmogna öfverbeståndets afverkning
allt för länge fördröjts. Då fröproduktionen i dylika fall
äfven är ytterst ringa, enär gamla träd lämna inga eller
odugliga frön, blir dessa skogars föryngring ofta mycket
otillfredsställande. Härpå lämna skogarne i Lappmarken
talrika bevis.

Emellertid finnas en hel mängd skogar, i hvilka, äfven
om fröträd finnas, föryngringen varder otillfredsställande,
huru de än må afverkas, så vida icke andra åtgärder
vidtagas. Detta gäller om alla försumpade skogar,
granparkerna och äfven i viss grad om de mossiga tall- och
granskogarne, där markbetäckningen blifvit så tät, att
plantorna ej finna lämplig grobädd. Om alltså föryngringen
efter en afverkning i dessa härledda och tillbakagående
skogar blir otillfredsställande eller ingen, så är detta <i>icke</i>
afverkningssättets fel, utan orsaken är att finna hos själfva
skogens för långt framskridna utvecklingsgrad. Endast hos
de ursprungliga skogarne och de dem närmast stående
härledda kan afverkningssättet enbart hafva direkt inflytande
på återväxten, och, om vi då vilja lära känna detta
inflytande, så måste vi hålla oss till dylika skogar och icke 
sammanblanda dem med andra, enär vi i annat fall komma till
ett falskt resultat.

<img>Tafl. 5. Försumpad tallskog (tallmyr) från öfre Norrlands skogsområde.
De större träden hålla vid brösthöjd ungefär 18 ctm i tvärgenomskärning
och äro öfver 400 år gamla.</img>

Tillfälle att studera afverkningens inflytande så väl
på föryngringen som på de kvarstående trädens tillväxt äga
vi i de ursprungliga skogar, som befinna sig i närheten af
byar och gårdar, de s. k. hemskogarne. Dessa hafva ofta
under århundraden varit föremål för afverkning, dels 
kalhuggning i och för kolning, dels blädning, där de mindre
dimensionerna ej haft användning utan kvarlämnats, dels
äfven, ehuru endast tillfälligtvis, gruppvis afverkning eller
traktblädning. Under många århundraden, så länge byarne
funnits till, hafva dessa skogar öfvergåtts af flere
afverkningar, och de lämna därför den bästa upplysningen om huru
dessa verkat.

Genom undersökning af dessa skogar lära vi följande.
Efter kalhuggning återkommer här vanligen vacker 
återväxt, dels från den kvarlämnade plantskogen, dels genom
frösådd från närbelägen skog — naturligtvis under
förutsättning att afverkningen ej återkommit så ofta, att träden öfver
större vidder borttagits, innan de nått fröbarhetsåldern, samt
att de unga plantorna ej oupphörligt afbetats af kreaturen.
Om på torra marker stora ytor kalhuggits, har följden dock
ofta blifvit, att plantskogen förtorkat och föryngringen 

<img>Tafl. 6. Tillbakagående, försumpad granskog, gruppvis afverkad, med
närmast kvarstående träd förtorkade.</img>

försvårats. Genom blädningen, d. v. s. genom de äldre trädens
borttagande, erhålla de kvarstående träden i dessa kraftigt
växande skogar en förökad tillväxt, och granarne lida här
icke så af grantorka, som fallet stundom blifver efter
blädning af härledda skogar med oväxtlig gran och större
fuktighet. Äfven föryngringen blir här fullt tillfredsställande:
markbetäckningen erbjuder fortfarande en lämplig grobädd,
och där utrymmet är så stort, att nya träd skulle kunna få
plats, där är också — på <i>dylik</i> mark — ljustillgången 
tillräcklig. Borttages genom blädningen företrädesvis tallen
ur den ursprungliga barrblandskogen, så öfvergår denna skog
slutligen till granskog, enär ljustillgången för tallplantorna
blir otillräcklig. Men den så bildade granskogen förhåller
sig som en ursprunglig granskog och förblifver fullt
växtkraftig. Den mångfaldiga gånger upprepade blädningen af
dessa hemskogar har sålunda åtminstone för en mycket lång
tid kvarhållit dem såsom ursprungliga skogar och hindrat
dem att öfvergå till en mera framskriden utvecklingsgrad
och blifva tillbakagående (degenererade).

Huru den gruppvisa af verkningen verkat, kan man
stundom se i sådana blädade skogar, där tillfälligtvis på någon
större eller mindre fläck en grupp intill hvarandra stående
träd blifvit borttagna. Ofta finner man på dylika fläckar
ett större antal plantor, som kommit i god växt, under det
att i närheten stående beskuggade plantor äro undertryckta
af brist på ljus. Men lika ofta finner man, i synnerhet i
tallskog på torrare marker, att just på dessa öppna platser
saknas återväxt. Marken har där nämligen så uttorkat, att
plantorna alldeles bortdött, så vida icke tillfälligtvis genom
beskuggning af något föremål förtorkningen hämmats.
Taflan 7 lämnar oss en upplysande bild af ett dylikt förhållande.
Midt på en öppen fläck i en skog med markbetäckning af
renlaf och ljung (tallhed) se vi den efter en timmerfällning
kvarlämnade torra träd-toppen, den s. k. "tullen" eller
"skaten". Endast invid och i skydd af denna se vi ungplantor
men ej där omkring, ehuru markbetäckningen där är af samma
beskaffenhet. Tullskyddet verkar här genom att hindra
markens uttorkning och genom att freda plantorna från att
nedtrampas af renar eller andra djur. Dylika bilder möter man
ofta i våra nordliga skogar: det är en moder, som till och
med efter sin död skyddar och försvarar sina ungar.

I sådana tättslutna granbestånd, där markens och
luftens fuktighetsgrad är betydligare, förorsakar så väl
blädning som gruppvis afverkning och kalhuggning af någon del
af beståndet stundom grantorka å närmast kvarstående träd,
äfven om skogen är fullt växtlig och frisk. I detta afseende
hafva de granskogar, som under århundraden blifvit blädade,
större motståndsförmåga, och det synes, som om dessa
småningom blifvit vanda vid blädningen och just genom
densamma bibehållit sin ursprungliga beskaffenhet och
föryngringsförmåga.

*

Af ofvanstående finna vi alltså, att eldens och
afverkningens inflytande på skogarnes tillväxt och föryngring kan
vara mycket genomgripande. Af största betydelse är därvid
den utvecklingsgrad, på hvilken skogen befinner sig.

Om genom mossbildning och försumpning de
ursprungliga skogarnes markbetäckning förändras, så blir <i>därigenom</i>
tillväxten nedsatt och föryngringen förhindrad, hvilket alltså
icke beror af afverkningen. Men genom kalhuggning och
markberedning eller genom eld kan en dylik skogsmark
återföras till en ursprunglig, som visar god tillväxt och
föryngring. Får nu denna under århundraden stå orörd af
både eld och afverkning, så ökas åter fuktighetsgraden,
mosstäcket tilltager och frönas groning omöjliggöres, under
det att marken ånyo gräsbindes eller försumpas. På dylika
tillbakagående skogars föryngring har afverkningssättet,
såväl blädning som kalhuggning, ingen inverkan. Det hvarken
försämrar eller förbättrar skogen. Skall här åter växtlig
och föryngringsbar skog kunna uppstå, så kräfves
ovillkorligen markberedning eller eld. Hufvudsaken vid skogsbruket
blir sålunda — likasom vid jordbruket — att marken hålles
vid sin största alstringsförmåga (produktivitet), och detta kan
endast vinnas genom bevarandet af eller återförandet till de
ursprungliga skogsformerna.

Naturligt är därför, att alla skogar icke böra behandlas
och afverkas <footnote>Att här redogöra för de olika afverkningssätten och deras 
användande på olika skogsformer ingår icke i planen för denna uppsats.
Jag hänvisar i detta ämne till <i>C. G. Holmerz</i>, Vägledning i
skogshushållning. Andra upplagan. Stockholm 1894.</footnote> på samma sätt, lika litet som all odlad jord
bör endast på ett sätt brukas.

Och härvid kunna många omständigheter inverka. Där

mindre dimensioner hafva efterfrågan, där kan och bör i de
ursprungliga skogarne gallring företagas, och där kan
kalhuggning eller gruppvis afverkning ofta med fördel användas
i de härledda. I de tillbakagående erfordras, såsom vi nyss
sett, både kalhuggning och markens återställande i
ursprunglig form. Men där dessa små dimensioner icke alls kunna
säljas eller tillgodogöras, där möter dylik afverkning ofta
stora ekonomiska svårigheter men är dock strängt taget den
enda rätta. Vid hvarje afverkning borde emellertid gälla,
att <i>fullt växtliga träd</i>, hvilkas årliga tillväxt är så stark,
att den ökar trädets värde med mera än räntan enligt gällande
räntefot å motsvarande kapital, <i>få kvarstå under denna sin
lifligaste tillväxttid och icke borttagas så tidigt, att
föryngringen genom naturlig frösådd äfventyras.</i> Denna
bestämmelse bör ovillkorligen ligga till grund för hvarje
afverkningslag, och, om den i och för sig icke är tillräcklig för
en förnuftig skogsvård, så bör den därför icke förkastas,
utan fullständigas med alla de tillägg, som äro nödiga. Ty
ingår icke under en eller annan form en dylik bestämmelse
i föreskrifterna för den enskilda skogsvården, då har
sköflingen fria händer, och då äga vi till sist intet att vårda.

Denna riktiga tanke har legat till grund för Kungl.
Domänstyrelsens nyligen afgifna utlåtande angående åtgärder
till den enskilda skogshushållningens främjande. Det nya
lagförslaget, som till formen ansluter sig till den förut
omnämnda Gotlandslagen, skiljer sig dock däruti från densamma,
att bestämningen af den undermåliga ungskogen i det nya
lagförslaget göres genom en åldersgräns (40—70 år, olika
för olika provinser) och icke genom en måttsgräns
(brösthöjdsdiameter). Ifrågavarande åldersbegränsningar äro i
princip förträffliga och äfven praktiska för alla sådana
skogar, hvilkas historia man känner. Detta är händelsen efter
totalafverkning eller där eld förstört all skog. Men för alla

de ofantliga skogstrakterna i Norrland, där träd af alla
åldersklasser äro sammanblandade, är förslaget icke
användbart. Ty ej kan man begära, att skogsägaren skall genom
borrning undersöka åldern af hvarje träd, som han ämnar
afverka. Att utröna skogens ålder genom att nedhugga ett
eller annat träd och räkna årsringarne, vore icke förenadt
med några svårigheter, om årsringarne alltid vore för det
obeväpnade ögat synliga och man alltid vore säker på, att
just de fällda träden gåfve det rätta vittnesbördet om
skogens ålder. Men detta torde väl sällan blifva händelsen.
Träd finnas, som vid 30 års ålder ej hade mer än ett
lillfingers tjocklek men sedermera under gynnsamma
omständigheter tillvuxit mycket hastigare. Då en oerhörd stor
mängd trädplantor ofta under flere (1—3) årtionden hafva
en ytterst långsam tillväxt men sedan skjuta god fart, skulle,
med de nu föreslagna åldersgränserna, en mängd träd blifva
afverkningsbara just under sin lifligaste tillväxtperiod —
hvilket man just önskade förhindra.

Om ifrågavarande lagförslag sålunda, i stort sedt, måste
anses synnerligen förtjänstfullt och kan vara lämpligt för
södra Sverige, är det dock för norra Sverige ej användbart.
Men utbytes åldersgränsen mot en måttsbestämning
(brösthöjdsdiameter), så kan mycket väl det ändamål vinnas, som
den nu föreslagna lagen afser. Bestämmes nämligen en viss
dimension, då vet skogsägaren, att han ej får afverka träd
under denna dimension, och han har alltså något att rätta
sig efter, som mycket lätt kan kontrolleras. Men därjämte
måste dimensionslagen medgifva kostnadsfri utsyning af all
sådan gammal småskog, som för skogsvårdens befordrande
bör borttagas. Skälet hvarför Kungl. Domänstyrelsen
föredragit åldersgränsen framför måttsbestämning, synes vara, att
oändliga massor af dylika gamla och undertryckta småträd
finnas i Norrland, samt att förty utsyningen af dem blefve kostsam.
Detta äger sin fulla riktighet. Men då denna fråga är
ytterligt viktig för Norrland, som i sina skogar äger sin rikaste
naturliga hjälpkälla och utan skogen blefve en ödemark,
omöjlig att bebo då bör staten, såsom den störste
skogsägare, icke sky dessa kostnader 
<footnote>Om dessas gäldande af den föreslagna exportafgiften skola vi
sedermera tala.</footnote>. Äfven med
åldersgränsens fastställande blifva utsyningar nödvändiga, då för
skogsvårdens skull många träd ofta böra borttagas innan de
uppnått den föreskrifna åldern.

Ett på senaste tiden framkastadt förslag om
exportafgift å trävaror att användas till skogskultur och skogsvård
har väckt en ganska stor uppmärksamhet och är för
skogsfrågornas lyckliga lösning icke utan betydelse. Huruvida
den handsådda eller planterade skogen kan fullt ersätta den
natursådda, blir då den fråga, som vi först måste söka
besvara. Ty kan den odlade skogen i vårt land med säkerhet
fullt ersätta eller möjligen öfverträffa den naturliga, och
kunna kostnaderna för skogskultur nedbringas så, att
odlingen ekonomiskt bär sig, då blir följden däraf, att
afverkningssättet kan ställas oberoende af all föryngring. Man
har då endast att tillse, att återsådd genom människohand
eller plantering på första lämpliga tid företages, ty skogens
föryngring går ju då mycket hastigare, återväxten blir
tätare och mera jämnt fördelad samt till kvantiteten större,
än hvad fallet är vid den naturliga föryngringen.

Tanken på skogskultur förefaller också vid första
betraktandet synnerligen tilltalande. Åkerbruk och
trädgårdsskötsel visa ju, att människans herravälde öfver naturen är
oerhördt stort, och många af våra kulturväxter leda ju sitt
ursprung från obetydliga naturplantor och hafva först genom
kultur fått de utmärkta egenskaper, som göra dem för oss
värdefulla. Hvarför skulle man icke då genom sådd eller
plantering kunna nå ett liknande mål i skogsbruket eller
åtminstone erhålla en skog, jämngod med den natursådda?

Härvid måste vi dock erinra om några förhållanden,
som sätta skogsodlingen i en helt annan ställning än annan
växtkultur. Vi måste erinra oss, att när vi odla våra
åkerbruks- och trädgårdsväxter, så hafva vi att göra med 

en- eller fååriga växter, hvilkas utveckling vi på mångfaldiga
sätt kunna underlätta under <i>hela</i> deras lefnad. Vi bereda
jorden, vi gifva den lämplig fuktighetsgrad och tillföra den
näring, vi utså på ändamålsenligt sätt våra frön och,
framför allt, vi hjälpa dessa växter i kampen för tillvaron genom
att aflägsna deras fiender ogräsen och ägna dem för öfrigt
den skötsel, som för deras obehindrade utveckling är nödig.
Och <i>alla</i> dessa fördelar kunna vi bereda våra kulturväxter
under <i>hela</i> deras utveckling, icke endast under första delen
af deras lif. Utkasta vi våra frön på ängar och backar utan
att för dem göra något vidare, så veta vi väl, att endast ett
ringa antal kommer till utveckling, och att dessa gifva
upphof till plantor, som på långt när icke blifva så stora och
frodiga som de nyssnämnda. Och i de fall, då man <i>endast</i>
under den första tiden af växtens lif för henne underlättar
villkoren för hennes trefnad men låter den senare
utvecklingen blifva mera bekymmersam, visar ju erfarenheten, att
växtligheten nedsättes, t. ex. då ogräset får taga öfverhand.
Då de odlade växterna i vanliga fall äro en- eller fååriga,
hafva vi också tillfälle att snart nog komma under fund
med de misstag, som vid deras odling möjligen blifvit
begångna och däraf taga lärdomar, och vi behöfva icke vänta
många årtionden för att finna, om en sådd misslyckats
eller icke.

Helt annorlunda förhåller det sig med skogskulturen.
Visserligen kunna vi från första början bereda våra
trädplantor gynnsamma yttre förhållanden, såväl genom att
uppdraga dem i plantskolor, som genom att vid sådd på
lämpligt sätt bereda och freda marken. Vi kunna möjligen också
ställa så, att de för framtiden erhålla passande belysning,
men hvad vi icke kunna göra, det är att för den egentliga
tillväxttiden underlätta näringens upptagande ur jorden och
bereda de odlade skogsträden det öfvertag i kampen för
tillvaron, som beredes våra jordbruks- och trädgårdsväxter.
Äfven om våra trädplantor blifvit uppdragna i en lämplig
jordmån och utplanterade under gynnsamma förhållanden,
inträffar dock för dem snart nog en sådan försämring i
markens beskaffenhet, att den under lyckliga förhållanden
uppvuxna växten icke längre finner de förmåner, som den
blifvit <i>vand</i> vid — såvida icke växtplatsen är af naturen
synnerligen rikt gynnad. Men detta är endast undantagsvis
fallet.

<img>Tafl. 7. Ungtallar, uppväxande under skydd af den efter en
timmerfällning kvarlämnade trädtoppen ("tullen").</img>

Mellan skogskultur å ena sidan och naturlig föryngring
å den andra finnes för öfrigt en annan mycket väsentlig
olikhet, som kanske äger den största betydelsen vid
afgörandet af dessa båda föryngringssätts inbördes företräde.
När naturskogen föryngras, sker det genom frön, som i stor
myckenhet från moderträden utkastas längre eller kortare
sträckor. I en vanlig barrskog, där fröträd finnas, blir
marken under årens lopp bokstafligen öfversållad med frön.
Af dessa komma dock högst få till någon nämnvärd
utveckling. Visserligen kan groningen påbörjas och fortgå
någon tid, men den späda groddplantan möter oftast sådana
svårigheter under form af olämplig grobädd, torka och andra
yttre förhållanden, att den går under. De, som i denna
strid blifva segrande, äro naturligtvis sådana, som i striden
varit på det ena eller andra sättet bäst rustade, d. v. s. de
kraftigaste. Och detsamma gäller äfven under den fortsatta
utvecklingen: endast de, som hafva kraft nog att finna sig
i omständigheterna och uthärda mindre gynnsamma
lefnadsvillkor, gå segrande ur striden.

Men så blir icke alls fallet vid skogskultur, det må nu
vara fråga om sådd eller plantering. Därvid komma de
allra flesta frön och plantor till utveckling, ty människan
undanröjer ju för dem de första svårigheterna, och bland
de plantor, som då erhållas, finnas äfven sådana, som i
kampen för tillvaron äro svagt utrustade och i denna strid
eljest skulle hafva gått under. Hafva nu dylika svagare
individer kommit på en mera gynnsam plats och finna de
där för någon tid en passande jordmån, så kunna de växa
ganska bra, men blifva sedermera de yttre förhållandena
mera ogynnsamma, så blifva dylika växter lätt sjuka,
tillväxten nedsättes, och ofta nog bortdö de utan att hafva nått
den storlek, att de såsom gagnvirke kunna användas.
Skogsodlaren får därföre ofta göra den sorgliga erfarenheten, att
de kostnader han nedlagt på skogssådd och plantering äro
alldeles bortkastade, hvarpå exempel skulle kunna anföras
både från sydliga och mellersta Sverige. Ja äfven i Tyskland,
där skogskulturen är mycket äldre och mera utvecklad än i
vårt land, har man kommit till insikt om, att natursådd,
där sådan <i>kan</i> erhållas, har ett oerhördt företräde framför
sådd genom människohand, och man väntar där
mångenstädes hellre 15—20 år på en naturlig återsådd, än man
skrider till handsådd eller plantering, trots de stora fördelar,
som denna synes erbjuda genom omloppstidens förkortning
och trädens jämnare fördelning. Äfven Danmark lämnar
oss exempel på att kulturskogar, på grund af bristande 
motståndsförmåga, fallit för sjukdomar, som naturskogen visat
sig kunna motstå.

En annan olägenhet, som vidlåder den odlade
barrskogen, är den, att själfva träden i densamma på långt när
icke blifva såsom sågtimmer så värdefulla som naturskogens.
Detta gäller såväl om tall som om gran, hvilka, då de odlas,
icke rensa sig, d. v. s. fälla de äldre kvistarne, och lämna
så kvistrena sågstockar, som fallet är med våra naturskogars
barrträd. Detta är en så viktig sak, att därpå beror i
väsentlig grad den svenska trävarumarknadens dominerande
ställning i utlandet. Och betecknande är i detta afseende, att
den svenska trädvaruexporten på Tyskland under de senaste
10—15 åren i högst betydlig grad ökats, fastän detta land
äger så stora odlade skogar och med hög tull belagt import
af sågade trädvaror från andra länder. Det är våra
naturskogars goda egenskaper, som vi hafva att tacka för detta
lyckliga förhållande. Visserligen är det ej otänkbart, att en
uppkvistning för hand skulle kunna gifva de odlade
barrträden samma goda egenskap som den natursådda, men det
är långt ifrån säkert, och den ekonomiska sidan af saken
ställer sig därvid så, att vi icke kunna nedlägga synnerligen
stora kostnader på skogskulturen, om vi skola erhålla valuta för
våra penningar, ty det ligger här en lång tid emellan sådd och
skörd, och det nedlagda kapitalet växer med ränta på ränta.

Det måste följaktligen vara <i>alldeles förkastligt att</i> —
såsom mångenstädes i vårt land sker — <i>under förlitande
på skogsföryngring genom kultur företaga afverkning af
naturskogarne på sådant sätt och till den omfattning, att
den naturliga föryngringen för en lång framtid äfventyras.</i>
Ty den skog, som genom dylik kultur erhålles, kan vara af
ett ganska tvetydigt värde, och — en gång insådd —
hindrar den för en lång framtid naturen att på samma plats
ombesörja föryngringen. Och gäller detta framför allt om
tallen och de norrländska skogarne.

Om vi sålunda böra helt och hållet öfvergifva tanken
på att genom kultur draga försorg om föryngringen, där en
sådan — om också långsamt — på naturlig väg kan ske,
så följer däraf dock icke alls, att vi böra försumma
skogskulturen på sådana ställen, där skog på annat sätt icke kan
erhållas. Äfven om resultatet ej alltid blifver det bästa,
kan dock ofta ganska mycket vinnas <footnote>Så t. ex. äro de vid Finspong odlade tallskogarne synnerligen
vackra och åtminstone ännu fria från af parasitsvampar förorsakade
sjukdomar. De äldsta af dem äro inemot 40 år gamla. Uppkvistning måste
dock ske för hand.</footnote>, och på många
trakter, som i mansåldrar varit skoglösa, men där skog kan
växa, måste ovillkorligen skogsodling för tillgodoseende af
traktens egna behof företagas, om landet för framtiden skall
blifva beboeligt. Denna skogskultur, som hufvudsakligen
torde lämpa sig för södra och mellersta Sveriges kalmarker,
bör, med den efterfrågan, som virke till trädmassa och
bränsle där äger, äfven kunna ekonomiskt bära sig, men vikt
ligger synnerligen därpå, att vid all skogskultur naturens
eget förfaringssätt så noga som möjligt iakttages och att
de ekonomiska kalkylerna ställas så, att missräkningarne ej
blifva för stora. Särskildt torde odling af gran kunna
påräkna afsättning för trämasseindustriens behof.

Den af Domänstyrelsen nyligen föreslagna
användningen af exportafgiften <footnote>Huruvida exportafgiften (10 öre pr kubikmeter) såsom sådan är
en lämplig beskattningsform, och huruvida de mindre lyckligt lottade
trävaruexportörerna och skogsägarne däraf blifva för mycket betungade,
äro frågor, som har helt och hållet lämnas å sido.</footnote> till markberedning och afdikning för
skogsändamål är däremot synnerligen tilltalande. Ty, såsom
vi ofvan hafva visat, finnas stora vidder tillbakagående
skogar, som ovillkorligen måste undergå en genomgripande
markförändring, om de skola kunna återföras till den
ursprungliga formen (regenereras). Och då försumpningen af
skogsmarkerna mer och mer griper ikring sig, måste något
göras för att hejda detta inkräktande på den skogbärande
markens areal. <i>Detta, de tillbakagående och härledda
skogarnes återförande till en ursprunglig växtlig skogsform,
är utan tvifvel i stort sedt skogsvårdens viktigaste uppgift.</i>

I hög grad önskvärdt vore det äfven, om en del af den
föreslagna afgälden kunde användas till aflöning åt
skogsingeniörer, som skulle tillhandagå allmänheten med råd och
upplysningar om skogsvård, alldeles såsom länsagronomerna
biträda med råd åt landtbrukaren. Ty blefve vårt folk fullt
medvetet om, huru skogen bör skötas, så skulle denna
kunskap verka bättre än hvarje lagstiftning. Dessa
skogsingeniörer, som skulle undervisa befolkningen huru
markförbättringen borde företagas, kunde på samma gång ombesörja
kostnadsfri utsyning af all sådan gammal småskog, som för
skogsvårdens befordrande borde borttagas. Såsom vi nyss
anmärkte har man såsom skäl emot en dimensionslag anfört,
att stora massor af dylik gammal undertryckt småskog finnes
i Norrland och att förty utsyningen af densamma blefve för
kostsam. Användes nu en del af den ifrågasatta
exportafgiften till aflöning åt skogsingeniörer, som kostnadsfritt
för skogsägaren förrättade denna utsyning, så blefve denna
sida af skogsvården tillgodosedd, på samma gång som den
växtliga ungskogen genom dimensionslagen blefve skyddad.

Visserligen är vår kännedom om lagarne för våra
skogars utveckling ännu ganska bristfällig, och föreskrifterna
för deras skötsel måste därför stundom äfven blifva osäkra.
Men, såsom vi sett, äro de allmänna dragen af våra
skogars lif dock bekanta, så att den praktiske skogsmannen
eller skogsingeniören med målet för ögonen ej bör möta för
stora svårigheter i sitt arbete. Om många enskildheter råda
nog olika meningar, men med det intresse, hvarmed våra
skogsfrågor på de senaste åren omfattats, kan man hysa grundad
förhoppning, att fortsatta inom vårt land gjorda
undersökningar äfvensom anställda försök skola sprida mera ljus
öfver detta ämne och gifva oss en säkrare erfarenhet om
skogsvårdens billigaste och bästa arbetsmetoder. Dessutom
finnes möjlighet, att en skogsbiologisk försöksstation 
<footnote>Då det kan vara af intresse att känna den riktning, i hviiken
denna försöksstation kommer att arbeta, meddelas här med uteslutande
af detaljbestämmelserna ett kort utdrag ur det för densamma föreslagna
reglementet:

1. Den skogsbiologiska försöksstationen i Norrland har till
uppgift att genom anställda försök utröna skogsträdens lefnadsförhållanden
och lagarne för skogarnes utveckling samt att utreda särskildt sådana
förhållanden, som äga betydelse för ett rationellt skogsbruk i Norrland.

2. För anställande af dessa försök äro till stationens disposition
ställda flera för ändamålet lämpliga mindre arealer skogsmark med olika
skogsbestånd, markbetäckning, fuktighetsgrad, läge, geologisk
beskaffenhet m. m., så belägna, att deras tillsyn och fredande ej möter större
svårigheter.

3. Dessa försöksområden skola vara inhägnade, såvida icke
annorlunda föreskrifves, och få å dem inga andra afverkningar eller åtgärder
företagas, än som för undersökningens utförande äro nödiga.

4. Försöken skola hafva till hufvudsaklig uppgift att utreda
afverkningssättets och markbehandlingens, fuktighetsgradens, dikningens,
eldens, betningens m. m. inflytande på olika föryngringssätt och tillväxt
och anställas efter den allmänna plan, som i mom. 5 angifves, samt efter
de föreskrifter, som på grund af lokalens säregna beskaffenhet för hvarje
enskildt fall finnas lämpliga.

5. Alla försök böra om möjligt anställas komparativt, så att
jämförelse med likartadt orördt skogsbestånd under hela försökstiden kan
göras, och bör arbetsmetoden sålunda genom noggranna kartläggningar,
vegetationsbeskrifningar, upptagna profytor, fotograferingar och
insamlingar af belysande naturföremål framvisa de successiva förändringar,
som skogen så väl af sig själf som genom människans inverkan undergår.</footnote> på

enskildt föranstaltande snart nog skall komma till stånd i
Norrland, i syfte att genom planlagda och kontrollerade
försök bidraga till lösningen af hithörande frågor.

*

Den framskjutna ställning, som skogsfrågan på senaste
tiden intagit och de upprepade yrkanden om
lagstiftningsåtgärder mot öfverdrifven afverkning af ungskog, som
upprepade gånger framkommit, mana till allvarlig eftertanke
och till ett fördomsfritt bepröfvande af de framställda
förslagen. Statsmakternas ingripande i saken torde numera
också endast vara en tidsfråga. Väl äro meningarna i skilda

delar af landet mycket delade, och det ena länets landsting
hyser icke alltid samma mening som det andras, om hvad
med skogssköfling bör förstås och hvad däremot kan göras,
men beklagligt vore om denna meningsolikhet skulle lägga
hinder i vägen för en för <i>hela</i> riket <i>gemensam</i> lag angående
åtgärder till förekommande af förödelse af växtlig ungskog
och betryggande af den naturliga skogsföryngringen. Norra
och södra Sveriges skogar förete visserligen i många
afseenden sinsemellan olikheter, hvilka, såsom kungl.
Domänstyrelsen föreslagit, böra få ett uttryck uti olika
åldersgränser eller motsvarande måttbestämning för de
afverkningsbara träden, men de <i>allmänna</i> lagarne om våra
barrskogars uppkomst, fortvaro och tillbakagång gälla såväl för
de nordliga som för de sydliga provinserna, äfven om i de
sistnämnda andra skogsträd tillkomma och
markbetäckningen får ett annat utseende. Skogsvårdens allmänna kraf:
de ursprungliga skogsformernas bibehållande, den växtliga
ungskogens skyddande och den naturliga föryngringens
bevarande blifva öfver hela landet enahanda.

*

I nordliga länder med kallt eller tempereradt klimat
äro skogens alster alldeles oumbärliga. För oss hafva de
dessutom oerhörd betydelse såsom vår förnämsta exportvara
och inkomstkälla. Och så måste det nog förblifva. Vi kunna
icke såsom t. ex. Danmark ersätta de försvunna skogarne
genom en högre jordkultur; åtminstone är det en högst
obetydlig del af Sverige, som äger en dylik förmån. Största
delen af vårt land är endast såsom skogsmark användbar,
och tanken på ett skogfattigt Sverige är en mycket sorglig
framtidstanke. Men då ropen höjas mot den stora exporten
af trä till utlandet, må vi då äfven ihågkomma, att denna
icke är en femtedel af allt, som inom landet förbrukas, och
att förbrukningen till husbehof hos oss i mångfaldiga
afseenden är i högsta grad slösaktig, i synnerhet där rikligare
tillgångar finnas. Att misshushållningen i synnerhet går ut
öfver ungskogar, gör saken ännu betänkligare. Men
sparsamhet har tyvärr icke varit svenskens utmärkande drag.

Emellertid är det nog så med våra skogar som med
mycket annat här i världen. Omfattas de med <i>kärlek</i> af
det folk, åt hvilket de af försynen blifvit gifna, så skall
det nog visa sig, att de belöna denna kärlek, ja att de kunna
gifva tusendefaldt åter. Men kärleken bör då vara så stark,
att den, öfvervinnande stundens vinstbegär och den tanklösa
slösaktigheten, med förutseende och vakande vård sträcker
sig in i framtiden.

*
</chapter>
<chapter name="Literaturlista">

Den framställning "Om våra skogar och skogsfrågorna", som
härmed lämnas den svenska allmänheten, grundar sig hufvudsakligen på de
studier och undersökningar — dels andras dels egna —, som under det
senaste årtiondet blifvit företagne i flere af vårt lands provinser,
företrädesvis de nordliga, hvarjämte nödig hänsyn tagits till den hithörande
ganska vidlyftiga litteraturen.

De viktigaste tryckta källorna äro:

<i>Blomqvist, A. G.,</i> Skogshushållningens Nationalekonomi. Helsingfors 1893.

<i>Bovallius, C.,</i> Om Norrlands Skogar. Stockh. 1893.

<i>Bovalllus, C., Lundström, A. N., Högbom, A. G., Kempe, F.,</i> Uppsatser i 
den Norrländska Skogsfrågan. Stockh. 1894.

<i>Hahr, Th.,</i> Samling af gällande författningar rörande Skogsväsendet. Stockh. 1877.

<i>Hartig, R.,</i> Lehrbuch der Baumkrankheiten. Berlin 1889.

<i>Holmerz, C. G.,</i> Vägledning i Skogshushållning. Stockh. 1894.

<i>Holmerz, C. G.</i> och <i>Örtenblad, Th.,</i> Om Norrbottens Skogar. Stockh. 1886.

<i>Holmerz, C. G.,</i> Handledning för Skogsskötseln i Norrland. Stockh. 1877.

<i>Hult, R.,</i> Försök till en analytisk behandling af Växtformationerna.
Helsingfors 1881,

<i>Hult, R.,</i> Blekinges vegetation. Helsingfors 1885.

<i>Hult, R.</i> och <i>Hjelt, Hj.,</i> Vegetationen och Floran i en del af Kemi
Lappmark och Norra Österbotten. Helsingfors 1885.

<i>Nilsson, Alb.</i> och <i>Norling, K. G. G.,</i> Skogsundersökningar i Norrland och
Dalarne. Stockh. 1895.

<i>Sernander, R.,</i> Die Einwanderung der Fichte in Skandinavien. Leipzig 1892.

<i>Sörensen, N. G.,</i> Några tankar om en af Sveriges största näringar. Stockh. 1894.

<i>Örtenblad, Th.,</i> Om den högnordiska tallformen. Stockh. 1888.

<i>Örtenblad, Th.,</i> Skogen, dess ändamålsenliga afverkning och föryngring. Stockh. 1891.

<i>Örtenblad, Th.,</i> Om skogarne och Skogshushållningen i Norrland och Dalarne. Stockh. 1894.

Finska forstföreningens meddelanden. 1879—95. —
Landtbruks-Akademiens Handlingar och Tidskrift. 33:dje Årg., haft. 3. —
Domänstyrelsens berättelser rörande skogsväsendet t. o. m. 1893. —
Svensk författningssamling 1877—95. — Tidskrift för
Skogshushållning, utg. af A. Cnattingius och C. G. Holmerz. — Årskrift
från föreningen för Skogsvård i Norrland. — Svensk
Trävaru-Tidning, utgifven af R. Hörnell. — Svenska Riksdagens, Landstingens
och Hushållningssällskapens tryckta förhandlingar,
tidningsuppsatser, broschyrer m. m.
</chapter>

<chapter name="Öfversikt öfver våra viktigaste barrskogsformer och deras inbördes samband.">

<h3>Öfversikt öfver våra viktigaste barrskogsformer och deras inbördes samband.</h3>

<b>Ursprungliga</b> <i>(primära)</i>.

Uppkomma på afbränd eller annan
trädlös mark, oftast i förening med eller
föregångna af <i>björk</i>. Markbetäckning
företrädesvis <i>renlaf</i> (1) eller <i>andra lafvar och
björnmossor</i> (2, 3) samt ljung och låga
bärris. Föryngras <i>utan</i> hinder af
markbetäckningen.

<b>Härledda</b> <i>(sekundära)</i>.

Uppkomma ur de ursprungl. genom
markbetäckningens förändring, hvarvid
<i>väggmossor</i> och blåbärsris taga öfverhanden, samt
genom granens invandring (5, 6) och tallens
undanträngande (7, 8.). Föryngringen
försvåras med mosstäckets tilltagande.

<b>Tillbakagående</b> <i>(degenererade)</i>

Uppkomma ur de ursprungliga och
härledda antingen genom försumpning, hvarvid
markbetäckningen bildas af <i>hvitmossor</i> (9,
10, 11), eller genom gräs och örters
inträngande (12). Föryngras icke, utan öfvergå
slutligen till trädlösa växtsamhällen.

<img l>
1. <i>Urspr. tallskog.</i> (Tallhed) På tallmark.
2. <i>Urspr. barrblandskog.</i> På bättre mark. Med växtlig gran.
3. <i>Urspr. granskog.</i> Med växtlig gran.
4. <i>Mossig tallskog.</i>
<i>Mossig barrblandskog:</i>
5 a) med <i>oväxtlig</i> gran.
6 b) med <i>växtlig</i> gran.
<i>Mossig granskog:</i>
7 <i>växtlig</i>.
8 <i>oväxtlig</i>.
9. <i>Försumpad tallskog.</i>
10. <i>Försumpad barrblandskog.</i>
11. <i>Försumpad granskog.</i>
12. <i>Parkartad granskog.</i>
</img>

</chapter>



