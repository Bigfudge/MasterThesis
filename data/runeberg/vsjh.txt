<img><big><b>Varför står jag här?</b></big></img>
<table o>
<td c>UTGIVEN AV FÖRSVARSSTABENS PERSONALVÅRDSAVDELNING
</table>

<chapter name="Är faran inte över för oss?">
<img></img>






<h2><i>Är faran inte över för oss?</i></h2>

Vi ha hunnit ett stycke in i världskrigets fjärde år, utan att
vår fred brutits. Visserligen ha vi redan flera gånger känt
krigets stormvind svepa fram tätt intill våra gränser, men
dessemellan har det lugnat av ett tag. Och då har det ingen
gång dröjt länge, förrän folk har frågat sig:

<i>Är faran inte över för oss?</i>

Och så har man dragit en suck av lättnad och i samma
ögonblick uttryckt en stilla undran, om det verkligen kan
vara nödvändigt med den kraftigt tilltagna militära
beredskapen.

Sådana frågor kunna bara ställas av den, som ingenting lärt
eller som glömt allt vad han lärt eller som inte alls tänker
efter. Ty i själva verket har ingenting inträffat, som på ett
avgörande sätt förändrat Sveriges läge till det bättre. Man
kan kanske peka på att vissa risker minskats, men man
kan också utan överdrift säga att andra risker ökats.

I själva verket finnas riskerna kvar, så länge världskrigetbhjhhhjhj
rasar på ringa avstånd från våra gränser.
dbwaiurfbwfduDet politiska läget har under det pågående världskriget
kännetecknats av en utomordentlig ovisshet. Vad som
inträffar är ständigt det oväntade. Allianser ha ingåtts och
brutits, krigsskådeplatserna ha flyttats från den ena delen
av Europa till den andra, ja, från den ena världsdelen till
den andra. Snart finns det ingen del av världen, som inte
på ett eller annat sätt är berörd av konflikten.

Det är under dessa förhållanden vanskligt att säga,
varifrån ett avgörande hot mot vår frihet och våra
livsintressen kan komma. Å andra sidan måste vi alltjämt räkna
med möjligheten av ett sådant hot.

<b>Vårt territorium kan bli hotat av varje stormakt, som
för sitt syfte själv har behov av Sveriges territorium
eller resurser eller vill hindra en annan att draga
fördel därav.

Faran är icke över, och vi få icke hänge oss åt
optimism, ej tro att vi redan gjort nog.</b>

Avsevärda delar av våra försvarskrafter ägna sig för
närvarande åt neutralitetsvakt. I deras uppgift ingår dock icke
endast att <b>vakta</b> gränserna utan framför allt att vid behov
<b>försvara</b> dem.

<b>En krigsmakt, som endast förmår »vakta
neutraliteten», kan lika litet avvärja en allvarlig fara som en
utkikspost i ett brandtorn kan hejda en skogsbrand.</b>
</chapter>

<chapter name="Sveriges folk har gjort en väldig insats">    
<h2><i>Sveriges folk har gjort en väldig insats</i></h2>

under de år som gått, sedan de första beredskapsmännen
kallades in. De inkallade veta själva bäst, var och en inom
sin försvarsgren och sitt vapenslag, i vilken omfattning
organisationen utbyggts, i hur hög grad beväpningen
förstärkts och moderniserats, hur det direkta gränsvärnets
styrka ökats genom befästningar, hur både befälets och
den enskilde mannens krigsduglighet höjts. Även om
mycket av det som utförts måste omges med militär sekretess,
vet hela Sveriges folk, att vi redan genomfört en helt ny

<img><i>Marinen vakar och vaktar och måste ständigt vara stridsberedd.</i></img>

<img><i>Gränsvakten skall när som helst kunna uppta försvaret av vårt land.</i></img>


organisation av vårt lantförsvar, genom vilken antalet
förband fördubblats och i fråga om vissa truppslag, t. ex.
luftvärnet, mångdubblats, att alla arméns vapenslag berörts
av nybeväpningen, att vi ha nya stridsvagnar, nya
pansarbilar, nya granatkastare, nya pansarbrytande vapen, nya
kulsprutor, nya luftvärns- och andra artilleripjäser, att
eldkraft och rörlighet stegrats, alla veta vi, att flotta och
kustartilleri högst väsentligt förstärkts, att flygvapnet i
avsevärd grad tillvuxit och fortsätter att växa så snabbt som
överhuvudtaget är möjligt. Hela folket har fått göra sin
ekonomiska insats och de värnpliktiga ha fått lära sig att
ta de nya vapnen i bruk.

<b>Men det räcker inte i den nuvarande situationen att
endast ha en välutrustad krigsapparat på lager i
förråden, att ha de utbildade soldaterna spridda i sina
hemorter ehuru beredda att rycka in på kort varsel.
Det krävs så länge kriget pågår att i varje stund och
på rätt plats kunna disponera över åtminstone ett
visst antal stridsberedda fältförband.

Vad skulle den svenske soldaten, vad skulle övriga
svenska medborgare anse om en statsledning, som
pålagt dem stora ekonomiska bördor för försvaret
men inte sett till att försvarsapparaten stod beredd i
farans stund?</b>

<img><i>Flyget måste till stor del vara ständigt stridsberett.</i></img>
</chapter>

<chapter name="Nationer ha tagits ”på sängen”">
<img></img>
<h2><i>Nationer ha tagits ”på sängen”</i></h2>

Det moderna kriget börjar ofta som ett blixtkrig. Under de
senaste åren har det gång på gång inträffat, att gränser
överskridits utan föregående krigsförklaring. Nationer ha
tagits »på sängen», stundom utan att några tecken på
överhängande fara i förväg varseblivits. De ha mött angreppet
oförberedda, och deras bristande beredskap har i hög grad
hämmat deras förmåga att stå emot. Vi ha sett exempel på
nära håll. Vi ha sett samma sak upprepas gång efter annan:
att försvaret aldrig hunnit mobiliseras.

Neutraliteten utgör ingen garanti för ständig fred.
Krigförande makter dra sig icke för att kränka den, om de anse

detta överensstämma med sin fördel. Men den neutrale
kan aldrig ta initiativet, aldrig välja tidpunkt eller
krigsskådeplats. För vår del medför detta, att vi inte
koncentrera de militära åtgärderna på någöt bestämt håll eller
till någon bestämd tidpunkt, utan att vi måste vara
<b>ständigt beredda på alla fronter.</b> Även till de gräns- och
kustavsnitt, där av allt att döma ingen omedelbar fara
hotar, måste försvarsmedel snabbt kunna koncentreras och
överallt efter kort varsel effektiva motåtgärder mot ett
överraskande anfall kunna vidtagas.

Före blixtkriget brukade man räkna med så och så många
mobiliseringsdagar och förutsatte, att relativt svaga krafter
skulle kunna skydda mobiliseringen. I ett tidevarv, då
stormakternas stridskrafter ständigt stå fullt stridsberedda och
då de gamla formerna för mellanfolkligt umgänge ofta icke
iakttagas, har man varken en eller två dagar att dra på.
Numera måste även en mindre stat på sin
försvarsorganisation ställa kravet, att den t. o. m. mitt i fred skall
förfoga över vissa <b>omedelbart stridsberedda styrkor.</b>

<b>I det nuvarande läget måste en neutral stat alltid ha
täcktrupper, tillräckligt talrika, tillräckligt starkt
beväpnade, tillräckligt slagkraftiga vid gränsen, bakom
gränsen och inom de områden, som snabbt kunna
nås från gränsen eller genom direkt luftlandsättning
mitt inne i landet.</b>

Sådana beredskapsförband måste snabbt kunna göras
stridsberedda, i vissa fall omedelbart kunna upptaga strid,
vilket med nödvändighet minskar möjligheterna att vid
dem hempermittera manskap och befäl. De böra dessutom
vara så sammansatta och grupperade, att mobiliseringen
och uppmarschen av stridskrafternas huvuddelar därigenom
inte bara skyddas utan också direkt underlättas.

</chapter>
<chapter name="Den som är stridsberedd har tiden till bundsförvant">
<img><i>Löparen vid strecket startskottet går. Liksom han måste vi vara ständigt beredda.</i></img>

<h2><i>Den som är stridsberedd har tiden
till bundsförvant</i></h2>

Var och en vet av egen erfarenhet, vilken tid, som fordras
för att inkalla hempermitterad personal, utrusta den och
förflytta den med järnväg, biltransporter och marscher till
den plats, där den behövs.

En ständigt stridsberedd <b>angripare</b> kan på kort tid samla
styrkor för ett anfall. Angriparen kan också göra sina
särskilda förberedelser hur lång tid före ett angrepp han
behagar. Vi däremot skulle utan beredskapsförband ej kunna
vidtaga några som helst motåtgärder, förrän vi redan äro
angripna, ty angriparen kan ha möjligheter att
hemlighålla sina förberedelser, så att dessa icke i förväg bli kända.

<b>Det är därför av vikt, att beredskapen ständigt är så
organiserad, att den förbereder uppmarsch av våra
stridskrafter. Vissa fältförband måste alltid stå
beredda på rätt plats. Det är inte tids nog att vidta
åtgärder först när något redan hänt.</b>


<img><i>Den enskilde saknar överblick — men måste ändock vara beredd att handla.</i></img>

Men även om man vore säker på varsel i god tid, så finns
det anledning att alltid stå beredd. Den ständiga
förstärkta beredskapen ökar våra utsikter att bevara freden.

Ha vi trupper på sin plats, redan när läget börjar te sig
hotande, så är möjligheten större att då undvika
inkallelser, som i en ömtålig situation kunna väcka
uppmärksamhet och framkalla irritation utom landet samt utnyttjas
mot oss i det diplomatiska spelet.



Men vår beredskap medför också, att en svensk mobilisering, 
koncentrering och uppmarsch inte kan förhindras
genom plötsligt angrepp med <b>småstyrkor</b> och att därför
en större fientlig styrka från början måste sättas in för
eventuellt anfall. Härigenom bli de för en angripare
nödvändiga förberedelserna mera omfattande och tidskrävande. 
På samma gång bli de svårare att dölja för oss. Risken
för överraskning blir för oss härigenom mindre.
</chapter>

<chapter name="Den enskilde kan inte överblicka läget">
<h2><i>Den enskilde kan inte överblicka läget</i></h2>

Då vår beredskap alltid och särskilt i samband med
avlösning kräver omfattande transporter, som med nödvändighet
måste vara strängt hemliga, blir det naturligtvis ofta svårt
för både befäl och manskap vid de lägre förbanden att
förstå vad som ligger bakom olika åtgärder. Mannen i ledet
tillåter sig att tvivla på att hans egen uppgift är nog
betydelsefull för att han skall behöva avstå från sin civila
sysselsättning.

I dylika fall bör soldaten — och i lika hög grad hans chef
— hålla i minnet, att han icke kan överblicka läget. Han
bör också söka förstå, att det icke är möjligt att lämna
honom en sådan överblick. Ty även om det är riktigt och
nödvändigt att ge soldaten all den orientering, som kan
ges, så är det lika nödvändigt och riktigt att strängt
hemlighålla vissa planer. <b>Den militära sekretessen är inte
något onyttigt hemlighetsmakeri. Av dess stränga
iakttagande kan soldaternas liv, medborgarnas frihet
och vårt rikes självständighet och bestånd bero.</b>
</chapter>


<chapter name="Ännu större beredskap på kustförsvar och flyg">
<img><i>Flyget är vårt öga, som ständigt måste vaka.</i></img>

<h2><i>Ännu större beredskap på kustförsvar och flyg</i></h2>

I ännu högre grad än vid armén krävs vid de båda andra
försvarsgrenarna omedelbar och ganska fullständig
försvarsberedskap.
<b>Flottans</b> organisation är redan i fredstid — för de då
rustade flottenheternas del — helt präglad av krigets krav.
I nuvarande läge måste man av flottan kräva praktiskt
taget full beredskap, ty den måste i främsta linjen kunna
göra sin totala insats från det första ögonblicket, då en
fiende går till angrepp. Samma krav måste i huvudsak
ställas på <b>kustartilleriet</b>. Även vid <b>flygvapnet</b> gäller det,
att åtminstone för vissa delar omedelbar stridsberedskap
är av nöden.

Dessa hårda beredskapskrav ha kunnat genomföras endast
tack vare den omständigheten, att dessa försvarsgrenar ha
jämförelsevis talrik fast anställd personal och ta i anspråk
en relativt liten del av den värnpliktiga befolkningen. Men
det har icke kunnat undvikas, att många av dessa relativt
få måst bära mycket stora bördor. Detta gäller särskilt
marinens folk. De kunna dock vara vissa om att intet
begäres av dem i onödan.

<img><i>Kustartilleriet måste alltid vara aktionsberett.</i></img>
</chapter>
<chapter name="Flyg och flotta måste patrullera">
<img></img>
<h2><i>Flyg och flotta måste patrullera</i></h2>

för att förhindra övergrepp inom svenskt territorialvatten
— ubåtsangreppen mot svenska kofferdifartyg i svenska
farvatten vittna om hur nödvändigt detta är. Till detta
skydd samverka även <b>kustbevakningen</b> och
<b>kustartilleriet</b>. Flottan måste dessutom handha <b>sjöfartskontrollen</b>
och bevakning ombord på fartyg under passage genom
vissa delar av svenskt vatten, måste sköta sina egna
<b>mineringar</b> samt lokalisera, varna för och desarmera <b>drivande
minor.</b>

<b>Arméns personal</b> medverkar vid <b>gränskontrollen</b> och
håller vakt mot lokala gränskränkningar. Det är i
nuvarande läge av största vikt att kunna kontrollera alla dem, som
över våra gränser komma in i landet, bl. a. för att förhindra
spioneri och politisk verksamhet i utländsk makts intresse.
Den civila gränsbevakningspersonalen räcker under
nuvarande förhållanden icke till för detta ändamål och måste
därför förstärkas med militär personal. I gränsernas
närhet, vid kusterna samt på andra orter måste de omfattande
<b>befästningsanläggningarna bevakas</b>, vidmakthållas och
fullständigas. För detta ändamål kräves militär personal.
Även utan fredsbrott kunna industrier, kraft- och
kommunikationsanläggningar utsättas för förstörelse genom
sabotage. Dylika planer ha som bekant vid flera tillfällen
avslöjats. Sabotage kan försvåra mobilisering och

<img><i>Luftbevakning och luftvärn äro redan i aktion.</i></img>


koncentrering, vålla landsskadliga ekonomiska förluster samt sätta
svenska medborgares liv på spel. <b>Bevakning är därför
nödvändig för att hindra sabotage.</b>

<b>Flygfält</b> kunna utnyttjas av obehöriga, antingen för
kupper eller för otillåten trafik. Även här kräves en bevakning,
som är tillräckligt kraftig och stridsberedd för att kunna
omedelbart ingripa med militära motåtgärder.

Att <b>luftbevakning och luftvärn</b> ständigt erfordras därpå
få vi allt som oftast påtagliga bevis.
</chapter>

<chapter name="Befäl och soldater kunna aldrig bli tillräckligt väl utbildade för kriget">
<h2><i>Befäl och soldater kunna aldrig bli tillräckligt väl utbildade för kriget</i></h2>

Även om beredskapsförbandens främsta uppgift nu måste
vara att direkt försvara vårt land samt att värna vår
neutralitet och i samband därmed utföra en viss mera
polismässig bevakning, så är detta icke den enda uppgiften.
Det moderna kriget ställer stora krav på både befäl och
meniga. Ingen lär någonsin komma så långt, att han icke
har något mer att lära och öva för sin tjänst.
Beredskapstjänstgöringen bör därför så långt som det överhuvudtaget
är möjligt utnyttjas till fortsatt utbildning och träning. Vi
få aldrig glömma, att även den bästa utbildning och anda
aldrig kan ersätta krigserfarenhet. När utbildningen
bedöms böra vi minnas, att huvuddelen av fältförbandens
befäl icke ursprungligen utbildats till att såsom aktivt befäl
utbilda värnpliktiga. Av denna anledning har utbildningsarbetet 
vid fältförbanden stundom icke varit så effektivt,
som både befäl och manskap helst önskat. <b>Sök att förstå
befälets svårigheter.</b>
</chapter>


<chapter name="”Vi stå på vakt för att ingenting skall hända”">
<img><i>Utrikesminister Günther: Beredskapsmannen gör den största nytta som en man kan göra sitt fosterland.</i></img>

<h2><i>”Vi stå på vakt för att ingenting skall hända.”</i></h2>

Om de inkallades pliktuppfyllelse och dess betydelse har
utrikesminister Günther yttrat följande:

Det finnes en grupp av medborgare, på vilka särskilt stora
krav måste ställas. Det är de inkallade och även deras
familjer. Att månad efter månad stå på vakt ute vid kusten
eller ligga i primitiva förläggningar långt från hemorten är
i längden oerhört påkostande. Man förstår mer än väl, att
mången inkallad under vakttjänstgöringens tysta timme
gör sig den frågan: »Vad är meningen med det hela? Här
händer ju ingenting. Gör jag någon nytta?» Härtill vill
jag svara: »Ja, den största nytta, som en man kan göra
sitt fosterland. Beviset härpå ligger just i att ingenting
händer. Det är för att ingenting skall hända, som Du står
på vakt. Och därför att Du står där, har ingenting hänt.»
Mannen ute på det yttersta skäret i gränsposteringen, till
havs eller varhelst han fyller sin uppgift i försvarets tjänst
kan med glädje känna det ansvar han bär för det helas 
väl. Och hans hemmavarande anhöriga ha rätt att dela
denna känsla med honom. I andra länder har det visat
sig, att denna långa, tålamodsprövande vakttjänst varit
alltför påfrestande för nerverna. Vårt folk har bestått detta
uthållighetsprov på ett storartat sätt. Vi äro fyllda av
tacksamhet häröver, och vi lita på att de våra skola hålla ut
även i fortsättningen, hur länge det än må dröja, tills de
få lägga undan geväret och vapenrocken.
</chapter>

<chapter name="En fiende drar sig för angrepp på den som står rustad">
<h2><i>En fiende drar sig för angrepp på den som står rustad</i></h2>

Ju bättre vår försvarsberedskap och ju fastare vår 
försvarsvilja, desto mindre är risken för att någon frestas att
angripa oss eller att under hot framställa krav, som rikta
sig mot vår neutralitet, mot vår handlingsfrihet, mot vårt
oberoende.

<b>Men om vår neutralitet och vårt oberoende icke
respekteras skola vi under alla omständigheter försvara
oss i medvetandet att ett tappert försvar alltid gagnar
land och folk.

Vi bygga, sade utrikesministern i det nyss citerade
anförandet, upp det starkaste försvar vi kunna
åstadkomma av två huvudskäl. För det första för att
kunna göra största möjliga motstånd mot varje försök
att beröva oss vårt yttre eller inre oberoende. För det
andra för att genomföra en politik, som går ut på
att bevara freden.</b>



<b>Erfarenheter från våra närmaste grannländer visa, att
det ännu finnes mycken sanning i det gamla ordet:</b>

<poem><big>»OM DU VILL HA FRED,
BERED DIG FÖR KRIG.»
VI SVENSKAR VILJA
HA FRED, DÄRFÖR
SÄTTA VI VÅRT FÖRSVAR 
I BÄSTA STÅND.</big></poem>
   
                                                                                 
<small>IVAR HÄGGSTRÖMS LITO

STOCKHOLM 1942</small>

<img></img>
</chapter>

