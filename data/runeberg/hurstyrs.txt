<i>Gunnar Myrdal Hur styrs landet?</i>
<!-- OCR text missing for page 0002 -->
GUNNAR MYRDAL
<h1>HUR STYRS LANDET?</h1>

<i>Första delen</i>

<i>Rabén & Sjögren</i>
© Gunnar Myrdal 1982
<br>Omslag av Lennart Björklund
<br>Tryckt hos Centraltryckeriet AB, Borås 1982
<br>ISBN 91 29 54185 9
SJÄLVDEKLARATION

1. En unik situation 7 2. Bokens karaktär och plats i den svenska diskussionen 8
3. Socialdemokrat och dalkarl 10 4. Mera konservativ? 11 5. Åldrandet 12 6. De
högintellektuella 13 7. Nationalekonomerna 14 8. Min egen radikalism 15 9.
Tre metodfrågor 16 10. Dispositionen 18 11. Utelämnade problem 20 12. Till
slut 21

I NÅGRA NOSTALGISKA ERINRINGAR OM STORSKALIGHETENS
FRAMTRÄNGANDE

1. Kooperationen 23 2. Vägväsendet 27 3. Trettiotalets funktionalism in
memoriam 29 4. Offentliga byggnader 31 5. Rivandet 32 6. De storskaliga sjukhusen
34

II ETT STORSKALIGT UNIVERSITET

1. Värdepremisser 37 2. Det storskaliga stockholmsuniversitetet 40 3.
Kostnadsfrågan 40 4. Den måttlösa utbyggnaden av administrationen ovanför
universitetet 41 5. Inom universitetet 44 6. Allmänna omdömen 46 7. Åldrande
studentkår 48 8. En rationell plan för Sveriges universitetsväsen 49 9.
Grundutbildningen 50 10. Den högre utbildningen och forskningen 51 11. Ett par
förtydliganden och reservationer 53 12. Torsten Huséns förslag 53 13. Krav på
skolan 55 14. Det högre skolstadiet 56 15. Förhållandet mellan de lägre och de
högre universitetsinstitutionerna 57 16. Ett fristående forskningsinstitut 58 17.
Framtidsutsikterna 60

III EN JÄMFÖRELSE

1. Utomlands och arbetande med utländska problem 62 2. Akademiska
elitinstitutioner 63 3. Statsuniversiteten 65 4. Kostnaderna 66 5. Studenternas
självförsörjning 68 6. Professorsrekryteringen i Sverige 70 7. Mera om akademikernas
klassmässiga ursprung i Sverige 71 8. Akademikerna och forskningen i Amerika
72 9. Den akademiska friheten 75

IV KOMMUNSAMMANSLAGNINGARNA

1. Hur det gick till 79 2. Reflektioner 80 3. Tjänstemannainflytandet 81 4. Fram
emot "utvärderingen" 82 5. I Mariefred 84 6. Allmän drift till centralisering och
storskalighet 87 7. Missnöjet jäser, och ibland kokar det över 87 8. De skapade
intressena 89 9. Hur kommunindelningsreformen kunde ha skötts 90 10. I de
stora städerna 91 11. En reservation 93

V DEN NYA KONSTITUTIONEN

1. I utlandet: England 96 2. I Förenta staterna 97 3. På den europeiska
kontinenten och i grannländerna 99 4. Tillbakablick 100 5. Striden för allmän rösträtt
101 6. Under trettio- och fyrtiotalen 103 7. Kravet på enkammarriksdag 105 8.
En helt nyskriven konstitution 106 9. Tidsandan, ekonomiskt och politiskt 107
10. Ett förändrat samhälle 109 11. Regleringssamhället 109 12. Monarkin 111
13. Populism 112 14. Det kommunala sambandet 114 15. Proportionalismen
115 16. Procentspärrarna 116 17. Riksdagens storlek 118 18. Ett sådant
nypåhitt 119 19. Grundläggande fri- och rättigheter 121 20. Krig eller krigsfara 124
21. De anförda huvudskälen 128 22. Hur sakkunniga var de sakkunniga och
deras experter? 130 23. Utsikterna 132 24. En eftertanke 134 25. Tidens
bekymmer 134

VI POLITIKERNA OCH POLITIKEN UNDER TRETTIOTALET OCH IN
PÅ FYRTIOTALET

1. Före och efter rösträttsreformen 136 2. Behovet av forskning 138 3.
Personlighetstypen 140 4. En förhistoria 141 5. Hur jag kom in i politiken 142 6. De
ledande socialdemokraterna på trettiotalet 144 7. Samarbetet i partiet 146 8.
Riksdagens sammansättning 147 9. Reflektioner 150 10. Riksdagsmännen
sällan professionella 151 11. Partigruppen 153 12. Partiinstanserna 154 13.
Partigruppens utsträcktare verksamhet 155 14. Friheten från trånga partiband 165
15. En valstrid på trettiotalet 157 16. Riksdagsmiljön 159 17. En eftertanke 160

VII STOCKHOLMSSKOLAN

1. Teoretiskt motiverad underbalansering av statsbudgeten 162 2.
Konjunkturläget 163 3. Ungdomens revolt 165 4. Kontakt med London School of Economics
166 5. En parentes 167 6. Min inåtvändhet 168 7. Om penningteoretisk jämvikt
169 8. Keynes 170 9. Antydningar om kritiska synpunkter 171 10. Skillnader i
politisk situation 173 11. Statsbudgetens balansering 174 12. Hur det sedan
blivit 176

VIII PARTIET KUNDE ÄNDRA UPPFATTNING

1. Skolfrågans förhistoria 181 2. En lång mellanperiod av skilda meningar 182 3.
Bottenskoleidealets återupplivande och slutlig samling kring en handlingslinje
183 4. Jordbruket 185 5. Befolkningsfrågan 186 6. Bostadsfrågan 189 7. En
senare episod 192 8. Större jämlikhet för kvinnorna 194 9. Fördomar också hos
de ledande i partiet 196 10. Kvinnoorganisationerna 197 11. Två omvälvande
reformer 198 12. Gifta kvinnors arbetsförhållanden 200 13. Ung kvinna får sin
chans 200 14. Krav på historieforskning 202

IX PER ALBIN, MÖLLER OCH WIGFORSS

1. Varför de tre? 204 2. Hur Per Albin blev så dominerande 205 3. Per Albin som
statsman 209 4. Per Albin konservativ? 211 5. Per Albin under krigshotet 213
6. Per Albins sista och lyckliga dag 214 7. Möller och Wigforss 216 8. Wigforss'
spekulativa författarskap 217 9. Möller och Wigforss i den praktiska politiken
218 10. Den "tysta överenskommelsen" 220 11. Explosionen 221

X ETT MISSLYCKANDE PÅ FYRTIOTALET

1. I regeringen 224 2. Kommissionen för efterkrigsplanering 226 3. Wigforss vill
ensam styra 227 4. Hur det gick 229 4. Mitt decemberföredrag och vad som
sedan hände 232 5. Efterbörden 235

XI HANDELSPOLITIKEN

1. Som handelsminister 239 2. Jugoslavien 241 3. Bekymmer med amerikanerna
243 4. Finland i stora svårigheter 245 5. Handelsavtal med Ryssland 246

BILAGA TILL KAPITEL V OM DEN NYA KONSTITUTIONEN

1. Två skilda rättstraditioner 249 2. Andra länder som tagit efter det engelska
mönstret 250 3. Representanter för intresseorganisationerna 250 4. Den
historiska bakgrunden i England 251 5. I Sverige 251 6. Tjänstemannaväldet
traditionellt i Sverige 252 7. Efter representationsreformen 253 8. Principfrågan 254 9.
Systematisk bortvändhet 255

FOTNOTER 256
<h2>SJÄLVDEKLARATION</h2>

Jag känner ett behov att förutskicka några upplysningar om denna
boks tillkomst och dess bakgrund i personliga upplevelser och
inställningar.

<h3>1 <i>En unik situation</i></h3>

Endast under två korta perioder har jag aktivt deltagit i svensk politik
och därvid arbetat med svenska ekonomiska och sociala problem.

Den första var sju år på trettiotalet, från sommaren 1931 fram till
hösten 1938, när jag och Alva for till Amerika. Vi gjorde det delvis för
att undfly det uppföljande arbetet med befolkningsfrågan,
familjepolitiken och därmed uppläggningen av den välfärdsstat som då började
ta form, ett arbete som kommit att läggas på oss särskilt från 1935, men
också för att ta på oss nya, stimulerande uppgifter: jag för att gripa mig
an det amerikanska negerproblemet och skriva <i>An American Dilemma</i>
och Alva för att skriva <i>Nation and Family.</i>

Den andra hemmaperioden var fyra och ett halvt år från hösten 1942
till våren 1947 när, efter dessa arbetens fullbordan, vi återigen var
hemma och verksamma i Sverige.

Därefter har jag oavbrutet fortsatt att arbeta med problem som inte
direkt gällt Sverige. När Alva och jag på nyåret 1961 återkom för att bo
i hemlandet, var jag under åtta år helt upptagen med att slutföra
arbetet på <i>Asian Drama.</i> Och även därefter har jag varit sysselsatt med
utomsvenska problem<sup>1</sup> och då ofta vistats utomlands, mestadels vid
amerikanska universitet.

Jag har naturligtvis hela tiden på avstånd sökt följa vad som hänt
hemma i Sverige, fastän mera intensivt bara under de allra sista åren
när jag blev hemma trots att vi egentligen lovat att vara gästforskare
vid det utmärkta universitetet i Hawaii. Där hade jag för min del ämnat
återknyta till mina tidigare studier av rasproblemet i Amerika och
arbeta vidare på <i>An American Dilemma Revisited,</i> ett verk som
fortfarande är oavslutat.

Detta betyder att jag inte i högre grad varit medlevande här hemma
under femtio-, sextio- och sjuttiotalen. När jag nu ser mig omkring i
mitt hemland, är det naturligt för mig att betrakta dagens Sverige i

perspektiv av vad som ändrats sedan mina hemmaperioder under
trettio- och fyrtiotalen. Min ganska unika situation i Sverige är, för att
knyta an till ett i science fiction litteraturen ganska vanligt tema, som
om jag hade varit nedfrusen denna långa tid och nu vaknar upp och
ser mig omkring med nyfikna och förvånade ögon.

<h3>2 <i>Bokens karaktär och plats i den svenska diskussionen</i></h3>

Möjligheten att kunna göra detta på självupplevelsernas grund är
försvaret för att skriva och ge ut denna bok. Jag menar nämligen att
större delen av vår diskussion här hemma, både den populära speglad
i pressen och den mera lärda i artiklar och böcker, lider av att den
oftast saknar detta litet längre tidsperspektiv. Även när detta mera
undantagsvis iakttagits i mycket speciella studier, tycks mig de då
vunna insikterna inte ha sammanbragts till en helhetssyn på vad som
hänt oss i Sverige. På grund av alla de inbördes orsakssambanden
inom vår nationella kultur är en sådan historisk helhetssyn på hur
landet kommit att styras vad som behövs för en sann och fördjupad
verklighetsuppfattning.

Felet med det mesta som sägs och skrivs här hemma är i första hand
att det ofta tar vad som helt nyligen blivit till, som inte bara existerande
utan mer eller mindre naturligt och givet, och ofta som riktigt. Och vad
som i Sverige kallas "kulturdebatten" står nog nästan vanligen på en
låg intellektuell nivå vad gäller analysen, och har i alla händelser sällan
tillräcklig historisk kunskapsgrundval. Den kontinuerliga och allsidiga
dokumenteringen, som tillåter jämförelser bakåt och därmed en mera
välgrundad frågeställning framåt, har tunnats ut, inte minst i våra
offentliga utredningar, hur onödigt voluminösa de än görs. Detta
avskärmande är inte till gagn för ett rationellt kritiskt betraktelsesätt.

Så brett som jag uppfattar det, blir det ämne som boken handlar om
ofantligt vidlyftigt och skulle inbjuda till mycket omfattande, årslånga
detaljstudier på många och skilda områden. Upptagen som jag alltjämt
huvudsakligen är med helt andra studier än dem som gäller svenska
förhållanden, har jag inte varit i tillfälle att genomföra denna
fördjupning, vilket bör uppriktigt erkännas. Jag har måst nöja mig med att ge
mina intryck av vad som inträffat i fråga om det sätt varpå landet nu
kommit att styras, alltså i huvudsak grundade på personliga
erfarenheter och iakttagelser under mina korta hemmaperioder på trettio- och
fyrtiotalen, och på likaledes personliga intryck av nutidsförhållandena.

Vad gäller de första två perioderna när jag var verksam hemma har
jag fått lita till mina erinringar. Från dem har jag allmänna intryck, och
det är den allmänna bedömningen jag i denna bok syftar att framlägga.
Jag har ibland lyft fram episoder och berättat historietter, som jag
menar ger en blixtbelysning av de allmänna förhållanden som jag vill
skildra. En närmare redovisning av det erfarenhetsmaterial som
kommit till användning för dessa perioder ges i kapitel VI, sektion 2.

Vad gäller förhållandena idag och den utveckling som skett och
sker, bygger framställningen på vad jag tyckt mig iaktta när jag nu
inriktat mitt intresse på dessa frågor. Över mitt bord passerar ju varje
månad åtskilligt över ett hundratal nyutkomna böcker, tidskrifter och
tillsända manuskript. Kanske en tredjedel av dessa gäller svenska
problem, och de har nu givits mer intresse. Däremot har jag inte
systematiskt letat fram utkommen svensk litteratur.

Dessutom har jag under mitt arbete med boken tagit till ny vana att
mycket noga läsa tidningarna, även smånotiser och ett axplock av
annonserna, och lyssnat på nästan allt om Sverige i television och
radio. Detta har hjälpt mig att få en ganska intensiv upplevelse av hur
det svenska folket lever och vilka problem de känner sig ha.

Jag gjorde detsamma en gång i Amerika, när jag först upptäckte att
negerproblemet inte var ett isolerat bekymmer, utan att vad jag
lättfärdigt åtagit mig att analysera var ingenting mindre än hela den
amerikanska civilisationen från synpunkten av vad som vederfors den mest
missgynnade socialgruppen. Skillnaden var att jag därefter gick till
fördjupade studier. Litteraturförteckningen till <i>An American Dilemma,</i>
som dock bara redovisade citerad litteratur, fyllde i finstil 36 stora
tättryckta sidor.

Jag har också behållit min gamla vana att nyfiket resonera med alla
människor jag träffar på gatan, i butiken och i taxin, där jag alltid sitter
bredvid chauffören, för att lära mig om deras liv och vad de menar.

Därtill kommer ihärdiga samtal med en umgängeskrets av begåvade
svenskar främst i de yngre generationer som nu lever och verkar här
hemma. Några har läst vissa kapitel och hjälpt mig med kritik.

Jag är naturligtvis medveten om att det kan ifrågasättas om jag kan
ha rätt att skriva denna mycket övergripande bok på så lösa boliner.
Till försvar vill jag först påpeka att vår demokrati ger rösträtt och
således t o m delaktighet i politiskt bestämmande åt varje vuxen
medborgare, fastän hans flesta åsikter ju inte kan vara alltför välgrundade.
Tilltaget bör då vara än mindre otillåtet för en person som under ett
långt liv oavbrutet forskat i samhällsproblemen och kan förväntas
bevara en grad av tränad förmåga till kritiskt rationellt tänkande vid
bedömningen av sina observationer.

Den personliga stilen och återgivandet här och var i texten av egna
direkta upplevelser och av uttalanden som jag tidigare gjort har
avsiktligt tillåtits just för att levandehålla för läsaren att boken inte gör
anspråk på att vara en på vetenskaplig analys tillräckligt grundad
framställning, i detalj genomförd och fullständig. Avsiktligt har jag
valt att ge framställningen samtalsform och skriva i jagform.

Alva och jag har enständigt motstått frestelserna, som rikligt
tillbjudits oss, att skriva självbiografier om vårt långa, växlande och
innehållsrika liv.<sup>2</sup> Vi har inte velat offra tid på sådant, sålänge vi tror oss
ännu ha något att säga i tidens frågor.

Denna bok är inte ett avsteg från denna levnadsregel, även om den
för min del i ytterligt sammanträngd form ger enstaka, lösryckta, ofta
slumpvis utvalda episoder från mitt arbetsliv, när de kan ge en
belysning av de allmänna problem jag diskuterar. De är ju vidare i
huvudsak hämtade bara från de två mycket korta perioder, när jag var
hemma och när mitt arbete gällde svenska förhållanden. Slutligen är
de från självbiografisk synpunkt även för dessa perioder ytterligt
ofullständiga, framtagna som de är endast för att belysa de allmänna
förhållanden som boken handlar om. När för sammanhangets skull
vissa självbiografiska data synts nödvändiga, har jag sökt göra dem
korta och ofta placerat dem i fotnoter, som då i stället ibland blivit
långa.

Med all sin begränsning bör boken likväl, hoppas jag, kunna fylla en
uppgift genom att inte bara stimulera den politiskt intresserade
allmänheten till mera eftertanke i den mängd frågor jag berör, utan även
uppfordra forskare till breddning och fördjupning av sina studier.

Låt mig tillägga att själv är jag fullt beredd att få påvisat både att det i
alla slags frågor finns viktiga ting jag kommit att förbise, och även att
jag i vissa hänseenden rentav kan ha direkt misstagit mig i mina
svepande påståenden. Den som själv skrivit långa, lärda, ingående
och väldokumenterade böcker kan känna sig ha råd till ett mått av
vetenskapligt lättsinne — undantagsvis.

Men naturligtvis tror jag att jag har viktiga saker att säga och att jag i
huvudsak har rätt.

<h3>3 <i>Socialdemokrat och dalkarl</i></h3>

Mina erfarenheter från gången liksom nuvarande tid är i första hand
från kontakter med det svenska socialdemokratiska partiet och
medlemmar av detta. Partiet hade av många orsaker nästan från början en
mycket säregen historia och karaktär, detta även i jämförelse med
systerpartierna i de andra nordiska länderna — en sak jag nyss åter
blivit påmind om när jag läste Einar Gerhardsens sista memoarbok om
ungdomsåren. Det är det svenska partiets utveckling under ett
halvsekel jag i första hand varit intresserad av. Men jag vill också förstå vad
som hänt de andra partierna och således hela det politiska
styrelsesystemet i landet.

Själv är jag ju vad LO-tidningen riktigt kallat en "ärkesosse" och
detta bestämmer naturligtvis i mycket mitt synsätt, vilket inte bör
döljas.<sup>3</sup> Men i första hand är jag likväl en vanlig svensk, som fått fara
vida omkring i världen och bland problemen, och då, vilket ofta
händer sådana personer, nog blivit mer än vanligt svensknationalistisk
och samtidigt anspråksfull på landet, mer än hans hemmavarande
landsmän ofta är.

Jag är ju dessutom dalkarl från en tid då före den stora
omflyttningen och sammanblandningen landskapskaraktärer var starkare
åtskiljande än nu.<sup>4</sup> Från min tidigaste barndom har jag insupit dalafolkets
hårda arbetsmoral, som jag alltid själv levat efter, men också en hel del
av deras personliga envetenhet och särskilt deras ovilja mot
byråkrater, som då ännu i denna landsända associerades med gångna tiders
upproriskhet mot kungens fogdar.

Från barndomen kände jag mig också som en pojke från landet som
fick studera och har sedan förblivit även politiskt jordbrukstillvänd,
tidigare och mer än socialdemokraterna i allmänhet, t o m vid
kohandeln i början av trettiotalet och sedermera samregerandet med
bondeförbundet.<sup>5</sup>

Detta får tills vidare räcka för att ange mina värdepremisser vid
nedskrivningen av denna personliga bok. Flera mer specifika
värderingsståndpunkter kommer att redovisas allteftersom texten
fortskrider.

<h3>4 <i>Mera konservativ?</i></h3>

Låt mig säga att jag väl förstår, att några kan komma att fatta denna
bok, särskilt i dess andra och mera kritiskt analytiska del, som en
reträtt till en mera konservativ åskådning.

Och det är sant att jag står kritisk till en hel del som på senare tid
skett redan under socialdemokratisk ledning, och då betraktats som
framsteg i radikal riktning, t ex den nya konstitutionen; och även
många regleringar på arbetsmarknaden, särskilt då de vidgats till att
gälla även de offentligt anställda som är oavsättliga i verksamheter
som inte kan hotas av nedläggelse; ett förvänt skattesystem; den för
undervisningen och särskilt forskningen ödesdigra högskolereformen;
och likaså mycket annat smått och gott som mina hemmavarande
landsmän sett som reformer.

I ingen av dessa frågor känner jag själv annat än att jag i min kritik
fullföljer en radikal linje. I min ungdom, när partiet växte sig starkt,
uppfattades det inte bara som en rätt utan även som en plikt i vårt parti
att efter förmåga ständigt på nytt ifrågasätta och söka ändra intagna
ståndpunkter (se i kapitlen VI och VIII).

Vid inget tillfälle, utom när det gällde en stor fråga som blivit mogen
för enad politisk handling, tilläts då vår inställning stelna. Vi gick till
val på en grundåskådning och ibland på en framlyft huvudfråga, och
vi bevarade på det viset den politiska ledningen i landet.

Att inte vara beredda att rätta till vad som gått snett i våra tidigare
politiska ståndpunkter och beslut, betraktar jag som konservatism, och
av den har vi nu tyvärr alltför mycket i vårt parti. Torsten Nilsson, som
är bara litet yngre och den mest naturbegåvade i sin generation av
ledande socialdemokrater, är inte konservativ i den meningen. Han
har t ex haft förståndet och modet att i försvarsfrågan låta ändrade
militärtekniska förhållanden utgöra skäl för tvivel på det
försvarssystem han burit ett huvudsakligt ansvar för. Andra äldre
socialdemokrater i den numera s k "partiledningen", som vi förr inte talade så
mycket om, vägrar enständigt att släppa den gamla och föråldrade
inställningen. För mig är det Torsten som är radikal, medan de många
andra, som tillåter sig tala auktoritativt för vårt parti, är konservativa.
Likadant är det enligt min mening på många andra områden.

<h3>5 <i>Åldrandet</i></h3>

Åldrandet brukar ju populärt förknippas med övergång till en mera
konservativ inställning, och jag har ju själv blivit till åren. Talesättet är
att den som inte är radikal i sin ungdom har inget hjärta, men den som
inte längre fram i livet blir konservativ har inget förstånd. Jag betvivlar
allmängiltigheten i denna föreställning.

Den kärntrupp av äldre arbetare i städerna och vid bruken, som en
gång varit med om att bygga upp arbetarrörelsen och som vi i min
ungdom ännu träffade när vi var ute och talade, befann sig inte i en
utveckling mot vikande radikalism i sitt tänkande. De stod för frihet
från det tvång de fattiga då levde under, för större jämlikhet, men
också för folknykterhet och folkbildning. De var mot statskyrkan,
monarkin och militärväsendet.

Och fastän arbetstiden var längre och levnadsförhållandena så
mycket mer torftiga, fann de tid och hade de lust att läsa i den stora
litteraturen och också att följa den svenska samhällsdebatten, som då
hade en högkonjunktur.

Detta traditionsarv har den yngre generationen illa förvaltat, fastän
möjligheterna så kraftigt utökats genom den kortare arbetsveckan, den
långa ledigheten på sommaren och den mycket högre
levnadsstandarden.

Och jag vill tillägga att jag tror att de arbetare, som nu ställer sig
likgiltiga till våra ideal och traditioner i arbetarrörelsen och som börjat
avstå från att rösta eller röstar med de borgerliga partierna, inte
speciellt hör till de åldrande men mera vanligt till de yngre och
medelålders.

I den nu med byråkratiseringen kraftigt växande medel- och
överklassen är det väl vanligare, att talesättet mera allmänt svarar mot en
faktisk personlighetsutveckling, så att en i ungdomen möjligen
förefintlig radikalism tunnas ut och övergår i en mera konservativ
inställning. Med åren faller deras tänkande in i rutiner, som tillhör deras
yrken mer än arbetarnas. De får mera ägodelar att försvara. Och de i de
högre klasserna som blir, eller fungerar som, "experter" eller
sakkunniga rådgivare särskilt i ekonomiska frågor får med åren socialt och
privatekonomiskt fördelaktiga bindningar till organiserade
högkapitalistiska intressegrupper.

<h3>6 <i>De högintellektuella</i></h3>

Men ser vi till det alltid mycket ringa fåtal verkligt högintellektuella,
för vilka dylika opportuna bindningar inte spelar stor roll, är bilden
blandad. För att ta exempel från några i denna alltid mycket snäva
grupp, som jag kommit att lära känna bättre under mitt arbete med
den kritiska granskningen av den nya konstitutionen, erbjuder sig
naturligt Hans Järta som ett exempel.

Denne unge radikal och närmast vad man den tiden kallade jakobin,
som t ex tidigt avsade sig adelskapet och allmänt förargade folk med
sina i deras ögon samhällsomstörtande åsikter, blev den som i
egenskap av konstitutionsutskottets sekreterare spelade en huvudroll vid
författandet av 1809 års konstitution och det märkliga memorial till
ständerna som tryggade konstitutionens antagande av riksdagen. Och
denna konstitution var förvisso på sin tid ett steg i radikal riktning
efter Gustav den tredjes förenings- och säkerhetsakt. Men längre fram i
livet blev han en ledande konservativ tänkare. Detta skulle stämma
med det citerade talesättet.

Men Louis de Geer i nästa generation, med rätta sedd som den
främsta tillskyndaren av representationsreformen 1866, var i hela sitt
liv en ståndaktig radikal, fastän som politiker alltid strävande till nog
av samförstånd för att trygga reformernas genomförande. Hans egen
ställning var emellertid alltid ett streck till vänster om vad som vid
varje tidpunkt kunde få majoriteten bakom sig i detta då rätt hastigt
liberaliserande tidevarv. Nittonhundratrettiotalet betecknade inte,
som många föreställt sig, samhällsreformernas begynnelse.

Han stod nära den äldre Lars Hierta, en annan av sin tids märkliga
radikaler. Tidigt utsatte de Geer sig för det juridiska och administrativa
etablissemangets förargelse genom att skriva en kritik av den juridiska
språkstilen i en bok, som fortfarande skulle vara värd att läsa i
krångelsverige. Han var emot den då och för många studielinjer länge efteråt
bestående obligatoriska latinundervisningen. Han var för en
stavningsreform med bl a pluralisformernas avskaffande. Han stödde de
då sakta begynnande reformerna för större jämställdhet för kvinnorna
och för "oäkta" barns arvsrätt. Han ville avskaffa dödsstraffet och
började med att kräva minskandet av dess vanlighet. Han stod för
större religionsfrihet och fick vara med om konventikelplakatets
praktiska avskaffande.

Hela sitt liv, och utan avslappnande med åldern, stod han för vad
som då var radikala reformer. Han blev förvisso inte som Hans Järta
konservativare med åldern.

<h3>7 <i>Nationalekonomerna</i></h3>

Bland de stora samhällsforskarna är bilden lika blandad. Knut
Wicksell, långt efter sin död äntligen erkänd som den störste
nationalekonomen i världen vid tiden kring förra sekelskiftet, var och förblev hela
sitt liv ultraradikal.

Gustav Cassel, som jag kallat min äldre ungdomsvän,<sup>6</sup> hade från sin
uppsalatid i slutet av åttiotalet hela sitt liv bevarat mycket av radikala,
fast under nittiotalet mer nationella och romantiska uppfattningar.
Han var folkdansare, tidvis vegetarian, han experimenterade med
förenklat stavsätt, han föraktade ordensväsendet och tog aldrig själv
emot ordnar. Och han förblev till sin död rationalist och ateist. Vad
gäller den ekonomiska och sociala politiken hade han i början av detta
sekel framställt åsikter som gjorde att han i den tidens
överklassamhälle kom att betraktas som en farlig socialist.

Men längre fram, med bibehållandet av sin radikala rationalism i alla
ekonomiskt mindre kostsamma hänseenden och likaledes i frågor om
näringslivets inriktning, t ex om utnyttjandet av våra malmtillgångar,
blev han mer och mer ett mäktigt språkrör för den negativa kritiken
mot den försiktiga välfärdspolitik som då började föras. Han blev så ett
exempel på en personlig utveckling i konservativ riktning.

"Jag menar alldeles bestämt att hans liv skulle ha blivit riktigare och
mera helt, om hans personliga politiska utveckling gått i den motsatta
riktningen. Jag menade det redan som student och sa det emellanåt till
honom. Han lyssnade som alltid och påtagligen med en viss förståelse,
men utan att ändra sig."<sup>7</sup>

<h3>8 <i>Min egen radikalism</i></h3>

Själv har jag känt mig bli allt radikalare, ju vidare områden min
forskning kommit att omspänna och ju djupare jag fått tränga in i
samhällsproblemen. Till denna skärpta radikalism hör också, som jag
ser det, ett klarare medvetande om ofullkomligheterna och till och med
snedvridningarna av mycket som hos oss på senare tid uppfattats som
radikala reformer.

När jag kom hem vid sextiotalets början blev jag oroad av vad jag
uppfattade som konformismen då hos den socialdemokratiska
ungdomen, och jag skrev i <i>Frihets</i> förstamajnummer 1961 en artikel "Vi
behöver rebeller". Men redan nästa år när jag skrev en artikel med
samma ärende för en gymnasisttidskrift, <i>Socialisten i tjugonde
århundradet,</i> som var redigerad av en ung vän Leif Thorsson, sköt jag över
skulden på de äldre. Jag slutade alltså min uppfordran till ungdomen
att söka tänka radikalt på följande sätt:

"Nu har jag emellertid alltid menat att det är alldeles fel att begära
att ungdomen skall vara särskilt vaken och kritisk i politiska frågor. För
att verkligen begripa hur tokigt mycket är i samhället — särskilt
världssamhället — behövs kunskaper och erfarenhet, som ingen föds med.

Och de unga är ju i den situationen, att de skall infoga sig i
samhället, där bryta sig en bana; och de har en lång levnad framför sig att
trygga. En tendens till konformism i politiska frågor är naturlig för
unga människor. Tvärtom vore det rimligt att vänta sig, tycker jag, att
den äldre generationen, som sett mer av världen, som så småningom
fått mindre intresse av att komma fram — antingen därför att de redan
gjort det eller därför att de fastnat nånstans utan att kunna göra den
karriär de tänkt sig — och som har ett kortare livsperspektiv, skulle
vara rebellerna. Vad jag inte begriper är således konformismen hos de
äldre.

Om medlemsantalet i Socialdemokratiska ungdomsförbundet
oavbrutet tenderar att sjunka, och om förbundet blir mindre och mindre
av en 'rörelse', ligger ansvaret härför enligt min mening hos de äldre
partikamraterna, som inte lyckas hålla elden brinnande. Jag unnar oss
innerligt alla jubileerna och alla minnesskrifterna om rörelsens
kamptid. Men försummar vi att ge vår ungdom stimulansen till radikalt
tänkande och ett rebelliskt sinnelag står vårt parti på lerfötter, hur
starkt det än ter sig."

Jag skulle nu vilja tillägga att alltför många av oss, som varit med
längre och naturligtvis inte överger partiet, dessvärre antingen blivit
för passiva i de stora samhällsfrågorna eller också själva åkt in i den
styrande och självkontrollerande politiska byråkrati, som jag skall
kritiskt analysera särskilt i den andra delen av boken.

<h3>9 <i>Tre metodfrågor</i></h3>

På grund av arten av de problem jag i min forskning kommit att arbeta
med har jag drivits att bli vad jag kallar en "institutionell" ekonom, en
i vårt vetenskapliga klimat hemma i Sverige sällsynt variant, trots att vi
ekonomer nu blivit så ofantligt många. Jag har lärt mig att det i
verkligheten inte finns några ekonomiska, sociologiska, psykologiska
etc problem utan bara problem, och att alla problemen är sammansatta
och lika komplicerade som verkligheten själv.

Även när ett studium ges en huvudinriktning på vad vi kallar
ekonomiska problem, t ex vår krispolitik just nu, måste det vägas in i
kunskap om alla andra betydelsefulla samhällsförhållanden och
samhällsförändringar. När t ex våra och hela västvärldens nationalekonomiska
prognosmakare och planerare stod alldeles överraskade i den ena
oljekrisen efter den andra, borde vi förstått faran av att ha hållit oss
okunniga om vad som då var väl känt och diskuterat av forskare inom
andra discipliner.

På grund av bokens ärende och de problem jag diskuterar gissar jag
att innehållet i många kapitel närmast skulle falla inom disciplinen
statsrätt, statskunskap och ibland nutidshistoria. Det generar mig som
institutionell ekonom inte det ringaste. Reglerna för utforskning av
vad som är faktiskt och sant är i grunden desamma för all
samhällsforskning.

Jag har vidare av samma forskningserfarenheter drivits att se de
mänskliga värderingarnas roll i forskningen. Värderingarna spelar sin
roll inte bara när vi drar politiska slutsatser från vår forskning, utan
redan vid utforskningen av vad som är faktiskt och sant. Jag begär
därför redovisning av de värdepremisser som styr forskaren.

Dessa båda grundsatser, som jag ursprungligen inte spekulerat mig
till utan drivits fram emot på grund av de problem jag brottats med i
min forskning, finns genomarbetade och utlagda i inledningar och
metodiska bilagor till mina vetenskapliga arbeten, och de var
förebådade redan i min för mer än femtio år sedan utgivna <i>Vetenskap och politik i
nationalekonomin,</i> 1930, som nu finns i en nyutgåva från 1972.

Vad gäller dessa två metodfrågor nöjer jag mig i denna mindre
tekniska bok med att hänvisa till de hårdare arbetena.<sup>8</sup> Speciellt i fråga
om kravet på värdepremisser blir de i denna bok även redovisade
genom ett avsiktligt personligt skrivsätt.

Den tredje metodfrågan gäller mitt krav på enkelhet i begripandet av
verkligheten. Detta krav blir ju å ena sidan desto svårare att
tillfredsställa med min utvidgning av forskningshorisonten genom att jag är
institutionalist, men blir å andra sidan också viktigare av samma skäl,
eftersom vi eljest hamnar i mångfaldens förvirring.

Särskilt under de senaste decennierna har den dominerande
riktningen bland våra ekonomer här hemma och i de anglo-sachsiska
länderna inskränkt blickfältet mer än tidigare, alltså mer än hos
Marshall och Adam Smith, som faktiskt var mer av institutionalister. De
har därmed, som jag ser det, avlägsnat sig allt längre från en sann
verklighetssyn. I sina grundläggande högteoretiska arbeten skriver de
för varandra som inom en från all annan samhällskunskap isolerad
sekt, vilket måste göra deras forskning allt mindre realistisk och
relevant. Samtidigt har de byggt ut sin forskningsapparat i ekonometrisk,
dvs matematisk, riktning vilket torde innebära en ytterligare
inskränkning av blickfältet. I en bilaga till den andra delen av boken, "Parentes
om nationalekonomerna", skall jag något utveckla denna tanke.

Gustav Cassel, som verkligen var högutbildad matematiker innan
han blev nationalekonom, brukade säga, att när han mötte vidlyftiga
matematiska utläggningar, läste han först den text som vanligen
åtföljde dem för att se efter om författaren kunde ha något relevant att säga,
och om det kunde vara riktigt. Eljest lade han skriften åsido. Formler
kan i bästa fall bara vara illustrationer, menade han.

Cassel hade en sällsynt förmåga att så att säga tänka konkret och
abstrakt på samma gång. Och den konkreta kunskap han hämtade
från flitig statistikläsning och från tidningar och samtal blev
omedelbart och utan att formuleras infogad direkt i hans teoretiska
generaliserande.

I vad han själv skrev syftade han till största enkelhet och
begriplighet. Cassel strävade att, som han brukade säga, skriva så att "en bonde
med sunt förnuft skulle begripa honom". Bakom denna inställning låg
hos honom övertygelsen att "naturen i grunden är enkel", som han
också brukade säga. Han hade ju sin intellektuella mognadstid under
inflytande av nydarwinismen före och kring förra sekelskiftet.

Jag har ju tvärtom fått lära mig att mänskliga förhållanden är ytterligt
komplicerade, och detta är den djupare innebörden av min
institutionalism. Men just därför måste jag sträva efter största möjliga
förenkling och begriplighet, och jag följer alltså likväl Cassel, fastän av det
motsatta skälet.

I inledningen till <i>An American Dilemma,</i> där jag verkligen stod inför
uppgiften att intränga i ett problem av ytterligt komplicerad natur,
skrev jag att jag tog min utgångspunkt i vanligt folks sunda förnuft
såsom de diskuterade sina problem man och man emellan. Och jag
lovade att, hur radikalt jag än skulle finna skäl att korrigera dessa
populära uppfattningar i min efterföljande långa text, skulle mina
bemödanden vara enkelhet och begriplighet och undvikande av lärd
godtycklighet och barbarisk terminologi.

Jag ber om tillgift för denna utflykt till försvar för enkelhet vid
mötande av problem, vilkas komplicerade natur just är min
utgångspunkt som institutionalist.

<h3>10 <i>Dispositionen</i></h3>

Mot slutet av sextiotalet och början av sjuttiotalet skaffade vi oss i
Sverige en ny vidlyftig konstitution. Den kritiska granskningen av den
nya konstitutionen skall ges i kapitel V. Jag vill förutskicka att jag
betraktar detta omfattande grundlagsverk som onödigt och i vissa
hänseenden direkt skadligt och tokigt. Dess negativa verkningar för
hur landet kommit att styras är emellertid relativt obetydliga i
jämförelse med följderna av andra förändringar i samhället.

I kapitlen VI till VIII försöker jag på basen av mina personliga
minnen ge en bild av hur landet styrdes av regeringen och riksdagen
under trettiotalet och i början av fyrtiotalet.

I kapitel IX fortsätter jag denna analys av förhållandena under
trettio- och fyrtiotalen och kommer då in på den personliga motsättningen
mellan Ernst Wigforss och Gustav Möller, och hur den exploderade
efter Per Albins död hösten 1946 med efterverkningar långt fram i
tiden.

I kapitel X analyserar jag förhistorien till och efterbörden av
valutakrisen våren 1947, som hastigt bringade oss att återgå till krigstidens
hårda importkontroller och ransoneringar.

I kapitel XI berättar jag om handelspolitiken efter andra världskriget.

I den andra delen av boken skall jag gå in på en mera systematisk
analys av hur landet nu kommit att styras. För jämförelsens skull
kommer jag då fortfarande att intressera mig för hur förhållandena var
på min tid under trettio- och fyrtiotalen.

Förändringarna beror i mindre grad på den nya konstitutionen.

I det första kapitlet i denna andra del blir det fråga om den ökade
arbetsbördan på riksdagen, den därav förorsakade förlängningen av
riksdagstiden och verkningarna på riksdagens sammansättning
genom olika uteslutnings- och tilldragningsprocesser.

I ett följande kapitel reser jag frågan om arbetspressen kan minskas,
vilket jag knappast finner möjligt.

Jag fortsätter med att studera verkningarna på riksdagsarbetets
organisation och andan i riksdagsarbetet, bl a inställning till offentliga
utgifter.

Jag går därefter över till det korporativa styrelsesätt, som framvuxit
utan att vara reglerat av konstitutionen eller i någon annan författning.
Grundorsaken till dess framväxande är att intresseorganisationerna
framträtt jämsides med partierna med alltmer ingående politiska
program och med stor makt att driva dem.

I de därefter följande kapitlen skall jag ta upp, en efter en, olika
förändringar i hur landet kommit att styras. En huvudförändring har
varit vad jag kallat privatiseringen av offentliga tjänstemän, vidare den
s k företagsdemokratin, särskilt som den har blivit tillämpad i offentlig
verksamhet, och andra betydelsefulla förändringar av förhållandena
på arbetsmarknaden.

Skol- och högskolereformen skall ägnas ett särskilt kapitel.

Till slut skall jag ta upp till kritisk analys vår ekonomiska politik
sedan början av sjuttiotalet och därefter ge min uppfattning om hur
den borde ändras.

Till andra delen av boken hör en bilaga om tjänstemäns och
funktionärers valbarhet i våra folkvalda församlingar, dess historiska
förutsättningar i Sverige och de skiljaktiga förhållandena i de länder
som tagit mönster från England, och en annan bilaga om
nationalekonomerna förr och nu.

Det mesta av texten till andra delen föreligger redan i ett första
manuskript. De återstående kapitlen är fullständigt genomtänkta.
Likväl är jag rädd att det kommer att dröja, kanske ett år eller mera, innan
jag har denna andra del i fullt tryckfärdigt skick.

Men redan i denna del av boken skall jag inledningsvis ha fyra
kapitel om den centralisering och storskalighet, som pressat sig på allt
vad vi företagit oss under den tid jag varit borta. Det har i hög grad
inneburit försvinnandet av de ärvda elementen av "direkt demokrati",
vad som i Amerika ibland kallas "participant influence", deltagande
inflytande.

Dessa fyra första kapitel, till skillnad från alla de senare kapitlen,
som blivit mer hårt disponerade i termerna orsak och verkan, har blivit
ett slags diversekapitel där jag utan sträng ordning tillåtit mig ta upp
en del olika utvecklingar, som jag sett inflätade i sammanhanget men
som jag inte funnit plats för i de följande kapitlen, fastän de
otvivelaktigt har att göra med hur landet styrs.

<h3>11 <i>Utelämnade problem</i></h3>

Ehuru min framställning i boken tar ett mycket bredare grepp än
arbeten om vårt styrelseskick vanligtvis gör, är jag ändå, när jag nu
bereder mig att lämna över mitt manuskript till tryckning, djupt gripen
av hur ofullständigt jag täckt det ämne bokens titel utlovar.

Bland mängden av orsaker som har inflytande på hur landet styrs
men inte här behandlats tänker jag t ex på det direkta inflytande, som
utövas av stora företag och dessas makthavande eliter på regeringen
och på riksdagen eller vid sidan av dem. I viss grad sker det också vid
sidan om intresseorganisationerna. Denna typ av inflytande har
förstärkts genom sammanslagning av företag till större koncerner.
Trenden har påskyndats under senare hälften av sjuttiotalet och i vissa fall
utgjort ett led i vårt ekonomiska försvar i strukturkrisen.

Den i viss mening självstyrande tekniska utvecklingen och de
etablissemang, ofta inneslutande även offentliga företag och institutioner,
som skapas kring den, utövar också ett mäktigt inflytande, som inte
närmare redovisas i boken.

Massmedia, framför allt televisionen, har inflytande över hur all
offentlig verksamhet fungerar. Detta oavbrutet ökade inflytande
berörs i andra delen men får inte en grundligare analys.

Detta är dock bara en exemplifiering i ytterligt abstrakta termer av
mångfaldiga andra problem och utvecklingstrender, som också har
betydelse för utvecklingen av vårt styrelsesätt, även om vi ofta inte ser
tillräckligt klart hur det sker. Deras existens har redovisats här för att
från början klarlägga att min analys, även om kraftigt vidgad utöver
vad som är vanligt när vi talar om styrelsesättet, dock lider av mycket
stora ofullständigheter i fråga om de problem som tas upp, vilket min
ambition som institutionell forskare egentligen skulle ha varit att söka
fylla mera fullständigt.

<h3>12 <i>Till slut</i></h3>

Vetenskap är kritik, och socialvetenskap blir kritik av den samhälleliga
ordningen, fick jag klart för mig som ung. Denna bok innehåller
mycken kritik av vad landet under senare decennier begåvats med och
som menats vara reformer, oftast genomförda under ledning av mitt
eget parti, socialdemokraterna, men i stor utsträckning accepterade av
de andra politiska partierna.

I början av denna självdeklaration erkände jag att författandet av
boken innebar ett mått av vetenskapligt lättsinne på grund av
begränsningen av källmaterialet till i huvudsak mina egna erfarenheter,
minnen och intryck. Men under arbetet har författandet för mig blivit en
mycket allvarlig sak. Det har ställt de allra högsta krav på vad av
förmåga till genomträngande klarsyn jag bör ha bevarat efter ett långt
liv som samhällsforskare, detta förenat med krav på fullkomlig och
hänsynslös ärlighet.

En av mina närmaste yngre vänner som läst utkastet till vissa kapitel
har varnat mig för att texten andas nostalgi och ger intryck av att "allt
varit så mycket bättre förr", vilket folk inte tycker om att höra och
därför blir förargade. Det ställer mig också utanför vår egen
diskussion, som den vanligen förs, sa han.

Men hur skulle jag ha kunnat hjälpa detta? Jag menar ju att i det som
boken handlar om, nämligen hur landet styrs, var det, med vissa
undantag som jag skall redovisa, faktiskt bättre förr. Hur skall jag då
kunna undvika att ärligt och klart utsäga detta?

Och för mig är den vanliga försyntheten hos även kritiskt begåvade
personer att undvika att säga rent ut, vad de innerst inne verkligen
menar, att betrakta som en uppenbar, feg och opportun falskhet.

Likaså vad gäller nostalgi. Vanligen betraktas den på ett självklart
vis som en intellektuell svaghet, vilket jag menar är helt oberättigat.
Nostalgin vid tanke på hur i vissa hänseenden landet styrdes bättre
förr i jämförelse med på senare tid och nu, kan vara en känsla helt
rationellt grundad på sann kunskap.

Jag kan i alla händelser inte skriva annat än vad jag finner vara
sanningsenligt. Och jag kan därför heller inte följa det konventionella
mönstret att anlägga en spelad personlig anspråkslöshet ifråga om
egna insatser och ståndpunkts taganden i gången tid och nu.

Boken måste ju av naturliga skäl vara slutgiltig från min sida, allra
helst som jag är ivrigt inställd på att söka, om möjligt, hinna avsluta ett
viktigt vetenskapligt verk, som jag redan arbetat på i flera år: <i>An
American Dilemma Revisited.</i> Jag har redan avbrutit arbetet på detta för
mig så viktiga verk under flera år.

Till skillnad från nästan allt jag författat är detta <i>en bok om Sverige,
skriven på svenska, av en svensk, för svenskar</i> — den första i detta slag på
nästan ett halvsekel, ända sedan Alvas och min <i>Kris i befolkningsfrågan,</i>
1934.<sup>9</sup>

Låt mig till slut säga att min kritik är given av varmaste hjärta. Själv
är jag ju en tveklös svensk patriot. Varhelst jag rest och bott i
främmande länder under mina många och långa utlandsvistelser, har det varit
med stolthet jag burit mitt svenska pass.

Jag har aldrig ifrågasatt annat än att vi i Sverige, med de
extraordinärt gynnsamma förhållanden vi haft och länge väl utnyttjade, skall
vara överlägsna andra länder. Det har frigjort mig från frestelsen att
tänka på Sverige, när jag arbetat med problem i utlandet, vilket varit
en stor fördel för deras genomslagskraft utomlands.<sup>10</sup>

Min anspråksfulla inställning till mitt svenska fosterland
formulerade jag i rubriken till mitt bidrag till Nationalekonomiska föreningens
minnesskrift, när föreningen blev hundra år: "Ett bra land som skulle
kunna vara mycket bättre."<sup>11</sup>

Institutet för internationell ekonomi sommaren 1982
<br><i>Gunnar Myrdal</i>
<h2><big>I</big> NÅGRA NOSTALGISKA ERINRINGAR OM
STORSKALIGHETENS FRAMTRÄNGANDE</h2>

<h3>1 <i>Kooperationen</i></h3>

Dalarna hade undgått storskiftet kring början av förra århundradet,
som i andra delar av landet spridde gårdarna. Den stora by som sedan
gammalt hade haft uppemot hundra hushåll och varifrån jag stammar
och där jag tillbragt mina allra första barndomsår, är Solvarbo i
dalasocknen Gustafs, som under Gustav III:s tid hade utbrutits från Stora
Tuna. Där fanns redan vid århundradets början en
konsumtionsförening och ett konsumentkooperativt företag.

Typiskt nog för den kooperativa rörelsens ideologiska ursprung i
rochdalevävarnas principer kallades butiken "Ringen". Jämte
godtemplarhuset och missionshuset var Ringen en central institution i
byn. Föreståndaren fick gemenligen heta "Ringaugust". Han var en
betydelsefull person och var också byfogde. Det fanns ingen annan
handelsbod i byn. Den är nu nedlagd i det allmänna försvinnandet av
handelsbodar. Vad som nu finns kvar av byn har inget lokalt
inköpsställe.

Kooperativa förbundet hade bildats 1899 och hade redan anslutit sig
till en internationell allians. KF hade tidigt börjat utveckla en
en-grosrörelse till de enskilda konsumtionsföreningarnas tjänst. Hela denna
begynnande organisatoriska utveckling låg naturligtvis högt över det
lilla barnets erfarenhetsnivå. Vad jag nyfiket kunde iaktta var
emellertid dess lokala och uppenbarligen oberoende sätt att fungera, inte bara
vid möten utan oavbrutet genom medlemmarnas kritik och förslag.
Det kunde t ex gälla, minns jag, vilken sill som skulle föras. Detta var
en slags direkt demokrati, fastän på det lärda sättet formulerade inte
barnet sina iakttagelser.

Som i all direkt demokrati var det inte fråga om beslut fattade genom
omröstning efter formeln av majoritet/minoritet. När jag nu ibland
tänker på våra fornminnen och ser den stora stenen, där lagsägaren
satt, och de sex mindre stenarna å ömse sidor för tolvmännen i
nämnden, föreställer jag mig inte att de, som i senare tid, valdes, utan att
deras och lagsägarens myndighets- och förtroendeställning framkom
på annat sätt.

Likaså vid den faktiska styrningen av Ringen för åttio år sedan.
Avgörande för de beslut som ju faktiskt oavbrutet fattades var,
föreställer jag mig nu, i första hand en växlande grad av intresse bland


byinnevånarna för företagets skötsel i det ena eller andra hänseendet
och deras påstridighet, vidare deras ålder som vid den tiden ännu
betydde inflytande, och mera allmänt deras ställning i bysamhället,
som sannolikt till stor del nog var beroende av hur täta de var
ekonomiskt. Den direkta demokratin fungerade, och jag iakttog då hur den
fungerade.

Nu är Kooperativa förbundet ett jätteföretag, ett av de största i
landet, med fabriker och varuhus och en stor partihandelsverksamhet,
i första hand för att tjäna de anslutna konsumtionsföreningarna, som
blivit allt större. Verksamheten styrs mer och mer centralt. Det har
faktiskt diskuterats att sammanföra alla föreningarna till en enda för
hela landet.

Den kooperativa verksamheten vill fortfarande vara en "folkrörelse"
och stora ansträngningar och kostnader läggs ner på att hålla kontakt
med de enskilda konsumenterna. Den vill också vara, och är förvisso,
"demokratiskt" styrd, men elementen av den direkta demokrati och
det folkliga medinflytande, som jag som barn kunde iaktta, har nu
nästan försvunnit. Och den representativa styrelseformen, vartill med
nödvändighet själva den väldiga omfattningen av den kooperativa
koncernens verksamhet tvingar, har svårt att stimulera de många
hundratusentals konsumenterna-medlemmarna till aktivt deltagande i
styrandet.

Problemet har hållits levande inom kooperationen, särskilt på senare
tid, och den ena utredningen efter den andra har sökt lösningar av den
kooperativa verksamhetens organisation. De gamla
fackmannastyrelserna från Albin Johanssons tid har genomgående ersatts med
"lekmannastyrelser" som fått bära det ekonomiska och juridiska ansvaret.
I några föreningar prövas sedan ett par år en form av mera direkt
konsumentinflytande genom de s k butiksråden.

Kooperationen tar då och då initiativ för att rationalisera och
därigenom förbilliga konsumtionen. Jag minns från trettio- och fyrtiotalen
många sådana konsumentpedagogiska insatser, som Alva deltog i.
Nyligen har dessa strävanden fått framträda genom tillhandahållandet
av helt märkesfria produkter som tvålar, tandkrämer m m. Men i
huvudsak tvingar konkurrensen kooperationen att leva med i den
kommersialiserade konsumtionen.

I gamla tider som i Solvarbos Ringen var det mest husmödrarna som
kunde klaga och ha uppslag och således "styra" hur företaget
utvecklades. Fortfarande är det, med alla trevande steg mot mer jämlika
könsroller i vårt samhälle, dock mest kvinnorna som köper och bär
hem varorna.

Medlemskapet i föreningarna är knutet till hushållen och det har nu
börjat bli vanligare att hustrurna registreras för medlemskapet. Men i
de representativa församlingarna och särskilt de för hela landet blir det
mest männen som framträder.

Och dessa är oftast medelålders och äldre män av det solida slag som
mestadels blir valda i våra förtroendeförsamlingar och som samlat på
sig många andra uppdrag och blivit mångsysslare. Männen dominerar
också fortfarande de centrala styrelserna och de högre posterna i de
kooperativa företagen. Inga riktiga krafttag har ännu tagits för att rätta
till könsdiskrimineringen inom kooperationen.

I konkurrensen med andra privata butikskedjor har kooperationen
fått lägga sig till med ett hårt lönsamhets- och profittänkande och göra
anpassningar som ibland går emot de gamla principerna. Det senaste
exemplet var accepterandet av kreditkort. Det strider direkt mot en
kooperativ grundprincip.

Av samma skäl har de fått följa den allmänna tendensen till
nedläggning av butikerna i avfolkningsorterna, som ju kraftigt ökade i antal
särskilt under sextiotalet, och där så många gamla blivit kvar som har
svårt att flytta sig långa vägar för att köpa vad de behöver för att leva.
Även i storstäderna har det blivit svårt att ha kvar stadsdelsbutikerna.

I Gamla stan har vi nu bara en liten och ofullständig konsumbutik
och är rädda att förlora den. Detta skulle drabba oss särskilt hårt,
eftersom nästan hela den mängd av små privata livsmedelsbutiker vi
hade ännu för tio år sedan har lagts ner.

Dessa slags småföretag var ägda och drivna av arbetarhustrur eller
änkor eller ett par av dem. De har nu inga chanser. Hyrorna har stigit
särskilt för butiker. De har allt svårare att få varor levererade i
småposter. Och hälsovårdsmyndigheterna har blivit kitsligare om lokalernas
beskaffenhet.

Med försvinnandet av den nära kontakten med konsumenterna kan
det ibland verka som om kooperationen finner det lönsamt att inte
skylta längre med beteckningen "kooperation". "Domus" och andra
anonyma beteckningar har blivit gängse. Dess stora varuhus i
Stockholm får fortfarande heta Paul U Bergström, eller PUB. Det var visst ett
säljarens villkor vid övertagandet, men mycket tyder på att
kooperationen var tillfredsställd med denna fördöljande beteckning.

Kooperativa förbundets bokförlag gjorde i min ungdom en
fullkomligt storartad insats för att hålla igång samhällsdebatten och fördjupa
den under Johannes Lindbergs tid, en man som skulle förtjäna en egen
minnesbok.<sup>1</sup> Nu döljer sig det kooperativa förlaget, som fortfarande är
välskött och kanske mindre kostnadskrävande, under namnet Rabén
och Sjögren efter ett övertaget privat företag.

Det är som med partiets huvudtidning i Stockholm. Ursprungligen
— ända från August Palms tid för nästan 100 år sedan — hette den
sanningsenligt "Social Demokraten" och överst på första sidan bar den
vignetten "Frihet Jämlikhet Broderskap". Först tappades vignetten
bort, sedan döptes tidningen om till "Morgontidningen", och till slut
försvann den alldeles. Skämdes man för de ideal som burit rörelsen?
Eller gjorde man bara den kalkylen att deras döljande skulle locka nya
prenumeranter utan att förlora de gamla trogna?

Jag menar nog att den kooperativa rörelsen, vars ledande
tjänstemän alltmera sällan vuxit upp inom rörelsen som från början
springpojkar eller bodbiträden och insupit dess nedärvda strävanden, nu
behöver en inre upplysnings- och uppfostringskampanj bland alla sina
anställda om kooperationens ideal och principer. Att hålla rörelsen
lönande är viktigt och har alltid erkänts vara det. Men inte som enda
riktmärke.

I andra delen av boken skall jag ha anledning att diskutera hur
löntagarorganisationerna under senare årtionden utvecklat ett intresse
för politiska program långt utanför själva löneintresset. Kunde vi inte
ha väntat att också konsumentkooperationen skulle ha trätt fram mera
ofta och kraftigare för både de allmänna och särskilda
konsumentintressena och inte bara ha nöjt sig med att hålla hård konkurrens med
de privata butikskedjorna?

Redan på trettiotalet hände det ibland att Ernst Wigforss och jag
diskuterade, varför konsumentintressena även hos oss i Sverige där
kooperationen redan då var så stark, fick så svagt försvar.

Nu frågar jag mig t ex, skulle inte den kooperativa rörelsen känna
varmt ansvar för de åldrande befolkningarna i avfolkningsdistrikten?
Som jag ser det, borde den å deras vägnar rentav kunna kräva
tillräckligare statsanslag för att dessa orter skall kunna behålla närbutiker och
ge dessa möjlighet till hemskickning. Och den skulle så vara beredd att
inte själv så ofta lägga ner sina butiker i dessa områden utan att i stället
anse det som en viktig uppgift att i konkurrens med privata
butikskedjor vara med att möta de gamlas alltmer kännbara levnadsproblem i
glesbygderna. Detta är alltjämt en försummad sak i vår välfärdspolitik.

Kooperationens utveckling är en del av det ofantliga ekonomiska
framåtskridande som inträffat under min livstid. Det skall inte
bestridas. Den har haft en i hela världen enastående framgång och har sedan
länge omkring en femtedel av detaljhandelns omsättning och en
fjärdedel av livsmedelshandeln, som den nu kämpar att behålla. Den har
ofta varit prisledande och ibland dramatiskt pressat ned priserna,
som en gång på Albin Johanssons tid i fråga om glödlamporna.

Men i en bok om hur landet styrs bör det inte fördöljas att en förlust,
som fått bäras, är ett minskat direkt medlevande och därför inflytande
av de styrda. För att illustrera skillnaden mot förr kan det brådmogna
och nyfikna barnets minnen från århundradets första början ge en
relevant påminnelse.

Vad jag sagt på dessa sidor får inte fattas som bara kritik av
kooperationen idag. Med dess enorma tillväxt har det väsentliga och svårlösta
problemet uppstått: hur skall stordrift kunna förenas med effektiv
demokrati? Med det problemet arbetar den kooperativa rörelsen
allvarligt och oavbrutet, som jag påpekade.

Jag kan ju inte heller mena att den skulle ge vika i det hittills
framgångsrika strävandet att hålla och om möjligt stegra sin mycket
stora andel i den totala omsättningen i landet. Med det utdöende av
småbutikerna, som knappast kan helt stoppas, skulle då de privata
butikskedjorna lämnas fria att löpa in i en mer eller mindre öppen
prishöjande monopolism, varav vi på många områden av vårt
näringsliv fått mer än våra konventionella ekonomer och politiker hållit klart
för sig i sin åkallan av "den fria marknadshushållningen".

Men jag hyser mina tvivel om att det enda och bästa sättet för
kooperationen att behålla och öka sin marknadsandel är att kosta på
sig dessa dyra helsidesannonser i dagspressen om priserna på
matvaror. Det borde finnas andra och billigare metoder att få folk att lita på
kooperationens konkurrensförmåga i prishänseende. Det är den
allmänna tilliten till kooperationen som försvarare av
konsumentintressena som behöver stärkas. Och det förutsätter i första hand ideologisk
uppfostran av medlemmarna. Hur är den möjlig att genomföra inom
en så storskalig organisation?

Aktiv inriktning på lönsamhet och konkurrensförmåga är en
förutsättning för den fortsatta köptroheten, men den får inte inkräkta på
våra traditioner och våra ärvda ideal. Det vore att ännu mera bestämt
avlägsna oss från folkligt medlevande och förtroende. Det är ur den
synpunkten godtagandet av kreditkorten för mig var ett så
skrämmande tecken.

<h3>2 <i>Vägväsendet</i></h3>

I århundradets början fanns det sedan länge en väglag, en Väg- och
vattenbyggnadsstyrelse för hela landet, och lokala vägdistrikt,
vanligen sammanfallande med den gamla häradsindelningen. Det hade då
redan beslutats om en del men mycket små statsbidrag för vissa slags
vägbyggnader. Vägunderhållet på landsbygden låg emellertid i
huvudsak på jordägarna, fördelat efter mantal och mantalsdelar. Om allt
detta kunde även ett vaket barn inte ha mer än mycket grumliga
uppfattningar.

Vad jag såg och nu väl erinrar mig var hur smala och krokiga
vägarna då var, med i mitten två djupa fåror efter hästskjutsarna. Det
fanns då praktiskt taget inga bilar i Sverige. Jag tror att jag den tiden
aldrig hade sett en bil, och knappt hört talas om fenomenet.

Vad jag också intresserat iakttog var brädlappar nedslagna med
växlande mellanrum vid vägkanten. De utmärkte sträckor av vägen
som de enskilda bönderna var skyldiga att underhålla, när
vägunderhållet då, som vanligt var på landsbygden, fullgjordes in natura.

Enskilda bönders intressen stod direkt på spel. Det gällde hur väl
vägunderhållet skulle göras, hur långt vägbiten låg från gården och
hur långt från ett grustag. Jag hörde en hel del dispyter mellan olika
intressenter om dessa ting och iakttog, hur de ibland resulterade i
förändringar. Den "allmänna uppfattningen" i en ort hade inflytande,
långt innan hänvändelse gjordes till en myndighet utanför byn.
Återigen bevittnade jag ett element av direkt demokrati, av personligt
medlevande och medbestämmande.

Tillväxten av antalet bilar och biltrafiken föranledde sedan
revolution i vägväsendet. Efter första världskriget började statsbidragen ökas
och de finansierades genom oavbrutet höjda skatter på biltrafiken.
Samtidigt gynnades genom höjda statsbidrag de vägdistrikt, som
avlöste naturaunderhållet, genom att i stället ta ut skatt hög nog för att
tillsammans med statsbidragen bilda en "vägkassa", varur
kostnaderna för vägunderhållet och gradvis vägbyggandet, vanligen för rätning
av vägarna, kunde bestridas.

Min far var på tjugotalet vägstyrelsens ordförande i ett vägdistrikt i
Södermanland, där han då bodde. Vi hade nu fått en ny yrkeskår av
arbetare, vägarbetare, som sammanslöt sig i en fackförening, som han
lokalt fick förhandla med.

Samtidigt var i verkligheten styrandet av vägväsendet dock
fortfarande rätt nära de enskilda intressenterna även i andra hänseenden.
En bonde kunde ringa upp min far och begära att en väg, som skulle
rätas genom nybyggnad, skulle dras på den ena i stället för den andra
sidan av hans gård. Och en sådan hänvändelse kunde ibland
tillgodoses inom vägdistriktets beslutsområde — återigen ett kvarlevande
element av direkt demokrati.

Men statspengarna som las ner på vägunderhåll och vägbyggnader
växte, när de gamla grusvägarna skulle rätas och så småningom
permanentas. Och behovet av expertinflytande på hela verksamheten
också. Vägstyrelsen i de gamla häradena och hela den lokala
självstyrelsen fick avskaffas.

Nu bara åker vi på vägarna och knappast någon procent av oss vet
ens, eller kommer ihåg, namnet på den statliga myndighet som
beslutar om vägarna. Det lokala inflytandet har helt försvunnit. Och
riksdagens kontroll måste bli mycket summarisk, liksom regeringens. Båda
får i alla detaljer lita på byråkraterna, vilkas antal oavbrutet ökat.

<h3>3 <i>Trettiotalets funktionalism in memoriam</i></h3>

Låt mig tillägga några reflektioner, som inte söker sig så långt tillbaka i
personliga minnen för jämförelser.

När Alva och jag var hemma igen i Sverige sommaren 1931 efter två
års bortovaro, kom vi omedelbart i kontakt med de unga arkitekterna.
Sven Markelius och Uno Åhrén och många andra blev våra nära
vänner och arbetskamrater.

Det var i denna personliga gemenskap jag i <i>Spektrum</i> och <i>Arkitekturen
och samhället</i> skrev "Socialpolitikens dilemma" och "Kosta sociala
reformer pengar?", som sidoutflykter från mina tyngre vetenskapliga
skrifter. Jag och Uno Åhrén tog initiativet till en socialdemokratisk
bostadspolitik som jag skall närmare berätta om i kapitel VIII.

Alva skrev artiklar i tidskrifter och litet senare böcker om <i>Stadsbarn</i>
och <i>Riktiga leksaker</i>, allt i den anda som rådde i vänkretsen.
Tillsammans med Sven Markelius samlade hon en krets för att planera
kollektivhus. Planer gjordes för ett stort, utbrett komplex i en park i Alvik
nära Tranebergsbrons förbindelse med Äppelviken.

Det blev till slut bara ett litet sådant hus, John Eriksonsgatan 6. De
privata byggmästarna var inte tillräckligt intresserade och inte heller
bostadskooperationen. Och det var inte underligt, eftersom bankerna
då följde kreditregler som praktiskt taget gjorde finansieringen av
kollektivhus omöjlig. Vid värderingar räknades investeringskostnader
för gemenskapsanordningar inte in. Tiden var ännu inte mogen.
Finansieringsreglerna lär nu ha ändrats.

Den funktionalism som blommade ut i Stockholmsutställningen
1930 och i propagandaskriften <i>Acceptera</i> ville bli en rörelse bland och
för folket. Den ville avskaffa fattigdomen som då var så djup. Den 
passade så in i den våg av social radikalism som vid den tiden gjorde
sig gällande. I första hand ville den lyfta folk ur deras tröghet i
etablerade levnadsvanor. Den var varm, mjuk och mänsklig och syftade
ytterst till att skapa bostäder för lyckliga familjer och för gemenskap
mellan grannfamiljerna. Detta var en sida av den tidiga
funktionalistiska rörelsen, som nästan kommit bort i skriverierna kring
femtioårsminnet av Stockholmsutställningen.

Den ville förvisso också tillgodose skönhetsvärdena. Uno var från
början en ren skönande, fast han i mera mogen ålder inte ville profilera
sig så. Som gymnasist hade han målat de mest romantiska tavlor med
sjöar och skogar, varav jag råkat ärva en innan vi träffades. Hans första
yrkesarbete hade sedan varit att gestalta vackra ljusstakar och andra
bruksföremål. Vi bevarar och använder ännu ett matsalsbord med
trävit yta och så smalt att att alla kan tala vid varandra. Sven tänkte jag
mig då alltid som i grunden en konsthantverkare som nästan med
händerna formade sköna och riktiga lägenheter och hus.

I denna inriktning på skönhetsvärdena hade de ju föregångare i
svensk arkitektur, liksom förvisso de har fått enstaka efterföljare. Men
den övermodiga tanken att vilja skapa en radikal politisk rörelse för
byggandet av riktiga bostäder som värnade om familjernas lycka och
gemenskap med varandra förtvinade snart.

De väldiga höghuskomplex, som jag nu ser runtom Stockholm, har
säkert god köksinredning med kylskåp och övriga bekväma
nymodigheter, moderna toaletter, parkeringsplatser för bilarna och andra
tekniska finesser, och lägenheterna har blivit dyra. Men utrustningen för
den gemenskap mellan familjerna som vi och våra vänner bland
trettiotalsfunktionalisterna ivrade för, är inte tillgodosedd.

Och vi läser i tidningarna om social och ekonomisk segregation och
om all slags abnorm ensamhet, missanpassning av människorna och
snabb förslumning av byggnadskropparna i de bostadskomplex där de
mindre bemedlade bor.

De var tydligen också slarvigt byggda. Från tidningarna får vi veta
att det skulle kosta tjugo miljarder att sätta istånd dessa byggnader
från slutet av sextio- och början av sjuttiotalen.

Jag kan nästan höra vad Uno och Sven och de andra radikala
arkitekterna från trettiotalet då skulle ha sagt om tillkomsten av dessa
storskaliga, monotona, sammanträngda och illa byggda bostadskomplex. Det
var inte den typen av höjd bostadsstandard vi den tiden drömde om
och kämpade för. Varför har inte mycket tidigare en proteströrelse
uppstått bland arkitekterna mot detta vanstyre?
<h3>4 <i>Offentliga byggnader</i></h3>

Förfallet sträcker ibland ut sig till den offentliga byggnationen. Som
akademiker ligger det särskilt nära för mig att tänka på det
sammanträngda, fula och i många hänseenden illa byggda och föga
ändamålsenliga byggnadskomplex i Frescati som nu rymmer Stockholms
universitet. Jag avskyr den förtvinade miljö för forskning och högre
studier som där tillskapats.

I Oslo har också universitetet flyttats ut. Det har där blivit ett par
friställda höghus och för resten flera små och relativt låga hus spridda
över ett fält. Mellan husen finns gräsmattor med spridda
blomsterrabatter och här och var någon skulptur.

Bland det första som byggdes där på Blindern var ett hus för
studenterna. Det har saknats ända till helt nyligen ute på Frescati, liksom
alltjämt en stor föreläsningssal, en aula, vilket allt nog haft sitt
delansvar för att studentlivet och studentföreningarna med deras offentliga
diskussioner och deras inbjudningar till vetenskapsmän och
kulturpersoner nästan helt kommit bort.

I Oslo har de ju dessutom haft kvar sin förnämliga aula i gamla
universitetet vid Carl Johan, där så många av oss talat och öppnat
diskussioner i studentföreningen. Jag kanske får nämna i förbigående
och utom ämnet för detta kapitel att norrmännen heller inte i samma
grad som vi i Sverige låtit stegringen i studentantalet förbindas med
den för den högre undervisningen och särskilt för forskningen
förödande högskolereform som jag skall återkomma till.

Tore Browaldh erinrar mig om hur — jag tror det var 1946 — Olle
Engkvist hade bjudit ihop några vänner till en middagsdiskussion om
hur Stockholms högskola skulle flyttas ut. Närvarande var utom vi tre
högskolans rektor Harald Cramér, Sven Wallander och några till. Vi
sade till varandra att det fanns tillräckligt många personer av vårt slag
och på vår nivå för att själva kunna göra en utredning och inte behöva
lita till den ofta förstockade Byggnadsstyrelsen, hårt hållen av
Finansdepartementet.

Jag minns att jag berättade om hur flertalet amerikanska universitet
fått sina förnämliga stora campus genom generösa och förutseende
trossamfund, som ofta grundat universiteten, och genom statliga
gåvor av stora landområden (Land Grant Colleges). Jag minns att Olle
Engkvist särskilt anmärkte att i vårt rymliga land behöver vi inte snåla
med mark och tränga ihop ett universitetsområde.

Hur frågan sedan utvecklade sig vet jag inte, eftersom jag återigen
var utomlands från våren 1947. Men jag ser nu det anskrämliga
universitet vi fått i Frescati.

Hur kan det finnas en svensk arkitekt, som ställt sitt tekniska
kunnande till förfogande för byggandet av detta hopträngda, vanskapliga,
nakna och funktionellt otjänliga byggnadskomplex ute på Frescati?
Och hur har det kunnat ske utan en proteststorm från hans kolleger,
från professorerna eller rentav studenterna?

Men den direktare frågan har jag redan formulerat. Vad har hänt
arkitektkåren, som avstått från den politiska roll många av deras
föregångare på trettiotalet krävde för sig: att leda en samhällsdebatt för det
mänskliga och sociala intresset att bygga för större lycka och
gemenskap mellan människorna i samhället?

<h3>5 <i>Rivandet</i></h3>

När jag som handelsminister omedelbart efter andra världskrigets slut
sommaren 1945 flög till Warszawa var det för att säkra oss fortsatt
tillförsel av kol, varpå vår energiförsörjning då berodde mycket mer än
senare, och för att förmå den polska regeringen att avstå från att kräva
betalning i efterhand för allt det polska kol vi fått under kriget och
betalat för till tyskarna, deras förtryckare. Jag lyckades i båda
hänseendena. Den senare förhandlingspunkten hölls av förståeliga skäl strängt
hemlig och har gjort det ända till nu.

Liklukten stod frän från ruinerna. Innan tyskarna i sin reträtt fått
lämna staden — medan ryssarna stod avvaktande utanför — hade de
på ett djävulskt sätt placerat sprängladdningar inuti husen, så att de
skadade yttermurarna stod kvar skalade och tomma, utan innanmäte.
Med traktorer hade de dragit upp ur underjorden rör och ledningar.
De hade gjort detta arbete särskilt effektivt i stadens gamla och
traditionsrika kvarter.

Den dåvarande polska regeringen hade likväl redan beslutat att
delvis med hjälp av bevarade ritningar och målningar deras huvudstad
Warszawa skulle återställas till vad den varit. Detta måste bli ofantligt
kostsamt. Jag minns jag tänkte, särskilt med hänsyn till de oerhörda
ekonomiska svårigheter landet hade att möta för att återuppbygga sitt
fullkomligt förödda näringsliv, att det kanske skulle ha varit klokare att
låta denna stad, som var helt i ruiner, stå som den var som ett sorgligt
monument över vad som gått över landet.

Men polackerna stod orubbliga i sin föresats. Regeringen var den
tiden ännu inte bragt helt under den ryska likriktningen. Men även de
följande rent kommunistiska regeringarna har orubbligt hållit fast vid
beslutet om Warszawas återställande.

Hos oss, som inte varit i polackernas oerhörda ekonomiska
trångmål, har det i stället fräckt och hänsynslöst rivits, och intill sistone har
få röster höjts mot rivandet. Hos de bestämmande har uppenbarligen
rivandet fött lustkänslor.

Grävskoporna har fått ta bort Brunkebergsåsen och hela den trevliga
gammaldags bebyggelsen där och också fått härja i Klarakvarteren.
Marken har efteråt blivit så dyr, att den bara kunnat förvärvas av
storbankerna och högkapitalistiska fastighetsbolag. Så har vi fått vårt
City. Om nätterna är det folktomt eftersom ingen bor där, och de
prostituerade har funnit ostörda saluställen.

Var det nödvändigt? Och är det för övrigt en självklar sak, att
huvudkontor för stora företag måste ligga i centrum? Statens järnvägar
hade ju klarat sig bra trots att dess huvudkontor placerades i vad som
då var och ännu är en utkant av Stockholm, Tomteboda.

Härom kvällen visade televisionen en utmärkt väl gjord, emot
tidsandan kritisk bildserie över några av våra gamla gator och torg, som
jag minns dem, med många gamla vackra och ändamålsenliga hus som
fullkomligt onödigtvis rivits, hela små stadsdelar som utplånas.
Brunkebergstorg, där bara ett hus fått stå kvar, visades i sin gamla gestalt.

Överallt i vår stad har gamla hus rivits i stället för att upprustas. Jag
betvivlar att det alltid ens varit profitabelt. Men dessutom kan jag inte
gilla att profiten skulle vara det enda intresset när det gäller att bygga
och bevara vår stad.

Detta har skett i en stad som länge var socialdemokratiskt styrd. Var
det verkligen våra folkliga intressen och ideal som fick råda?

När jag för några år sen for förbi Arboga, gladdes jag åt att den
staden, till skillnad från många andra av våra småstäder, bevarat sin
gamla bebyggelse och låtit behovet av nya byggnader få tillfredsställas
i utkanterna. Sedan har jag läst i tidningarna att mycket av den gamla
innerstaden skall rivas, eftersom det anses bli för dyrt att restaurera de
gamla husen. Jag betvivlar att den kalkylen är riktig och än mer att den
tar rimliga hänsyn till intresset att ha detta kulturarv kvar och till
människornas trivsel.

När vi i Stockholm fått behålla Stan mellan broarna vars stadsplan
och delvis bebyggelse, jämte våra gamla kyrkor, hör till de få
medeltida monument vi har bevarade, är det ju bara en lycklig slump. Kring
sekelskiftet fanns planer på att riva ner den då helt förslummade
stadsdelen, rita upp en ny modern stadsplan och bygga upp en
stadsdel lik de andra på Kungsholmen och Östermalm. Men hela förslaget
fick lyckligtvis slopas, för att det skulle ha blivit för dyrt.

Nu är stadsplanen lagd under hård kontroll och många hus
skyddade som kulturhus. En lång tid var vi bekymrade, hur vi skulle finna
medel för att restaurera byggnaderna som genomgående fortfarande
var förslummade. Men sedan en tid sker det på privat väg. Och
drivkraften har till stor del varit inflationen, som gjort det till en
lönande spekulation. Visserligen anser jag inflationen som en
kräftskada i samhället och ett fördärvligt resultat av vår misslyckade
krispolitik, som jag får anledning att återkomma till i andra delen av boken.
Men i detta alldeles speciella hänseende har den onekligen haft en
nyttig bieffekt.

Likaså i Visby. I början av trettiotalet var vi där från Bostadssociala
utredningen och konstaterade då, att många av de små bostadshusen
innanför muren var hälsovådliga att bo i på grund av fukten från
marken. De har nu restaurerats och, jämte inflationen, har därtill
bidragit att många stockholmare och annat rikt folk utifrån har velat
kosta på sig att ha ett fritidshus i det vackra och minnesrika Visby.

Mariefred är en annan stad, som fått hela sin gamla vackra innerstad
restaurerad av samma orsaker. Igen, varför skulle det inte få hända i
Arboga? Och varför skall det vara nödvändigt att det bara händer på
den alldeles snedgångna inflationens villkor?

<h3>6 <i>De storskaliga sjukhusen</i></h3>

Jag ser med misstroende på våra kolossala sjukhus. Jag kan dock förstå
de medicinska skälen, att vårt sjukhusväsen på det viset kan
ekonomisera med särskilt dyrbar apparatur och tillåta en höggradig
specialisering bland läkarna, vilket i och för sig betyder framsteg i sjukvården —
även om ibland smygande sjukdomar därigenom lättare blir
oupptäckta.

I Amerika har det funnits en rörelse för att få mera mångsidigt
utbildade allmänläkare. Den har även haft inflytande på
läkarutbildningen vid många medicinska fakulteter, som ofta lagt upp särskilda
studielinjer för medicinskt mer allmänt utbildade läkare, vilka fått
studera så grundligt att de fått samma status som specialisterna.

I Sverige har vi redan något tusental av vad vi kallar allmänläkare
och avsikten är att deras antal skall snabbt ökas för tjänst i
vårdcentralerna och över huvudtaget den öppna sjukvården. De blir ändå bara en
bråkdel av läkarkåren, som till allra största delen är och förblir
specialister vid våra stora sjukhus.

Jag kan inte låta bli att i förbigående observera en oroande
utveckling som jag läser om i tidningarna. Nämnden för läkares
vidareutbildning, vars majoritet som vanligt består av byråkrater — representanter
för sjukhusens huvudmän, för socialstyrelsen och kanslersämbetet —
har föreslagit en försämring av allmänläkarnas utbildning, detta emot
en enig läkarkår av både specialister och allmänläkare.

Sänkning av kompetenskraven i alla hänseenden har ju varit en
genomgående tendens, som jag ofta skall ha anledning att återkomma
till. Det är som om de, som på modernt byråkratispråk kommit att kallas
"beslutsfattare", velat systematiskt bringa ned alla specialutbildade till
en lägre utbildningsnivå, som så litet som möjligt skiljer sig från deras
egen.

Av egen erfarenhet anser jag att högkompetenta allmänläkare har
viktiga uppgifter även inom sjukhusen. Specialisterna kan befaras göra
felaktiga diagnoser just därför att de inte är allmänt utbildade och
arbetar i isolering. Våra utmärkta kirurger har lärt sig att före en
allvarlig operation behöver hjärtat undersökas. Men det borde inte
räcka. Patientens hela status borde fastställas, och det kan inte
kirurgerna göra och inte hjärtspecialisterna heller.

För att återgå till huvudfrågan, är jag villig att godta våra stora
sjukhus, bl a för att de till så stor del redan finns. Men jag förstår inte
oviljan mot de små sjukhus vi redan har eller skulle kunna skaffa oss
som komplement.

I Mariefred hade vi en sjukstuga med arton bäddar. Den gav nog
bland den billigaste sjukvården i landet. Men byråkraterna hade
bestämt, att den skulle bort och 1968 las den ner. Beslutet var enligt min
mening fullkomligt irrationellt. Vår lilla sjukstuga i Mariefred kunde
tjäna vissa för ortsbefolkningen betydelsefulla ändamål.

Där kunde t ex långvårdspatienter få vara, när de fått sin hälsa så
nedsatt att de inte längre kunde väl omhändertas i de utmärkta
föranstaltningar som gjorts för bostäder åt åldringar och pensionärer. De vill
stanna nära sina gamla vänner och släktingar — och "nära graven"
som min mor brukade säga med tanke på min tidigt bortgångne far,
när hon så länge som möjligt ville bo kvar i sin hemort.

Jag kände detta så starkt, att när ryktena att sjukstugan skulle läggas
ner nådde mig, satte jag mig i förbindelse med min vän Arthur Engel,
som då var chef för Medicinalstyrelsen. Han förstod mig, jag tror han
delade min uppfattning, men kunde ingenting göra, eftersom ärendet
låg under en annan myndighet, under landstinget, styrt av dess
byråkrater på sjukhusområdet.

Detta, att myndigheter i vårt byråkratiserade samhälle ofta blockerar
varandra, är ett annat faktum som jag haft flera exempel på.

Så sjukstugan las ner under mariefredsbornas beklaganden. Men
hatet mot småsjukhus var då så starkt någonstans i byråkratin, att
budet gick ut att den fortast möjligt skulle bort, fastän den var i gott
skick även om kanske i behov av en del reparationer. Eftersom vi i vårt
köp- och slängsamhälle inte längre finner det profitabelt att tillvarata
tegel och annat använt material, sprängdes den!

Den låg sedan som en stor skräphög, inte långt från de gamla
sjuttonhundratalshusen som hade byggts för att tjäna Gustav III:s
statliga brännvinsmonopol. Marken var nämligen inte behövlig för
någon nybyggnad, så skräphögen fick ligga kvar år efter år. Det
viktigaste för den ansvariga "myndigheten" var tydligen att få den
betryggande söndersprängd.

Denna historia som exemplifierar tilltagsenheten hos vår
självsvåldiga byråkrati, som har makten och handlar utan mycken hänsyn till de
människor som den skulle tjäna, har jag ansett värd att återberätta.
Den har förvisso att göra med problemet om hur landet styrs.<sup>2</sup>
<h2><big>II</big> ETT STORSKALIGT UNIVERSITET</h2>

I detta kapitel kommer jag att ställa mig kritisk mot det storskaliga
stockholmsuniversitetet. I andra delen av boken ägnar jag ett utförligt
kapitel åt en mera systematisk kritik av högskole- och skolreformerna,
alltså hela vårt nya utbildningsväsen.

<h3>1 <i>Värdepremisser</i></h3>

För att hålla klarhet om var jag står, vill jag först inledningsvis
framhålla att jag förvisso inte är motståndare till grundtanken i den väldiga
demokratisering, som väl eftersträvats i fråga om skolan och
universiteten. I den mån syftet varit att ställa all utbildning till förfogande för
alla ungdomar, oberoende av deras ekonomiska förhållanden, har
detta mitt varma gillande. Även och inte minst ur forskningens
synpunkt, som av naturliga skäl för mig är särskilt viktig, borde
reformerna ha blivit berikande genom att kraftigt vidga basen av högt begåvade
ungdomar från alla samhällsklasser, som kunde ges möjlighet att välja
forskningen som sitt levnadsmål.

Inom det system av sociala reformer, som framlades i Alvas och min
<i>Kris i befolkningsfrågan,</i> 1934, intog den fullständiga demokratiseringen
av all utbildning en viktig roll. Vi snuddade t o m vid tanken på
"studielön", som sedan under ett par årtionden fortlevde i
diskussionen och i modifierad och begränsad form förverkligats i den statliga
studiehjälpen.

Vi väntade att utbildningsreformerna skulle i hög grad motverka och
kanske i tidens längd utplåna klassväsendet i vårt samhälle.
Tillströmningen till utbildning för de mera behagliga och ofta intressanta
skrivbordsyrkena borde komma att kraftigt öka och samtidigt
tillströmningen till de tunga och ibland smutsiga kroppsarbetaryrkena att minska.
Rent marknadsmässigt borde då lönerna för de förra sjunka men stiga
för de senare. När detta inte i högre grad blivit utvecklingens gång,
beror det i första hand på två orsaker.

Vi har haft en ofantlig ökning av tjänstemannagrupperna, särskilt de
offentligt anställda. Detta har delvis berott på den parkinsonska lagen
enligt vilken varje byråkrati tenderar att oavbrutet växa, genom att
varje ökning av personal får skapa behov av ytterligare tjänster. Detta

kommer att utvecklas i andra delen.

Men delvis är orsaken, att den annorlunda och oftast längre
utbildningen till skrivbordsyrkena inte förmått tilldra sig intresse bland
ungdomen i arbetarklassen. De får lägre "studiemotivering" från
hemmen än ungdomen i de högre, icke kroppsarbetande klasserna. Vad
jag personligen beklagar är, att det nya skolsystem vi byggt upp, inte
gynnat utan motarbetat att arbetarungdomen skulle ges mera av
studiemotivering och så oftare komma att välja de längre och ej
lågyrkesinriktade studierna.

Ännu på trettiotalet fanns i vissa överklasskretsar fortfarande kvar
den gamla reaktionära inställningen, att arbetarbarnen inte behövde så
mycket av boklig bildning och allmänt av "kultur" utan bara tränas att
bli dugliga i sina yrken. Men vi andra, som då stod för en
genomgripande skolreform, delade inte denna inställning. Inte minst de idégivande
personerna inom socialdemokratin fasthöll vid den linje som tidigt
deklarerats av Hjalmar Branting och många andra, att det
klassbetingade bildningsmonopolet skulle brytas, och att detta var en huvudsak i
den skolreform vi påyrkade. Den allmänna folkskollärarföreningen
med ledare sådana som Fridtjuv Berg stod inte bara för
bottenskoleidén utan ville även att redan den dåvarande folkskolan skulle vara en
kunskaps- och bildningsskola.

Det för mig besynnerliga och djupt beklagliga är hur, när den stora
skolreformen efter många kompromisser genomfördes, denna
demokratiska grundtanke tappats bort, och hur tyngden lagts vid det
"nyttiga", det "praktiska" och det "vardagsnära". Denna målsättning har
nu efter förmåga tryckts på hela skolsystemet med tydligt uttalad
ringaktning för bildning och otillräcklig stimulans till de ungas
kunskapshunger.

När vi kämpade för grundskoleidén var det ju inte för att beröva
dem som fick gå läroverksvägen den allmänbildning de där förvärvade,
utan för att ge hela ungdomen samma förmån.

På alla stadier i vår nya skola har läroämnen, som är allmänbildande
och svarar till det anglosaxiska kravet på "liberal education", motats
bort från läroplanen, t ex historia, geografi och litteraturhistoria med
nordiska språk, och ersatts av olika slags lågyrkesorienterade ämnen
och kunskaper enbart om det helt nutida vardagslivet. I
gymnasieskolan har bara en fristad, även den i inskränkt mån, givits i någon slags
humanistisk speciallinje, och jag förstår att den mest väljes av flickor.
Som nation håller vi gradvis på att bli allt mer obildade genom att
oavbrutet nya ungdomsgenerationer får allt mindre av bildning.

Samtidigt har en egenartad motvilja mot betyg, för att inte tala om
kvarsittning, utvecklat sig — utom vad gäller efter de två sista åren i
grundskolan och för tillträde till eftergymnasial utbildning vid
universiteten. Där har betygsspärrar införts för att bereda rum åt vuxna, med
egentligen mest den högre åldern som merit.

Resultaten av den tilltagande friheten från betyg och den
automatiska uppflyttningen genom hela grundskolan har ju bland annat blivit
att de ungdomar som slutar efter den obligatoriska grundskolan och de
ungefär 10 procent som tillåtes sluta utan fullständigt genomgången
grundskola kommit att innefatta åtskilliga tusental som inte hjälpligt
kan skriva, räkna eller ens läsa. Och ännu fler som inte vant sig vid att
läsa böcker.

Den ideologiska grunden för vår nyaste skolpolitik har varit ett
egendomligt jämlikhetstänkande just på det intellektuella planet. Man
har velat motverka konkurrens, där de svagare skulle bli lidande.
Folkpsykologiskt har skolan knappast lyckats väl i denna
personlighetspåverkan. I idrotten t ex har vi ju fått en konkurrensmentalitet
driven till sin högsta höjd, som verkligen skiljer på de utkorade och de
utslagna — låt vara att den för det stora flertalet upplevs genom
identifikation med ett fåtal ställföreträdare. Idrottsmän som lämnat
amatörskapet, säljer sig till reklamföretag och flyttar utomlands för att
slippa betala skatt på sina höga inkomster, har ju blivit folkhjältar.

Inte heller som yrkesförberedelse har skolreformen ju visat sig vara
särskilt lyckad, då skolan inte bättre infogats i arbetslivet och
arbetsmarknaden. Därvid har de stela anställningsvillkoren i vår nya
arbetsmarknadslagstiftning och den likaledes stela lönesättningen i
kollektivavtalen spelat en avgörande roll, som skall analyseras i andra delen.
Efter skolåren har vi fått den permanent höga ungdomsarbetslösheten.

I Österrike har genom fastare anknytning till gamla lärlings- och
gesällinstitutioner ungdomens gradvisa inpassning i arbetslivet lösts
på ett bättre sätt.

När jag nyligen besökte Cuba, som är så mycket fattigare och
började med analfabetism hos massorna och flykt av hälften av alla
utbildade, bl a lärare på alla stadier, fann jag, att i den planläggning av
skolsystemet, som där gjorts och börjat genomföras, man både bättre
tillgodosett ungdomens smidigare inpassning i arbetslivet på olika
nivåer och samtidigt hållit vägarna vidöppna till högre utbildningar
ända upp till universiteten, där något av de gamla bildningsidealen
inte försummats. När jag såg, hur detta fattiga folk strävade, skämdes
jag över hur illa vi förvaltat våra ofantligt större möjligheter i Sverige.

Vår universitetsutbildning har orienterats i samma riktningar som
skolan. Därom kommer jag att bli utförligare i andra delen av boken.

I detta kapitel skall jag nöja mig med att huvudsakligen inrikta mig
på två ting: driften till storskalighet i universitetsväsendet och
uppbyggandet av en fantastisk administrativ överorganisation. Jag bygger
närmast på mina erfarenheter och intryck från Stockholms universitet.

<h3>2 <i>Det storskaliga stockholmsuniversitetet</i></h3>

Universitetet i Stockholm har över 30.000 studenter. 1930, när jag
sedan ett par år var docent vid Stockholms högskola, var
studentantalet där bara litet över 1.300. Hela administrationspersonalen bestod
under denna tid av bara två chefstjänstemän under rektorn, alltid en
framstående vetenskapsman som fick offra en del av sin arbetstid på
att leda administrationen, plus en mycket fåtalig kontorspersonal och
en vaktmästare.

Utvecklingen har varit liknande i många andra länder. Jag har
diskuterat problemet om de storskaliga universiteten med kolleger, framför
allt i Förenta Staterna, England, Australien, Västtyskland och Japan.
Vi har regelbundet kommit till den gemensamma slutsatsen, att denna
utveckling blivit olycklig, och att studentantalet vid ett universitet inte
borde mycket överstiga tiotusen.

Endast i så relativt små läroställen kan arbetsmässigt och mänskligt
de intima förbindelserna mellan professorerna och studenterna
inbördes uppehållas.

Som jag ser det, hade det varit bättre, när plötsligt studentantalet
skulle ökas så kraftigt, om vi i Stockholm fått fyra universitet, ett i norr,
ett i söder, ett i öster och ett i väster.

<h3>3 <i>Kostnadsfrågan</i></h3>

Även ur kostnadssynpunkt framstår denna slutsats motiverad.

Till en början är det klart att storskaligheten inte betyder lägre utan i
stort sett högre kostnader för likvärdig undervisning. En komplett
motsatt uppfattning har jag mött som underliggande alla resonemang
inom den styrande korporativa byråkratin och även i dagspressen,
alltså att kostnaderna för högre undervisning och forskning kan
bringas ner genom stordrift. Några vederhäftiga utredningar, som skulle
stödja detta antagande har jag inte påträffat. Saken tas som självklar.

Denna systematiska felsyn sammanhänger med att
"beslutsfattarna" på den högsta nivån, alltså regeringen och riksdagen, säges
föredra att få bevilja stora sammanfattande anslagsbelopp och att lämna till
de bestämmande på mellannivå att motivera fördelningen av
anslagen. Men de har i sin tur haft samma inställning.

Den underliggande föreställningen att storskalighet möjliggör
kostnadsförbilligande är felaktig.

Till en början blir det ingen besparing på antalet lärare, sedan vi
allmänt kommit ifrån att mera huvudsakligt lita till föreläsningar för
hundratals studenter.

Böcker är relativt billiga som underlag för studier, så att några
avsevärda besparingar kan vi inte nå genom att minska antalet
universitetsbibliotek. Överallt i världen och även i Sverige har vi för övrigt
utvecklat ett effektivt samarbete mellan biblioteken som gör, att vi nu
för åtkomligheten av mera specialinriktad litteratur med liten
tidsspillan kan utnyttja andra bibliotek än det som byggts upp vid ett särskilt
utbildningsställe. Jag menar dessutom att vi skulle ha som allmänt och
viktigt riktmärke för vår kulturpolitik att ha så många välförsedda
bibliotek i landet som möjligt och hålla dem så allmänt tillgängliga som
möjligt.

En sak är vidare säker och vetenskapligt bestyrkt, nämligen att
kostnaderna för administration regelbundet tenderar att växa inte
proportionellt med storleken utan progressivt. Detta skulle vara fallet
även utan den överadministration med de mångtaliga nya styrelserna
som placerats över universitetens egentliga verksamhet, som är
undervisning och forskning.

I vårt korporativt styrda samhälle har den falska föreställningen om
att storskalighet regelbundet är förbilligande, gått människor på
hjärnan. I nuvarande krisläge, när det skall sparas på alla håll, läser jag i
tidningarna hur det talas om, att av sparsamhetsskäl vi bör
koncentrera universitetsutbildningen till de storskaliga institutionerna. Detta är
en grundfalsk föreställning.

<h3>4 <i>Den måttlösa utbyggnaden av administrationen ovanför
universitetet</i></h3>

I den allmänna utveckling av det korporativa styrelsesättet i Sverige,
som jag mera systematiskt skall analysera i den andra delen av boken,
har över den egentliga verksamheten vid universitetet i Stockholm,
uppbyggts en fantastisk administration. Den är placerad både över och
inom universitetet. Ur synpunkten av universitetets verksamhet är
den fullkomligt onödig och i själva verket ytterligt hindrande och
skadlig.

Över sig har universitetet nu en pyramid av flera tjocka lager av
styrelser och byråkratier, det ena över det andra. Och likadant är det
inom universitetet självt, som jag skall visa i nästa sektion.

Om vi börjar i toppen har vi utbildningsministern, som oavbrutet
talar som en pontifikal överhetsperson i alla slags inre
universitetsfrågor. Nu senast läser jag i Dagens Nyheter: "Populärvetenskap måste
bli en extra merit", tydligen vid uttolkningen av "förtjänst" vid
professor stillsättningar .

Under honom har vi fått en oavbrutet växande
departmentspersonal, varav en stor del handhar universitetsfrågor, jämte grupper av s k
sakkunniga och experter.

Framförallt i frågor om teknologisk utvecklingsforskning är andra
ministrar och deras departementspersonal verksamma med
ordergivning.

I nästa led under departementen har vi Universitets- och
högskoleämbetet, UHÄ. Detta har utvecklats från den oavlönade
Universitetskanslern med bara ett par sekreterarbiträden till sin hjälp. Denne var i
min ungdom en allmänt aktad och framstående person, vald av
universitetens professorer liksom länge även därefter. Nu är han utsedd
av regeringen.

Hans uppgift var att garantera att allt gick rätt och lagligt till vid
professorsutnämningar och i andra universitetsfrågor. Vi kunde den
tiden lita på att högt kvalificerade personer skulle åta sig en sådan plikt
utan särskild avlöning, alltså som ett heders- och förtroendeuppdrag.
Allt skulle då inte betalas.

Universitetskanslern gjordes till en avlönad tjänsteman genom
riksdagsbeslut 1938 — mot min röst i riksdagen, som jag berättar om i
kapitel VI. I början förändrades hans funktioner inte mycket. Men nu
har han blivit en stackars insnärjd toppfigur i ett jättestort ämbetsverk
med mellan 200 och 300 tjänstemän och därunder en skara mer eller
mindre permanenta kommittéer och andra utredningsinstitutioner.

Men över detta UHÄ råder en numera inrättad styrelse. Jag har
framför mig ett vidlyftigt dokument om verksamheten inom och över
UHÄ men måste bekänna, att det för mig, fastän gammal erfaren
universitetsman, är nästan totalt obegripligt. Att krångla till
terminologin och skriva obegripligt för utomstående är ett gammalt trick i en
förvuxen byråkrati.

Under denna nytillskapade centrala korporativa
sammanträdesbyråkrati råder regionsstyrelserna, sex för hela landet. Var och en har
sjutton ledamöter och likaledes sjutton suppleanter, och de arbetar
fördelade på beredningsgrupper för "samhällsanknytning" av
universitetsundervisningen och forskningen. Jag läser i tidningen att dessa
fullkomligt onödiga styrelser kostar oss mer än tio miljoner.

Under en av regionsstyrelserna står sedan styrelsen för Stockholms
universitet.

Dessa styrelser har en sammansättning vilken garanterar att de
ledamöter som har någon slags på erfarenhet grundad kunskap om
undervisning och forskning är i minoritet.

Den majoritet av medlemmarna i dessa styrelser som inte är
universitetslärare, har vanligen via regeringen utsetts, ibland efter
"partilinjer" som t ex styrelserepresentanterna för studentkåren men
huvudsakligen av intresseorganisationerna i det korporativa samhälle vi fått.

Det är framförallt arbetsmarknadens intresseorganisationer, som
framdrivit denna överadministration och som placerat sina
representanter i alla dessa styrelser.

Till slutloppet vid 1975 års riksdag av den då sedan länge pågående
högskolereformen hade LO, TCO, SACO och SAF samfällt i sina
yttranden över den olycksaliga U68, mot de akademiska instansernas
avstyrkanden, understött den vidlyftiga administrativa ordning som
då sanktionerades. Även om dessa organisationer skapats för att stå
för motställda intressen på arbetsmarknaden, var de eniga om den
brett utspridda yrkesinriktningen av den nya högskolan, och även om
att unna varandra representation i de mångtaliga styrelserna.

Särskilt TCO, som i första hand kände sig stå för den stora och
kraftigt växande mängden av lågställda tjänstemän i offentlig och
privat anställning, hade från början liksom i fortsättningen utövat ett
riktningsgivande inflytande på högskolereformens genomförande,
och särskilt på tillkomsten av och arbetet inom alla dessa styrelser.

Medlemmarna utifrån i dessa styrelser är avlönade, vanligen
årsavlönade. Som skall mera systematiskt analyseras i andra delen av
boken, har vi helt och hållet kommit ifrån den gamla traditionen att
medborgare kunde vara villiga att åta sig offentliga uppgifter som en
förtroendesak utan att påräkna ersättning.

Vid vår höga inkomstbeskattning kan en styrelselön i och för sig inte
verka särskilt lockande. Men som jag skall framhålla i andra delen har
på alla andra förvaltningsområden ävenledes tillskapats en stor mängd
"lekmannastyrelser". Och vi har fått representanter för det "allmänna
intresset" i banker och en del stiftelser och bolag, där de vanligen är
bättre avlönade.

För det styrande skiktet i vårt korporativa samhälle finns möjligheter
att vara avlönade lekmannarepresentanter flerstädes. Att samla på sig
uppdrag och bli mångsysslare är en gammal tradition i Sverige. Det
nya är att de oftast numera är betalda och att man kan samla på sig
flera avlöningar.

<h3>5 <i>Inom universitetet</i></h3<

Inom universitetet råder samma system med mångtaliga styrelser, mer
eller mindre följdriktigt placerade bredvid eller under varandra.

Som redan nämnts har universitetet över sig en styrelse,
sammansatt på liknande sätt som de överordnade styrelserna, för Stockholms
universitet, för närvarande med 18 medlemmar, varav endast fem
skall vara lärare vid universitetet.

Som lärare räknas i detta liksom andra fall professorer, docenter,
lektorer och tydligen även assistenter och amanuenser.

Fakulteterna och lärarrådet, sammansatta av lärare enligt denna
definition, har i det storskaliga universitetet blivit alldeles för stora för
att alls kunna fungera. De har måst klyvas i delfakulteter med ett
mindre antal medlemmar från med varandra närbesläktade
ämnesområden. De skall vara ansvariga för forskningen.

I min ungdom på trettio- och ännu på fyrtiotalet var fakulteterna
mycket viktiga, både för undervisningens ordnande och för de
tvärvetenskapliga kontakterna.<sup>1</sup>

Delfakulteterna och linjenämnderna kan inte fylla dessa funktioner,
linjenämnderna minst, så utspädda som dessa blivit med alla
lekmannarepresentanter och samtidigt med en begränsning av
ämnesområdena. Som jag hört från alla håll har sammanträdena då blivit
ointressanta och triviala för professorerna, utom när det direkt gällt försvar för
särintressen.

Linjenämnderna skall bära huvudansvaret för undervisningens
uppläggning, examensfordringar m m. I dessa linjenämnder har
lärarna hållits i bestämd minoritet. Bland lärarna behöver ingen vara
professor eller ens docent, vilket är särskilt oroande eftersom
linjenämnderna även skall styra grundutbildningen så att den även kan vara
förberedande för forskning. I sin verksamhet måste de komma att
svara till det gamla talesättet: "en blind leder en blind".

Från linjenämnderna kan dessutom professorerna men även yngre
lärare lockas att avstå från att bli invalda, eller i alla händelser strejka
från deltagande. Att så ofta sker intygas från alla jag talat med.

Med överhoppande av en mängd andra styrelseorgan finner vi så
längst i botten styrelserna för de särskilda ämnesinstitutionerna, där
återigen lärarna satts i minoritet bland representanterna för
studenterna och servicepersonalen.

Det har ofta varit svårt att intressera studenterna för valet av
representanter i institutionsstyrelserna. Jag har hört talas om ett fall, när
endast tre studenter deltagit i valet och då röstat in varandra.

Servicepersonalen kan begära medbestämmandeförhandlingar om
hur de placeras i olika rum.

Professorn har ingen plikt att ens vara föreståndare för sin egen
institution, och många säges undandra sig aktiv medverkan i
institutionsstyrelserna, som blivit så uppblandade och som stjäl tid.

Detta ger bara några fragment av den brokiga styrelsebilden. En
yngre kollega i Lund berättade för mig, att han gjort sig mödan att
räkna fram hur många bestämmande instanser han hade över sig i sitt
arbete. De var över åttio! Stockholms universitet är säkert inte sämre.

Jag tillåter mig reflexionen, att de professorer och docenter, som
låter sig väljas och aktivt deltar i dessa styrelser, från toppen över
universitetet till botten i institutionsstyrelserna, väl ofta kommer att bli
bland dem, som känner sig behöva en ursäkt för att de inte mer
allvarligt driver högklassig forskning och ibland inte mycken
undervisning heller i sina ämnen.

Vad vi vet är att många universitetslärare för att skydda sin
forskningstid och i förtvivlan över särskilt linjenämndernas och
institutionsstyrelsernas ingripanden i läroplanen, examensfordringarna och
litteraturanvisningarna t o m vägrar att vara föreståndare för sina egna
institutioner och att delta i sammanträdena. De skyr av samma skäl
även att låta sig väljas till de andra "högre" styrelserna.

Men jag har också hört att särskilt i ämnen med få studenter och där
professorn är en stark och vinnande personlighet, han kan stå kvar
som prefekt och lyckas styra sin egen institution och hålla den i
möjligaste mån oberoende av alla styrelserna ovanom.

Med det inkrånglade styrelsesystemet är det naturligt att makten
mer och mer övertas av de anställda byråkraterna. Liksom de stora
sjukhusen har Stockholms universitet fått en direktör med en skara
underställda administratörer. De tenderar att öka i antal, liksom i varje
byråkrati (se i andra delen om Parkinsons lag).

Det har sagts mig att även lägre specialinriktade byråkrater tagit över
mycket av faktiska beslut, så inflytelserika som de blivit i lärarkåren.

Rektorn, som är en professor, har blivit "rektorsämbetet" och
uppträder tillsammans med specialister på åmanlagarna med flera
regleringar. Även direktören har jag märkt tecknar sig numera
"rektorsämbetet".

Även om rektorn, som säkert den gode Staffan Helmfrid, nog
personligen skulle vilja ha mjukare förhållanden till alla dem som skall
forska och lära ut, är inom denna förvuxna och snedvridna
sammanträdesbyråkrati, över och under honom, hans möjligheter starkt
begränsade.

I universitetets katalog tas de tjugofem första sidorna av finstilt text i
anspråk för att ge en knapphändig och dock alldeles ofullständig och
för den oinvigde obegriplig översikt av det sammanträdesbyråkratiska
systemet inom universitetet.

Jag har i det föregående koncentrerat mig på särskilt storskaligheten
och den vildvuxna administrationen av Stockholms universitet. Jag gör
inte anspråk på att i detalj ha genomforskat hela styrelsedjungeln utan
bara sökt ange vissa huvuddrag.

<h3>6 <i>Allmänna omdömen</i></h3>

Den lägre kvaliteten på undervisningen i gymnasieskolan, som skall
diskuteras i andra delen, utgör en försvårande faktor för universitetens
verksamhet.

Jag hör klagomål från alla håll och läser det också i tidningarna, att
även studenter med höga betyg från gymnasieskolan inte har
tillräckliga förkunskaper, framförallt inte i matematik och i språk.

I det senare hänseendet förutsattes på min tid förmåga att läsa
litteratur på de tre huvudspråken engelska, tyska och hjälpligt också
franska samt naturligtvis norska och danska liksom även en uppövad
förmåga att skriva svenska.

Resultatet blir, som omvittnats, att studenterna ofta i
institutionsstyrelserna motsätter sig användandet av alltför många och svåra
utländska böcker och föredrar svensk litteratur, helst av det lätta och populära
slaget. Jag har redan påpekat, att utbildningsministern velat möta
dessa krav från studenterna genom att låta författandet av
populärvetenskapliga böcker bli en viktigare meriteringsgrund vid
professorstillsättningarna.

Det vidlyftigt uppbyggda linjetvånget verkar förlamande på det
element av valfrihet och upptäckarglädje hos studenterna, som kunde
berika deras studier. Jag har även spårat den inställningen, att när en
student en gång valt en av de otaliga studielinjerna, han bör fullfölja
den till examen, om han inte hoppar av studierna helt och hållet, vilket
blivit alltför vanligt.

När han så nått examen efter kurserna inom grundutbildningen kan
han växla studieinriktning endast genom att på nytt börja på en annan
linje, vilket blir mödosamt och som man velat förhindra.

Det beslut han direkt efter gymnasieskolan tagit ifråga om
studielinje, får normalt bli avgörande. Så föga orienterad som den nyblivne
studenten vanligtvis måste antagas vara, är detta tidiga tvång att välja
en av de hundratals fastlagda utbildningslinjerna föga rationellt.

Vid universitetet undervisas muntligen alldeles för mycket och
studeras alldeles för litet, vilket nödvändiggöres av studenternas sämre
förutbildning i gymnasieskolan och frånvändheten från
världslitteraturen.

De som undervisar på grundstadiet vid universiteten är till större
delen lektorer, som skall ha den numera lägre doktorsexamen bakom
sig. Eftersom det i många ämnen inte finns tillräckligt antal sökande till
lektorstjänster, och eftersom de när de en gång är utnämnda kan ta
tjänstledigt utan att förlora lektoratet, sköts denna
lektorsundervisning ofta, ibland till hälften eller mer, av tillförordnade som inte ens
har denna låga kompetens. Lektorernas rätt att ta tjänstledigt men
behålla sin tjänst har, som rektor Helmfrid en gång påpekat för mig,
skapat ett allvarligt problem genom det stigande antalet åldringar på
platserna.

Rekryteringen till de alltför fåtaliga professurerna möter stora
svårigheter. Sedan gammalt drar studier för högre akademisk grad till sig
mest ungdomar från över- och medelklassen. Och av dem är det bara
ett fåtal som väljer att vilja bli profesorer. Kompetensnivån sjunker,
fastän få är villiga att se det. I nästa kapitel, där jag skall göra en
jämförelse med universitetsförhållandena i Förenta staterna, skall jag
göra några ytterligare anmärkningar om det låga utbudet i Sverige av
professorskandidater.

När jag skriver detta läser jag i Dagens Nyheter en artikel med
rubriken: Forskare vill inte avancera: att vara professor är ett
byråkratjobb.

"Forskarskickligheten spelar mindre roll i arbetet som professor än
byråkratisk fallenhet". Så säger docent Jan Bergström, Lund. Han har
liksom docent Sven Laufeld, Uppsala, tagit tillbaka sin ansökan om
tjänst som professor i geologi, särskilt historisk geologi, i Lund.

I brev till regeringen förklarar de båda docenterna varför de återtar
sina ansökningar.

"Det kan ses som en protest mot den ökande byråkratiseringen
inom universiteten", säger Jan Bergström. "Professurerna har i
stigande grad blivit servicetjänster åt den mäktiga centraladministrationen
vid universitetet", skriver han i sitt brev. "Administrationens
järngrepp om institutionerna förkväver undervisningen och framförallt
forskningen."

Han anser att man som profesor inte har möjlighet att hinna med
alla uppgifter som skall skötas. Till egen forskning blir det ofta ingen
tid alls.

Även docent Sven Laufeld hänvisar till byråkratin i sitt brev till
regeringen. Dessa båda är bara exempel på personer som anser sig
professorskompetenta men som under nuvarande förhållanden vägrar
att söka professur.

Men det verkligt stora bortfallet består av personer som fastän
ägnade att bli forskare avstår från att utbilda sig därtill.

Både den intresserade allmänheten och de styrande i Sverige är
ganska eniga om forskningens betydelse för den nationella kulturens
uppehållande och för det ekonomiska framåtskridandet. Enighet
består även om nödvändigheten av att fler ungdomar blir beredda att
välja att bli utbildade för forskning och till en början att bryta den
sedan länge pågående minskningen av dem som väljer och fullföljer
forskarutbildningen.

Riksdagen har nu enhälligt bifallit en regeringsproposition om
forskning m m. Propositionen är mer än 400 sidor lång och bygger på flera
kilon av utredningar. Men alla dessa förslag begränsas av den antagna
förutsättningen att skol- och högskoleväsendet i huvudsak skall bestå
oförändrat som det blivit. Jag menar tvärtom att forskningens nödläge
i vårt land i första hand beror på vad vi tagit oss till ifråga om skolor
och universitet.

Problemet om forskningen skall mer systematiskt upptagas i andra
delen.

<h3>7 <i>Åldrande studentkår</i></h3>

I den utmärkta studenttidskriften Gaudeamus läser jag en redovisning
av åldersfördelningen av studenterna vid Stockholms universitet.

Kårordföranden skriver: "Åldersfördelningen bland studenterna vid
Stockholms universitet är en skrämmande läsning. Endast 18 % av
studenterna är under 26 år! 25 % är mellan 26 och 30 år, 19 % är mellan
31 och 35 år, 15 % är mellan 36 och 40 år. 14 % är mellan 41 och 50 år,
6 % är mellan 51 och 60 år och 3 % är över 60 år".

Hela sommaren har tidningarna skrivit om hur unga studenter med
allra högsta avgångsbetyg inte kommer in vid universitet och i alla
händelser inte på den studielinje de helst skulle välja. Enligt
kårordföranden kom bara 19 000 av 63 000 sökanden in. Kårordföranden
kommenterar: "Man har strävat efter att göra högskolan så jämlik som
möjligt ... alla skulle få rätt till högre utbildning, även de som inte
hade möjlighet när de var yngre. Arbetslivserfarenhet blev den nya
vägen in i högskolan.

När alla dessa behöriga sökte visade det sig att platserna inte räckte
till. Så spärrades alla utbildningar och olika grupper tilldelades var sin
kvot ... det antagningssystem som var tänkt att öka tillgängligheten
till högre utbildning drabbade dem som tidigare varit behöriga, de
nyutexaminerade gymnasisterna ... Arbetslivserfarenheten
värderades högre än betygen. Tanken med reformen var kanske god men
resultatet blev fiasko."

Situationen förvärras av att vi nu löper in i den tid då ungdomarna
från 1960-talets början börjar komma upp i 20-årsåldern. Den stora
jämlikhetsreformen till de äldres förmån har uppenbarligen
genomförts utan erforderlig planering.

För min del skulle jag ha sökt en annan väg att hjälpa den äldre
generationen till studier som de inte varit i tillfälle att genomföra i
yngre år. Skadeverkningarna av utestängningen av ungdomen från
universiteten har blivit särskilt svåra i en tid med stor och växande
ungdomsarbetslöshet.

Dessutom har hela atmosfären i universitetet förändrats i skadlig
riktning. För mig som gammal universitetsman är det orimligt att inte
studenterna är unga människor.

<h3>8 <i>En rationell plan för Sveriges universitetsväsen</i></h3>

Låt mig för kontrastens skull nu istället ge den plan jag skulle vilja
lägga upp för en reformering av vårt universitetsväsen.

Som vi ställt till det för oss, och som vi nu styrs i vårt alltmer
korporativistiska samhälle är dessvärre min plan utopisk, vilket jag är
fullt medveten om. Jag erinrar igen om att samhälleliga förändringar
inte är enkelt reversibla. Likväl kan min utopiska plan dock bidra till
att ge perspektiv.

Vad gäller universitetsutbildningen skulle jag göra <i>en bestämd skillnad
mellan institutioner för grundutbildningen och sådana för den högre
utbildningen och forskningen.</i>

En sådan uppdelning är behövlig redan för att bygga upp en bättre
ordning för grundutbildningen. Framförallt är den emellertid
erforderlig för att försvara utrymme för, och ge en rationell ställning åt den fria
forskningen, som i Sverige kommit att kallas grundforskning, och åt
forskarutbildningen.

<h3>9 <i>Grundutbildningen</i></h3>

För det förra slaget av studier, till största del yrkesinriktade, skulle jag
vilja sprida ut undervisningen till ett stort antal, kanske upp emot ett
femtiotal små, självständiga och rätt specialiserade högskolor överallt
runtom i Sverige. För dem ville jag förbehålla beteckningen
"högskola". Den olyckliga U68 var ju helt inriktad på grundutbildningen och
hade rentav velat avskaffa termen "universitet".

Av lärarna vid dessa högskolor, som inte borde sträva efter att bli
universitet, skulle jag inte kräva fortsatt forskning. Det kan vi för
övrigt inte effektivt framtvinga ens från professorerna vid våra
nuvarande universitet och har i själva verket aldrig kunnat göra det ens i de
gammaldags universiteten, trots vad som då stod i
universitetsstadgan. En doktorsgrad på vår numera lägre nivå och helst något mer,
plus en till läroämnet anpassad metodikkurs för undervisning, skulle
vara tillräcklig meritering.

Av lärarna där skulle jag emellertid, liksom i gymnasieskolan, fordra
fulltidsarbete med föreläsnings- och seminarietimmar per vecka och
läsår. Detta skulle kunna krävas, eftersom deras administrativa mödor
borde kunna minskas mycket avsevärt. Detta skulle i högre grad
kunna bli möjligt om vi släppte på den i internationellt perspektiv kuriösa,
förment demokratiska, statliga, regionala och lokala
sammanträdesbyråkratisering, som jag kritiserat för Stockholms universitets del.

Då högskolorna blir små och ganska specialiserade kan fakulteter
och lärarråd också bli så små att de kan bli meningsfulla och ersätta
hela det inre systemet av styrelser i stockholmsuniversitetet.
Lekmannarepresentanter bleve mera överflödiga om vi släppte in dem i en
styrelse för den lilla nya högskolan.

Egentligen bleve föreskrifter därom överflödiga, ifall på vanligt vis
landstingen i de län där högskolorna ligger finge ansvaret att utse en
styrelse. I den korporativistiska utvecklingen av våra politiska
församlingar skulle dessa av landstingen utsedda styrelser säkert komma att
innehålla representanter för organisationerna på arbetsmarknaden.

Den riktiga titeln för lärarna vid de små högskolorna kan vara lektor.
Men kalla dem gärna professor, liksom man gör med många slags
lärare i Frankrike, och ge dem en hygglig lön. Då de inte förutsätts vara
aktiva forskare, skulle de tas in till en fortbildningskurs vart tredje eller
femte år för att göras förtrogna med de vetenskapliga framstegen.

Att all undervisning, för övrigt även den i skolan, skall bedrivas på
vetenskaplig grund, är en självklarhet i ett upplyst samhälle. Men jag
vill tillfoga, att jag alltid känt mig skeptisk mot det enständiga kravet,
ofta framställt av högskolereformens kritiker, att all
universitetsundervisning även på grundstadiet skall förenas med forskning.

För att ha någon mening skulle detta väl betyda att undervisningen
skall bedrivas av aktiva forskare. Bara relativt få av våra nuvarande
professorer är i högre grad och på en högre nivå aktiva forskare,
upptagna som de blivit av sammanträden och administration, och
numera dessutom utsedda efter lägre kompetenskrav än förr. Ofta
deltar ju för närvarande professorerna inte alls i grundutbildningen.
Även i gamla tider var många professorer inte i högre grad aktiva
forskare. Argumentet är därför litet humbugartat.<sup>2</sup>

<h3>10 <i>Den högre utbildningen och forskningen</i></h3>

Genom tillkomsten av de många högskolorna för grundutbildningen
kunde då den högre utbildningen och forskningen koncentreras till ett
fåtal ställen i landet. Dessa universitet i egentlig mening kunde bli inte
bara få utan också relativt små. Jag kunde tänka mig de fem vi har,
med det villkoret att de starkt sammankrympts då grundutbildningen
förlagts till de många högskolorna.

Professorerna där skulle vara aktiva forskare och samtidigt lärare för
studenter som efter grundexamen meriterar sig för den högre examen
de skulle få efter fortsatta studier på högstadiet. Bland dessa studenter
finns även de som går in för en forskarkarriär. Av dem behöver vi
fler. Och vi behöver att de utgör en större andel av de högt begåvade i
ungdomsgenerationen.

För professorerna på högstadiet skulle jag vilja höja
kompetensfordringarna till den gamla nivån. De var, som vi kanske bör erinra oss,
minst ett cum laude i den gammaldags högre doktorsgraden eller i
vetenskapligt värde motsvarande sammanlagd produktion, vilket var
normal docentkompetens, plus en ungefär lika stor efterföljande
produktion, som skulle visa en utvecklad vetenskaplig skicklighet efter
doktorsavhandlingen.

Enligt min mening borde professorerna på högstadiet tillsättas på
viss tid, säg tio år. Vid professorstillsättning, både första gången och
vid återanställning för dem som får fortsätta, skulle endast de
sökandes produktion under de sista tio åren räknas. Under den tiden borde
en verksam forskare kunna upprätthålla sin kompetens genom vad
han presterat sedan sin utnämning.

De på tio år tillsatta professorerna skulle löpa föga ekonomisk risk, i
synnerhet som de ju alltid kan gå över till professurer i de många lägre
högskolorna överallt i landet.<sup>3</sup>

Vi skulle komma ifrån det obehagliga läge jag i gamla tider stundom
varit i som sakkunnig vid professorstillsättningar, att nödgas
kompetensförklara en sökande på basen av vad han producerat för decennier
sedan, fastän han därefter varit inaktiv som forskare.

Jag vill tillägga, att om det, särskilt i början av det nya systemets
införande, skulle bli mycket svårt att ordinarievis besätta
professurerna vid de högre universiteten med fullt kompetenta innehavare, borde
vi vara öppna för att för en kortare tid tillförordna innehavarna av
professurer. Dessa t f professorer skulle då förutsättas arbeta för att bli
fullt kompetenta. Det starka behovet av fler forskare i vårt
universitetsväsen borde motivera tillsättandet av sådana, även utöver dem
som fyller en ledig professur. Här skulle vi kunna lära något från
Amerika, se i kapitel III.

En svårighet, som allmänt erkänns, gäller urvalet av de
grundutbildade, som skall ges tillträde till universiteten för högre utbildning och
forskning. Den andra sidan av det problemet är hur universiteten skall
kunna locka och välja de därtill villiga och ägnade. Det kan ifrågasättas
att elever, som under ett första år i grundutbildningen visat villighet
och förmåga till en sådan fortsatt utbildning, borde efter prövning
kunna ges tillträde till en förberedande högre grundutbildning vid
universiteten.

Om förhållandena mellan de många högskolorna för
grundutbildning och de få och små universiteten i egentlig mening skall jag längre
fram komma med några ytterligare påpekanden.
<h3>11 <i>Ett par förtydliganden och reservationer</i></h3>

Detta var den enkla modellen. I vissa hänseenden skulle jag vilja
förtydliga och modifiera den.

Högskolereformen innebar ju en principiell hopslagning av all slags
eftergymnasial utbildning, vilket jag skall kritisera i andra delens
utbildningskapitel. Den reformlinjen har blivit en av orsakerna till att
universiteten blivit så storskaliga och fått ett så blandat sortiment av
undervisnings- och examenslinjer. I flertalet fall har de nya
läroämnena liten eller ingen anknytning till vad vi menar med forskning i den
högre stilen.

Till detta vidlyftiga sortiment av vad man nu kallar linjer hör en
mängd yrkesutbildningar för tekniska och ekonomiskt-administrativa
uppgifter i offentlig och privat tjänst, likaså lärarutbildning,
journalistutbildning och utbildning för olika lägre vårdyrken. Dessa
yrkesutbildningar, som ofta kan bygga på en viss förutbildning redan på
gymnasiestadiet, kan slutföras i grundutbildningen och borde helt
överlämnas till de många högskolorna i min plan. I den mån de
utexaminerade på dessa linjer skulle vilja fortsätta med verkligt högre
vetenskaplig utbildning eller forskning, skulle detta emellertid kunna ske vid
universiteten.

Jag kan emellertid också tänka mig, särskilt vad gäller "nya"
universitetsämnen, ofta motiverade av samhällsutvecklingen i de olika
regionerna eller för olika specialintressen, att de ibland skulle kunna
förläggas helt till någon eller vissa utvalda högskolor. Jag lämnar här öppet
hur det ordnas med förhållandet mellan grundutbildning och högre
utbildning i sådana fall. Jag har för mig att vi fått en dylik studiegång i
t ex Linköping.

Det viktiga för mig är att även <i>vad gäller inriktningen av dessa högskolor
och gränsdragningen mellan dem och universiteten vi lämnar största möjliga
frihet för utvecklingen.</i>

<h3>12 <i>Torsten Huséns förslag</i></h3>

Jag var ju borta från landet under den tid studentantalet växte
explosivt, och högskolereformen mognade fram och slutfördes. Och jag har
inte fullföljt någon systematisk genomgång av utredningar,
propositioner och riksdagsbeslut, och inte heller av den litteratur, som rört sig
kring dessa. Av det lilla jag sett, har denna litteratur synts mig
egendomligt konformistisk och problemlös.

Men jag har just nu fått i mina händer en utmärkt uppsats i <i>Tiden</i> av
Torsten Husén, "Universitetsforskning i kris", 1979, nr. 9. Den
innehåller i huvudsak mycket av vad jag kommer att framhålla i andra
delen om forskningens nödläge i det universitetssystem vi fått. I
uppsatsen finner jag att Husén hänvisar till en bok <i>Universiteten och
forskningen,</i> 1975, som han utgav just under slutbehandlingen i riksdagen
av högskolereformen. Denna bok innehåller historiska tillbakablickar
och internationella jämförelser.

Sådana saknas ju helt och hållet i förberedelserna till
högskolereformen. Liksom vid andra genomgripande förändringar under de senare
årtiondena har den motiverats utan mycken hänsyn vare sig till
historisk tradition i vårt land eller än mindre till hur det förhållit sig
utomlands. <i>Vi har förfärdigat "den svenska modellen" som om vi inte hade någon
historia och som om vi var ensamma i världen.</i>

I denna Huséns studie finner jag nu att han även har ett sista kapitel
"Kan sambandet mellan forskning och grundutbildning bevaras?".
Han svarar "nej".

Vad nämligen Husén understryker är den särart av forskningen,
som nödvändiggör "att personellt och administrativt skilja mellan å
ena sidan grundutbildning och å den andra forskningen och
forskarutbildningen". För grundutbildningen vill han ha "distriktshögskolor"
spridda i landet, "ett tjugotal" räknar han med. Lärarna vid dessa
högskolor skulle vara "licentiatlektorer", d v s numera doktorer. De
skulle ge det slags yrkesutbildning jag talat om. De skulle vidare
kunna svara för den kursverksamhet av mycket varierande karaktär
som förutsätts ingå i den återkommande utbildningen inom flertalet
yrkesområden.

Husén skisserar också en i högsta grad förenklad administration.
Dessa distriktshögskolor vill han direkt underställa skolöverstyrelsen,
utan antydan om alla de mångtaliga styrelser som nu fungerar över
och inom universiteten. Han tänker sig högskolorna sortera under en
regional styrelse eller i vissa fall lokalt direkt under skolstyrelsen i den
kommun där de ligger.

I stort sett stämmer mitt förslag med Huséns. Huséns ytterligare
uppslag om "särskilda institutioner av typ branschforskningsinstitut
för vissa projekt av utvecklingskaraktär som skulle knytas till
yrkesutbildningsanstalterna", finner jag vara ett intressant tillägg till den
enkla separeringen av grundutbildningen från forskningen och
forskarutbildningen, som vi båda gemensamt eftersträvar.

Torsten Husén är en av det fåtal nu verksamma professorer vid

Stockholms universitet, som har en internationell ställning som
forskare. Hans ämnesområde är pedagogik och hans forskningsverksamhet
har sträckt sig över hela fältet från småbarnsfostran till
universitetsundervisningen i Sverige och i andra länder.

Sin bok med dess sista kapitel, som innehåller de nyss angivna
praktiska förslagen om vår postgymnasiala utbildning, publicerade
han under slutbehandlingen 1975 av den s k U68, som konsoliderade
resultaten av en tidigare påbörjad utveckling. Jag frågar mig hur han
vid denna tidpunkt tänkte sig, att hans praktiska förslag skulle kunna
ha något inflytande på vad som då beslutades och hände. Eftersom
han nu åter är utomlands, inbegripen i viktiga undersökningar, kan
jag inte fråga honom.

För egen del vill jag bara igen bekänna att dessa liksom mina
sammanlöpande och ovan redovisade förslag naturligtvis är helt
utopistiska i den situation vi bragt oss i.

<h3>13 <i>Krav på skolan</i></h3>

Jag skall i andra delen också framföra kritiska synpunkter på vår
skolreform, som den kommit att jämsides utvecklas. Här i detta
sammanhang vill jag dock beröra frågan om skolgångens början. Jag skulle
vilja sänka den till fem år som ofta utomlands. Åtminstone borde vi ge
möjlighet för begåvade och därför vanligen även brådmogna barn att
få börja tidigare.<sup>4</sup>

Den höga begynnelseåldern som vi behållit var en gång väl
motiverad. Min mor hade på 1880-talet som litet barn att gå en fjärdingsväg i
ur och skur till och från skolan. Och Alva hade det också på tio- och
tjugotalen. Nu, med tillkomsten av skolskjutsar, är den höga
begynnelseåldern irrationell för vanliga barn och än mer för begåvade barn.
Jag fruktar att det är konkurrenssituationen mellan olika
välorganiserade lärarkategorier, som i vårt korporativistiska Sverige hållit tillbaka en
reform i detta hänseende, fastän den varit självklart motiverad. En
smidigare övergång från den nu allt allmännare förskolan kunde vara
ett steg på vägen.

Jag har tagit upp frågan i detta kapitel, eftersom den har betydelse
för utbildningen efter skolgångens slut. Genom att flytta ner åldrarna i
skolan hela vägen skulle vi kunna nå en avslutning av
grundutbildningen vid högskolorna före eller vid tjugoårsåldern. Detta vore
särskilt värdefullt för dem som valde att fortsätta med högre studier och
alldeles särskilt för dem som skall bli forskare men även en vinst för
dem som slutar efter högskolekursen.

<h3>14 <i>Det högre skolstadiet</i></h3>

I andra delen skall jag också göra kritiska anmärkningar om vår nya
gymnasieskola. Här nöjer jag mig med att understryka en enda sak,
viktig i samband med min utopiska dröm om universitetens
omändring.

I likriktningens Sverige är vi heller inte på det högre skolstadiet
beredda att söka skapa de gynnsammaste studieförhållandena för de
högt begåvade elever som i senare ålder skulle duga att ge en lyftning
åt forskningen.

Det gamla gymnasiets två högsta ringar motsvarade ju de två första
collegeåren vid anglosaxiska universitet. Studentexamen, som då var
en allvarlig examen, brukade godtas för direkt inträde i det tredje av de
fyra collegeåren där. Men den öppningen för svenska studerande
godtas nu i allt mindre utsträckning och tyvärr av goda skäl.

De två första collegeåren är ju bland annat avsedda att ge den
allmänna kulturkunskap som i vår gymnasieskola alltmer
undanträngs; se sektion 1 här ovan och i andra delen.

Jag är särskilt kritisk mot vårt skolsystems vårdslöshet med
utbildningen av de mest begåvade. För min del är jag som demokrat och
inriktad på högsta grad av jämlikhet, fullt villig att lägga ner stora extra
kostnader på de mindre väl begåvningsutrustade och inte minst de
intellektuellt handikappade för att möjliggöra deras bättre anpassning
i samhället. Däri skiljer jag mig inte från en grunduppfattning som
styrt vår skolpolitik.

Men jag skulle samtidigt finna ett intresse att skapa extraordinärt
fördelaktiga utbildningsmöjligheter för de intellektuellt särskilt
välutrustade. Det är i hög grad av dem, och särskilt de fåtaliga genierna, vi
är beroende för vårt ekonomiska framåtskridande och allmänt för
upprätthållandet av en hög kultur.

Att detta skulle vara ett odemokratiskt synsätt vägrar jag att medge.

Jag är starkt emot ett gynnande av "eliten", om därmed menas de
ekonomiskt bättre ställda. Men om begåvningseliten i alla
samhällsklasser bör vi vara rädda. Med den skolreform, som vi på trettio- och
fyrtiotalen drömde om — se sektion 1 — menade vi inte att försämra
utbildningen för de bättre begåvade lika litet som att slopa
möjligheterna för skolelever att vinna tillgång till vårt kulturarv. Vi ville istället
bryta bildningsmonopolet och utvidga kretsen av de ungdomar som
skulle få en bättre utbildning

För de verkligt högbegåvades räkning skulle jag till och med vara
beredd att tänka mig smärre gymnasieklasser i anslutning till de
många högskolorna, efter rigorös intagningsprövning. Det skulle inte
ens bli särskilt kostsamt. Ungdomar av den typen behöver ju inte
klassundervisning i större utsträckning och kan för det mesta ta vara
på sig själva — om de blir fria från att sitta med i klasser och få dyrbar
arbetstid förslösad och sina ambitioner nedskruvade genom att nödgas
följa den långrandiga undervisningen av alla dem som har svårare för
sig. Vad jag föreslår är därför inte särskilt fördyrande.

<h3>15 <i>Förhållandet mellan de lägre och de högre
universitetsinstitutionerna</i></h3>

Vad gäller förhållandet mellan de många lägre högskolorna och de få
och små högre forskningsinstitutionerna i min utopi, vill jag särskilt
framhålla, <i>att systemet inte skulle hållas stelt.</i> I de fall en lärare i en
högskola har begåvning och energi nog att samtidigt bedriva forskning
och ibland kanske rentav samla kring sig en liten forskargrupp bland
studenterna, bör detta välkomnas och han ges all hjälp att förverkliga
sin ambition. Men det skall inte få innebära en allmän utbyggnad av
högskolorna till universitet.

Vi kan där knyta an till traditionen från våra gamla gymnasier. Där
hände det ju någon gång, att en lärare meriterade sig till den höga nivå
av professorskompetens som då krävdes. Vår framstående
ekonomiska historiker Ernst Söderlund förmådde i ungdomen att vara inte bara
adjunkt, ordförande i läroverkslärareföreningen och deltagare i
skolkommissionens kursplanedelegation utan dessutom att meritera sig
för att så småningom rentav bli Eli F. Heckschers efterträdare som
professor.

Vidare förutsätter jag att till forskningsprofessorernas
tjänsteåligganden skall höra att resa runt och ge ett antal föreläsningar vid
högskolorna. Alla studenter, även i grundutbildningen, skulle ges
möjlighet att någon gång få erfara hur hjärnan arbetar hos en aktiv
forskare. Nu får ofta under grundutbildningen i våra överstora
universitet många studenter aldrig höra ens sina egna professorer, vare sig
dessa är mycket till forskare eller inte.

Små högskolor spridda överallt i landet kunde bli verkliga
kulturcentra. En humanistisk högskola t ex i Strängnäs bleve en stolthet i
hela stan, vilket Stockholms universitet ute på Frescati som det blivit ju
inte är och aldrig kan bli. Kom det en framstående vetenskapsman
eller annan kulturpersonlighet på besök till Strängnäs för att tala i
studentföreningen, skulle hela stan strömma till för att höra honom
eller henne.

Och både mellan professorer inbördes, studenter inbördes och
mellan båda kategorierna skulle i dessa mindre institutioner gemenskapen
stärkas. Det kunde i gammaldags stil bli ett levande studentliv och
studentföreningarna skulle åter kunna blomstra. Likadant kunde det
vara vid en tekniskt och naturvetenskapligt inriktad högskola i t ex
Västerås.

Jag hade för ett par år sedan en patetisk upplevelse vid Stockholms
universitet. Den som nu har min gamla professur vid Stockholms
högskola, Lars Werin, hade inbjudit mig att tala för studenterna om
hur allt var på min tid. En av universitetets större salar var packad av
studenter. Jag talade bl a om studentlivet då, studentföreningarna, de
offentliga diskussionerna, de tillkallade förnämliga föredragshållarna,
ibland från utlandet, och studenternas umgänge med professorerna
och dessas inbördes umgänge, med ett ord gemenskapskulturen då
vid vårt gamla lärdomssäte.

Efteråt räckte en flicka på tredje bänken upp handen, och jag tyckte
hon hade gråten i halsen: "Jag känner riktigt bra tre personer här i
salen och ingen av lärarna." Vad skulle jag svara?

<h3>16 <i>Ett fristående forskningsinstitut</i></h3>

Vid hemkomsten till Sverige alldeles i början av sextiotalet grundade
jag Institutet för internationell ekonomi. Innan jag valde att anknyta
institutet till Stockholms högskola, tvekade jag länge. En möjlighet
hade varit att lägga det under Vetenskapsakademin. Men akademin
var då i en nedgångsperiod, och den har för övrigt även senare inte
varit aktiv i sin roll som huvudman för egna forskningsinstitut, trots
den för forskningen beklagliga utvecklingen av våra universitet. En
annan möjlighet hade varit att göra det helt oberoende utan
anknytning till någon bestående lärdomsinstitution.

När jag valde att anknyta detta nya institut till mitt gamla alma
mater, där jag vuxit upp, var det till stor del i tacksamhet för att
högskolan, som då satt så trångt, varit hjälpsam att ge mig utrymmen
för mina assistenter, när det för mig gällde att fullborda <i>Asian Drama.</i>
Jag kunde ju inte heller förutse det överstora universitetet, som skulle
få ta över allt som tillhörde högskolan.

Jag var emellertid förutseende nog att hålla på att det nya institutet
skulle ha en egen stadga, en egen styrelse och en egen budgettitel.
Därigenom är institutet alltjämt i viss mån avskilt från de för forskning
och högre studier så svårt hämmande villkor, som skulle komma att
råda vid universitetet. Och det har kunnat behålla sin karaktär av ett
självständigt och fristående forskningsinstitut. Jag kvarstår fortfarande
som forskare vid institutet och är medlem av dess styrelse.

Jag minns att Ragnar Edenman, som då var ecklesiastikminister, gav
mig varmt stöd vid upprättandet av detta fristående forskningsinstitut,
och att han hoppades att det kunde bli förebild för upprättandet av
flera liknande institut i andra discipliner.

Under ledning av dess nuvarande direktör Assar Lindbeck har
institutets oberoende ställning upprätthållits. Detta har givit hög
avkastning i utbildning av forskare, forskningsresultat och levande kontakter
med forskare och forskningsinstitut utomlands. Det har också på
många sätt blivit en samlingspunkt för de vetenskapligt arbetande
nationalekonomerna i hela landet.

Men jag har onda aningar, när jag tänker på den klåfingriga,
härsklystna och till likriktning på gemensam låg nivå ständigt strävande,
överstora och växande sammanträdesbyråkratin ända från
kanslihuset, genom kanslersämbetet, regionsstyrelserna och neråt. Varför
skulle alla där verksamma representanter för vår korporativa styrelseform,
varav nästan ingen har någon egen erfarenhet av högklassig forskning
utan bara okunniga och lekmannamässiga "åsikter" om den, tillåta ett
fortsatt oberoende för vårt institut, som är så olika vad som på
universitetsområdet blivit den "svenska modellen"? De har redan, från
högsta ort och neråt, sökt tafsa på dess oberoende men tillsvidare kunnat
avvisas.

Jag kanske bör nämna att jag inte helt delar Assars
forskningsinriktning; se bilaga i andra delen "Parentes om nationalekonomerna".
Men som äldre kollega och ledamot av styrelsen har jag aldrig sökt
ändra den inriktning han följer. Som gammaldags akademiker menar
jag nämligen, att om vi har en entusiastisk och entusiasmerande ledare
för ett forskningsinstitut, som dessutom själv är hårt arbetande och
lever i ett gott kamratskap med de yngre vid institutet, är det hans
inriktning som i sista hand skall följas — naturligtvis med fria
möjligheter för en yngre forskare att ta andra inriktningar och finna nya vägar.

Den styrelse, som vi enligt stadgan gav oss och som bär ett
övergripande ansvar för institutets oberoende verksamhet, består av rektor,
professorer i nationalekonomi och angränsande discipliner och
representanter för den stiftelse som ursprungligen möjliggjorde institutets
tillkomst. Rektorn då, Sven Tunberg, var ju en framstående
historiker, och hörde alltså till den andra kategorin av ledamöter.

Den liknar däremot inte det slag av styrelser som nu inrättats på alla
nivåer och även för institutionerna, där professorn eller professorerna
och de kunniga unga forskare som kanske finns, är i minoritet
gentemot representanter för studenterna och servicepersonalen, samt på
de högre nivåerna vad Gösta Bagge lite syrligt brukade kalla PLM, "det
praktiska livets män".

<h3>17 <i>Framtidsutsikterna</i></h3>

Den utopiska plan för en rationellare ordning av vårt universitetsväsen
som jag framkastat är en dröm av en gammal akademiker,
förutbestämd redan i pojkåren att vilja söka bli vetenskapsman, som sedan i
en livstid varit stolt i sitt yrke, som återvänt till forskning från varje
kortare utflykt till det praktiska livet, som sett mycket av universiteten
ute i världen och som genom hela sitt arbetsliv bevarat ett levande
intresse för hur det är och hur det går inom den äldsta och på längre
sikt säkert den motståndskraftigaste internationella samhörigheten,
den akademiska världsrepubliken och dess misshandlade och
nödställda underavdelning i Sverige.

Jag misstänker att vad jag här ovan sagt och kommer att säga i andra
delen av boken inte kommer att ge reformimpulser, vare sig åt de
sammanknutna
byråkraterna-organisationsfunktionärerna-politikerna, som nu är vår överhet och som har gripit ansvaret för hur det blivit
med den högre undervisningen och forskningen i Sverige, eller åt
mina yngre kolleger som trälar i de ofta förtvinade institutioner som
tillskapats av dessa bildstormande dilettanter.

Men kanske kan ändå en del synpunkter inom min utopi bli
idéskapande för några unga akademiker, vilkas sinnen inte tyngs av de
äldres skuldbörda för meddelaktighet i ansvaret för hur det blivit, eller
åtminstone för undergivenhet till vad som skett. Kanske också för
några av de äldre som måste våndas i det system de varit med om att
tillåta bli verklighet.

Att "beslutsfattarna" — för att använda en av de avslöjande
språkliga nybildningarna — skulle kunna påverkas utan ett mäktigt, samlat
tryck från akademikerna, finner jag osannolikt.<sup>5</sup> Frågan är bara om
dessa senare inte alla blivit så tilltufsade, nedpressade och taktiska, att
de förlorat modet att tänka och att tala fritt om sin och universitetens
situation i vårt land.

När jag i tidningarna och på annat sätt följer diskussionen om den
högre utbildningen och forskningen i Sverige, förvånas jag över <i>hur
sällan den lyfts, blir rationell och radikal och då kommer att gälla annat och
mer än justeringar av den ena eller andra detaljen i det system som blivit den
bestående ordningen.</i>
<h2><big>III</big> EN JÄMFÖRELSE</h2>

Inom min diskussion här i början av boken om centralisering och
storskalighet gav jag i förra kapitlet utrymme åt vad som i det
hänseendet övergått universiteten och forskningen. Jag ursäktas säkert vid
tanke på vad som varit mitt livslånga yrke. Och då kanske jag av
samma skäl också ursäktas för några fortsatta reflektioner om hur det
är utomlands.

Jämförelser är nyttiga. Olikheter kan lära oss om vår egen situation.
Men det skall påpekas redan i förväg, att varje land har sin egen
historia, som också binder vad som kan ändras i framtiden. (Se kapitel
V, sektion 2 med fotnot.)

<h3>1 <i>Utomlands och arbetande med utländska problem</i></h3>

När jag 1933, efter att ha varit docent några år, som delvis tillbringats i
utlandet, blev Gustav Cassels efterträdare som innehavare av "Lars
Hjertas professur i politisk ekonomi med finanslära", som professuren
då hette före den stora titelbortläggningen, var jag lycklig i känslan att
ha fått ett varaktigt stipendium, som jag då tänkte för decenniers
verksamhet hemma i Sverige.

I stället blev det mitt levnadsöde att mestadels arbeta utomlands och
alltid med icke-svenska problem. Detta bragte mig i kontakt med
utländska universitet, mest amerikanska.

För litet mer än tjugo år sedan flyttade Alva och jag åter hem till
Sverige. Jag var emellertid då i tillfälle som redan nämnts att skapa mig
en fristad inom ett oberoende forskningsinstitut, i första hand för att
slutföra <i>Asian Drama,</i> 1968.

Även därefter har jag fortfarande varit sysselsatt med utomsvenska
problem och då oftast vistats vid amerikanska universitet. Det som
under senare år övergått de svenska universiteten har jag således inte
personligen levat med i, blott på visst avstånd iakttagit, när jag råkat
vara hemma, som under de allra sista åren medan jag arbetat på denna
bok.
<h3>2 <i>Akademiska elitinstitutioner</i></h3>

Vid Harvard var jag hemmastadd redan i slutet av tjugotalet. 1938 på
våren var jag inbjuden att hålla The Godkin Lectures. I det
sammanhanget gavs jag där mitt första hedersdoktorat. Gamle kungen var som
svensk före mig i den rollen. Han hade föreläst om sina utgrävningar.

Mina mest intima förbindelser där var med Joseph Schumpeter och
Alvin Hansen. Schumpeter kom en gång till Stockholm och höll en
lysande föreläsning i högskolans studentförening. Alvin Hansen var
för ett akademiskt år på sextiotalet gästprofessor vid vårt institut och
skrev här sin sista bok. När jag skulle börja arbetet på vad som blev <i>An
American Dilemma</i> hade jag långa och intensiva diskussioner med Felix
Frankfurter som då var professor vid Harvard. Han var Roosevelts vän
och utsågs sedan av honom till ledamot av Högsta domstolen.

Huvudsakligen är Harvard "stort" genom att vara en samling
förnämliga forskningsinstitutioner. Vid dess colleges, alltså på
grundutbildningsnivån, tas blott ett litet antal utvalda studenter emot. De får
där en mera högklassig grundutbildning än vid de vanliga
statsuniversiteten, dit studenterna ofta kan få tillträde på sina skolbetyg, utan
spärrar och i alla händelser utan denna stränga sållning.

Harvard är dock som universitet "litet". Även när numera Radcliffe
College för flickor inbegripits, är hela studentantalet bara litet över
15.000, varav mer än hälften är graduates.

Dartmouth däremot är, fastän också tillhörande the Ivy League bara
ett college med omkring 4.000 utvalda studenter, som alla är
undergraduates.

Dess bibliotek har nu mer än en miljon böcker på öppna hyllor, och
det var förnämligt även tidigare. Detta bibliotek liksom det likaledes
förnämliga biblioteket vid Harvard hade fått sina kraftiga utökningar
genom donationer från två fäder till studenter som dödats i första
världskriget.<sup>1</sup> Det var i detta bibliotek under sommaren 1941, när jag
ängsligt väntade på Alvas försenade och länge osäkra återkomst från
vår hemresa efter den 9 april 1940, som jag påbörjade mitt mera
systematiska litteraturstudium för <i>An American Dilemma</i> och också
skrev utkastet till inledningen och den första metodbilagan.

Dartmouth har litet mer än 250 studenter som har nationalekonomi
som huvudämne i sin collegekurs. Professorerna i det ämnet är dock
ett tjugotal — lika många ungefär som alla professorerna i ämnet vid
alla svenska universitet. Av dessa är omkring hälften non-tenured,
d v s tillförordnade på prov för åtskilliga år.

I England fungerar Oxford och Cambridge på ett något liknande sätt
som Harvard, fastän de är mera inställda på att ge utvalda
undergraduates en särskilt förnämlig utbildning. Studentantalet hålls lägre än
vid Harvard men högre än vid Dartmouth.

De "stora" och berömda universiteten är tydligen små, när det gäller
studentantalet, och de är hårt selektiva. Stockholms jätteuniversitet är
däremot mycket "litet" i den akademiska världsrepubliken. Det skulle
vara än "mindre", ifall inte ett ringa fåtal professorer gjorde heroiska
insatser, i trots av otjänliga forskningsförutsättningar. Grunden därtill
har lagts genom att ett likaledes litet fåtal doktorander burit på en
ambition att skriva en doktorsavhandling på gammaldags hög nivå.

Stockholms högskola, om jag håller mig till den för jämförelse, var
ifråga om betydelse av där bedriven forskning "större" under flera
perioder och i olika discipliner, när dess studentantal var mycket
mindre än en tjugondel av nuvarande Stockholms universitet.<sup>2</sup>

Vid sidan av Harvard och Dartmouth, som jag personligen stått
särskilt nära och lärt närmare känna, finns det ju i Amerika ett antal
liknande förnämliga lärdomsinstitutioner, som är små och ställer höga
krav för att studenter skall få tillträde. Till skillnad från
statsuniversiteten söker de sina studenter från hela Förenta staterna och är vanligen
inställda på att välkomna studenter från hela världen. På senare tid har
tillkommit en hel del rena forskningsinstitutioner, alldeles utan
undergraduates. Men till elitklassen hör också flera åtskilligt större
universitet som Yale och Princeton.

Dessa elitinstitutioner kallas ofta "privata". Men det uttrycket är inte
korrekt. Det borde vara "icke-statliga". De är förvisso offentliga
institutioner, närmast stiftelser. De är vanligen grundade för länge sedan
och då ofta av trossamfund, i början som prästseminarier. Dessa
trossamfund var ofta förutseende nog att förse dem med stora och rymliga
campus.

Deras fonder förstärktes oavbrutet genom nya donationer,
mestadels från alumner som utgått med examen från dem. Styrelserna kom
vanligen att väljas och bestå av alumner under det att de fjärmade sig
från trossamfunden. Så småningom har dessa universitet också fått
medel från foundations men även fortsättningsvis från alumner.

Under de senaste decennierna har de även fått anslag från den
federala budgeten, både för understöd till studenter och för
forskningen vid deras institut; se nedan i sektion 4.

När nu Amerika oavbrutet får nobelprisen i de naturvetenskapliga
och medicinska ämnen, där prisen har någon rimlighet, går de
vanligen till professorer vid dessa icke-statliga lärdomshögsäten.
<h3>3 <i>Statsuniversiteten</i></h3>

Men det ojämförligt allra största antalet studenter i Amerika får dock
sin utbildning vid statsuniversiteten. Dessa är stora, ofta t o m ännu
större än stockholmsuniversitetet. I England är sedan gammalt de
flesta andra universitet också statsuniversitet och större än Oxford och
Cambridge. De har nu blivit flera och växt sig allt större, medan i fråga
om studentantalet Oxford och Cambridge liksom i Amerika Harvard
och Dartmouth har valt att begränsa sig.

Både Amerika och England liksom de flesta andra länder i väst- och
östvärlden har under senare decennier haft sina explosioner av
studentantalet, som i Sverige. Och i Amerika liksom i England har
stegringen i studentantal ägt rum vid statsuniversiteten. Men i Amerika
hade stegringen börjat tidigare och därför sedan kunnat fortsätta i
lugnare takt.

Att Amerika kunde komma före i den utvecklingen har sin
förklaring i att där traditionellt studenterna kunde arbeta för att tjäna sitt
uppehälle, som jag skall återkomma till längre fram.

En betydelsefull skillnad mellan de stora statsuniversiteten i
Amerika och våra är att även där lärartätheten är mycket större än i Sverige.
Den var stor på tjugo- och trettiotalen, när jag först gjorde min
bekantskap med dem. Sedan har antalet lärare vid statsuniversiteten vuxit
ännu kraftigare än studentantalet.

En grundorsak var naturligtvis existensen av de många gamla
ickestatliga elitinstitutioner jag talat om. De stod från början som ett
mäktigt mönster som borde efterliknas. Det var inte möjligt för de i
stort sett nya eller i varje fall nu kraftigt växande statsuniversiteten
med stort studentantal att vinna någon prestige utan att ha många fler
professorer per hundra studenter än vi i Sverige har eller någonsin
haft.

I början av kapitel V skall jag kommentera det skandalöst låga
valdeltagandet i Amerika. Huvudsakligen är det underklassen som
inte röstar, vilket ur demokratisk synpunkt är en allvarlig och som det
synes en bestående svaghet i det amerikanska politiska systemet. Men
från statsuniversitetens synpunkt, vilka för sin finansiering är
beroende av de valda representanthusen, har det inte varit så skadligt utan
rentav fördelaktigt. Den överklass och medelklass som mera allmänt
röstar, kan även påräknas vara mest angelägna om att ha utmärkta
universitet för sina egna ungdomar, som de regelbundet önskar skall
få universitetsutbildning.

En kompletterande förklaring till den stora lärartätheten är
emellertid också den bredare rekryteringsbasen av begåvade ungdomar även
från de lägre samhällsklasserna, som väljer att gå den akademiska
vägen och som kunnat göra det genom det hävdvunna
självförsörjningssystemet, som jag skall kommentera i sektion 5.
Rekryteringsbasen har så vidgats och utbudet av ungdomar som har ambitionen att
vilja bli professorer har blivit så mycket större än hos oss.

Lönefrågan har därvid enligt min mening spelat en mera
underordnad roll för denna skillnad mellan Amerika och Sverige. Mot slutet av
trettiotalet, när jag hade mina mer intensiva erfarenheter av hela
denna arbetsmarknad genom att jag behövde anställa assistenter för
negerundersökningen, fann jag att lönerna för professorer i
genomsnitt var kanske något över 3.000 dollar. Även med hänsyn till det
då mycket högre penningvärdet kunde detta inte vara en stor inkomst
att leva av. I sydstaterna var professorslönerna än lägre.<sup>3</sup>

Efter kriget fick akademikerna i Amerika ett kraftigt lönelyft. Men
även nu lever genomsnittsakademikern i Amerika på en relativt
mycket måttlig medelklassnivå, både vid elituniversiteten och ännu mer
vid statsuniversiteten. Vid jämförelse av lönesiffror efter skatt måste vi
komma ihåg hur mycket av vår konsumtion i Sverige som är
socialiserad och hur dessutom socialförsäkringarna tryggar en svensk. Jag
menar således att om detta tas i betraktande är en vanlig amerikansk
professor, som skall försäkra sig och sin familj för sjukdom, olycksfall
och ålderdom, inte mycket bättre ställd än sin svenska kollega.<sup>4</sup>

I en sådan jämförelse bör vi inte minst även ta hänsyn till de ökade
kostnaderna i Amerika för att låta barnen studera vid universitet. För
genomsnittet akademiker, som ju normalt inriktar sig på att ge barnen
universitetsutbildning men inte kan påräkna att de skall kunna få de
studiebidrag och lån som i ökad omfattning givits de mera
obemedlade, känns de nu kraftigt stegrade universitetskostnaderna för barnen
som en stor och växande börda.

<h3>4 <i>Kostnaderna</i></h3>

En stor och principiell skillnad mellan å ena sidan de svenska
universiteten och å andra sidan de amerikanska universiteten och colleges är
att vi i Sverige traditionellt varit inriktade på att inte ta ut betalning för
kostnaderna, medan i Amerika kostnaderna för studenter, både
undergraduates och graduates, påföres de studerande, vanligen genom
en enhetlig avgift kallad "tuition". Så är fallet vid såväl de icke-statliga
som de statliga institutionerna.

Om jag först håller mig till de icke-statliga är dessa poster för tuition
mycket höga fastän något växlande. Harvard ligger kanske högst, men
de andra ligger inte långt efter.

För läsåret 1982—83 räknas kostnaderna vid Harvard till över 12.000
dollar och vid Dartmouth till över 10.000. Av dessa belopp är allra
största delen tuition. Levnadskostnaderna räknas i båda fallen till
något över 3.000 dollar. För övriga icke-statliga universitet och colleges
ligger kostnaderna med vissa växlingar på ungefär samma nivåer.

Under de senaste tio—femton åren har kostnaderna stegrats ungefär
i takt med prisinflationen, under de allra senaste åren kanske i
allmänhet t o m ännu hastigare, när på grund av depressionen utdelningarna
på många börspapper som ingår i fonderna gått ner. Alla de
ickestatliga har emellertid oavbrutet förklarat att de vill möjliggöra tillträde till
akademisk utbildning för alla sökande som är kvalificerade.

Harvard har gjort intagning av sökande "blind" för skillnader i ras,
religion, kön och ekonomiska förhållanden. Universitetet har samlat
fonder för stipendier.

Ända från Eisenhower t o m Carter har samma princip förklarats
gälla alla universitet av presidenter och av kongressen. Och i oavbrutet
stegrad takt har bidrag utgått till stipendier och subsidierade lån för
studenterna. Resultatet har blivit att omkring 70 procent av de
studerande vid Harvard kunnat få studiehjälp.

Principen att alla för högre utbildning lämpade skall få tillträde till
universiteten utesluter bara den del av ungdomen som kommer från
dålig skolgång, framför allt i slummen. De kan beräknas till omkring 20
procent.

I denna utveckling har presidenterna och kongressen oavbrutet
utvidgat studiehjälpen vid alla universitet och gjort den tillgänglig upp
till familjer på medelklassnivå. Här har Reaganadministrationen
inneburit en radikal nedskärning och planerar en ännu mer drastisk, som
kommer att omöjliggöra uppfyllandet av universitetens och
kongressens djärva målsättning. Harvard och de andra elitinstitutionerna har
drivit intensiva kampanjer för att alumnerna skall rädda dem i denna
situation. Men det kan knappast påräknas att det skall gå att
vidmakthålla principen om en intagning, som är "blind" för familjernas
ekonomiska förhållanden.

Situationen har utvecklats ungefär likadant vid de statliga
universiteten och colleges. De statliga representanthusen har i allmänhet
genom sina anslag tillåtit dem att räkna åtskilligt lägre kostnader för
tuition. Men när anslagen från den federala budgeten dras in får de allt
mindre möjligheter att ge understöd åt studenterna. Den klassmässiga
sammansättningen av studentkårerna kommer därför att mer och mer
försvåra tillträdet för fattigstudenter.

Den över- och medelklass vars röstning bestämmer
sammansättningen av representanthusen i delstaterna kommer inte att känna
elituniversitetens intresse för en "blind" antagning. Då deras
universitet till skillnad från elituniversiteten i huvudsak hämtar sina studenter
från dem som bor i hemstaten, kan de knappast påräknas att stanna i
staten utan att ha hela Förenta staterna som sin arbetsmarknad.

Det bör tilläggas att varken de icke-statliga eller de statliga
universiteten givit understöd som täcker hela kostnaderna. Det förutsätts
genomgående att de understödda studenterna skall finna en avsevärd
del av vad de behöver för att vara studerande på sedvanligt sätt genom
arbete vid sidan av studierna.

<h3>5 <i>Studenternas självförsörjning</i></h3>

I Amerika har det alltid varit möjligt och vanligt att studenterna vid
universiteten kunnat "work their way through", dvs till stor del
försörja sig under studietiden som mjölkutkörare, servitörer eller i andra
okvalificerade sysselsättningar. Och som jag nyss sagt har denna
tradition vidmakthållits.

Ännu på trettiotalet fann jag, att sextio procent av studenterna vid
Harvard hade sin försörjning helt eller delvis från arbetsinkomster
förvärvade vid sidan av studierna. De anslag från den federala
budgeten som i senare decennier säkrat bidrag och lån har som jag nämnde
inte betytt att självförsörjningssystemet avskaffats. Ännu för ett par år
sedan fann jag i Madison, Wisconsin, att en mycket stor del av
taxitrafiken ombesörjdes av studenterna där, både undergraduates och
graduates.

Denna möjlighet till självförsörjning under studietiden har jag alltid
betraktat som ett viktigt demokratiskt drag i det amerikanska
universitetslivet och därför i samhället. I Sverige var det mindre möjligt eller
åtminstone mindre vanligt. Hela den sociala ordningen och livsstilen
vid våra universitet och dessutom förhållandena på arbetsmarknaden
gjorde den typen av extraarbete mindre möjligt. Vi har faktiskt fått mer
av det nu, när ändå statsfinansierad studiehjälp flödar så relativt
mycket rikligare.

Vi hade dock i Sverige särskilt vid mitten av artonhundratalet men
även senare ett fåtal fattigstudenter, som drog sig fram genom
matskickningar hemifrån, genom att ge privatlektioner och helt enkelt
genom att leva på en ytterligt låg standard. Några få av detta fåtal
fattigstudenter i Sverige blev mycket framstående. Jag tänker t ex på
vår store filosof Axel Hägerström, om vars i alla hänseenden
fattigdomspräglade, instängda studenttillvaro i Uppsala hans dotter Margit
Waller skrivit. Jag erinrar mig också från min egen födelsebygd Erik
Stave, som blev vår förste bibelkritiker och som P.P. Waldenström
skrev sin arga pamflett <i>Låt oss få behålla vår bibel</i> emot. Stave var nu inte
så radikal utan blev både som professor och domprost en av kyrkans
verkliga stöttepelare.<sup>5</sup>

Jag nämner dessa två namn bara för att påminna om hur ytterligt
sällsynt det var i Sverige att ungdomar utanför överklassen och
städernas medelklass kunde få universitetsutbildning. I Amerika var det
sedan länge helt vanligt att fattiga ungdomar fick och tog sin chans,
tack vare självförsörjningssystemet. Inte minst för immigranterna och
deras barn öppnades i Amerika på denna väg en chans till
ståndscirkulation uppåt. Flera i min egen släkt i Amerika har kommit fram den
vägen.

Och t ex Thorsten Sehlin, Amerikas främste kriminolog efter
Sutherland i den tidigare generationen, hade lyckats bli student hemma i
Sverige. Såsom totalt obemedlad såg han sig inte någon möjlighet att
komma till universitet. Han emigrerade då till Amerika. Där fick han
ett lågbetalt okvalificerat jobb som socialarbetare, vilket dock
möjliggjorde, att han samtidigt kunde ta upp studier vid Minnesota
University.

När jag var med i den socialdemokratiska regeringen från sommaren
1945, föreslog jag att vi skulle göra honom till medlem i den viktiga
strafflagsberedningen under ordförandeskap av Karl Schlyter.
Herman Zetterberg, som var justitieminister, nappade på mitt förslag. Jag
minns sedan hur stolt och glad Sehlin var för detta erkännande och
välkomnande från sitt gamla fosterland, som han fått lämna, inte
därför att han inte var en god patriot, men därför att han trängtade
efter möjligheten att få studera.

Det i Amerika stadfästa självförsörjningssystemet vid universiteten
har, som jag menar, haft och har alltjämt, <i>ett stort inflytande på det
klassmässiga ursprunget hos dem som får en högre akademisk utbildning,
särskilt professorerna, och därmed på de amerikanska universitetens och hela
samhällets sociala karaktär.</i> När än idag så relativt många amerikanska
professorer har sin härkomst från fattiga arbetare, bönder och annan
under- och lägre medelklass, tror jag det har sitt samband med denna
traditionella möjlighet till självförsörjning under studietiden.

Jag har ofta, och nu under Reagan-administrationen mer än
någonsin, känt det vara min vetenskapliga plikt att hårt kritisera Amerika.
Det är då för mig en särskild glädje, att i denna viktiga fråga kunna
säga något mycket gott om det landet.

<h3>6 <i>Professorsrekryteringen i Sverige</i></h3>

Själva rekryteringsbasen till högre universitetsstudier är hos oss
traditionellt smalare än i Amerika. I Sverige är alltjämt liksom tidigare de
kroppsarbetande klasserna i lägre grad företrädda bland dem som går
in för högre akademiska studier. Därtill kommer att de ungdomar som
gör det, i huvudsak alltjämt från socialgrupp 1 och 2, nu för tiden
synes allt mindre benägna att välja professorsyrket. Dessa två
skillnader mellan Sverige och Amerika i fråga om bestämningsfaktorer på
utbudssidan ter sig för mig snarast ha blivit större och fastare i senare
tid.

Vad jag ser utspela sig i Sverige är en kumulativ process.
Studentantalets kraftiga ökning kräver en ökning av professorskåren. Utan en
motsvarande tillströmning av för professorsyrket intresserade
studenter innebär detta ett tvång till sänkning av kompetenskraven för att få
de alltför fåtaliga professurerna besatta. Detta i sin tur sänker
professorernas status i samhället, vilket än mer minskar professorsyrkets
attraktionskraft. Allt detta tenderar igen att tvinga ner professorernas
genomsnittliga kompetens, vilket så ytterligare sänker deras status
o s v.

Och dragningskraften till professorsyrket beror naturligtvis också på
hur livet kommit att gestalta sig för en professor i Sverige efter den
nedbrytande högskolereformen och allt den inneburit för hans
arbetsliv, som jag berörde i föregående kapitel och skall vidare utveckla i
andra delen. Allt beror inte bara på lönen, det är jag övertygad om.

Vad jag här velat konstatera som ett faktum är att universiteten i
Amerika för rekryteringen till akademiska befattningar uppenbarligen
drar till sig en större andel av mycket begåvade ungdomar från ett
bredare klassunderlag, medan vi i Sverige för våra relativt mycket färre
professorstjänster får nöja oss med ett mindre högklassigt urval från
ett socialt smalare underlag än i Amerika.

När jag blev professor, hade Alva och jag efter den tidens sed bjudit
fakulteten hem på installationsmiddag, och där var också vår rektor
Sven Tunberg. När han skulle tacka för maten, drog han den gamla
historien om fadern som hade tre söner. Den ena var överbegåvad, och
han skulle naturligtvis bli professor. Den andra var medelbegåvad, och
han skulle få bli tjänsteman. Den tredje, svagt utrustad på huvudets
vägnar, fick väl gå till näringslivet. Den historien var inte alldeles
träffande ens då. Nu är den det definitivt inte.

<h3>7 <i>Mera om akademikernas klassmässiga ursprung i Sverige</i></h3>

När jag skrivit detta förs mina tankar till ståndscirkulationen i Sverige
och universitetens roll för den.

Sedan långt tillbaka skedde hos oss i Sverige en viss rekrytering till
prästerskapet från jordbruksbefolkningen, och det förblev ett för långa
tider bestående inslag i ståndscirkulationen. Men det var en mycket
smal strömådra.

Bondebefolkningen, som ända fram emot detta århundrade
dominerade i befolkningen, var nog i allmänhet ända in i min barndom och
även längre fram avogt stämd emot att låta pojkarna få studera längre
än genom folkskolan — om flickorna var det inte tal. Det fattades ofta
som missriktad högfärd.

Min morfars farbror, Knuts Erik, hörde till de mera välbärgade
bönderna i Solvarbo, och han hade en son, Knuts Magnus Eriksson,
som fick gå i läroverket i Falun. Han tog aldrig studenten, efter vad det
sas i byn därför att han blev "osams med lärarna". Som företagsam
självgjord ingenjör kom han likväl sedermera att spela en
framträdande roll i byn genom att mycket tidigt bygga ett litet kraftverk i en bäck
för att förse byn med elektrisk ström och han satte upp en
snickerifabrik för att ge arbete åt ungdomen, så att de inte skulle behöva flytta
bort från byn.

Men under hans studiegång sågs det som ett utslag av familjens
högfärd, att han skulle studera. Det diktades en nidvisa om familjen,
som bevarades i en visbok, och jag minns från min tidiga barndom att
den ännu sjöngs någon gång. Jag erinrar mig melodin och en strof: "Å
pöjtjen han läste å flecka ho spann." Även att spinna liksom att sy och
brodera etc, som nu ofta kallas allmogekonst, betraktades i byn som
överklassåthävor.

Allmänt tror jag att under artonhundratalet och även senare var vår
bondebefolkning bortvänd från att låta sina ungdomar studera, och de
var det i högre grad än resursernas begränsning motiverade.
Arbetarklassen hade i allmänhet inga chanser. Rekryteringen till universiteten
i Sverige kom därför i mycket ringa grad från de båda kroppsarbetande
samhällsklasserna.

Jordbrukarbefolkningen har krympt till en bråkdel på några procent.
Majoriteten av de nu mycket fåtaliga jordbruksarbetarna och den nu
talrika arbetarklassen utanför jordbruket synes ännu i blott ringa grad
utnyttja de i Sverige kostnadsfria universiteten och de kraftigt stegrade
finansiella stödåtgärderna för högre studier som numera erbjuds.
Rekryteringen till universiteten och särskilt till vad som kommit att kallas
de "teoretiska" linjerna, vilka motsvarar de gamla egentliga
universitetens, sker alltjämt alldeles övervägande från överklassen och den
kraftigt växande medelklassen av icke kroppsarbetande.

Det är i detta hänseende Amerika från början har haft en annan
utveckling och även nu har en annorlunda situation. I Amerika har det
alltid varit en ström av studerande från bonde- och
arbetarbefolkningen, som sökt sig till universiteten för högre utbildning. Och denna
annorlunda utveckling har kunnat ske genom den möjlighet som i
Amerika fanns för självförsörjning under studietiden. Det enda som
på senare tid ändrats är, att i Amerika bistånd och lån har börjat i viss
mån kunna ersätta självförsörjningen — som dock den nya
Reagan-administrationen låter krympa.

<i>I Amerika har skapats en ännu bestående bredare bas för akademiskt
utbildade, tillgängliga också för professorskarriären. Och en stor andel av dessa
kommer och har alltid kommit från de kroppsarbetande klasserna.</i>

Så ter sig sammanhangen i stort när jag, som ofta i denna bok,
bygger på reflektioner jag gjort under mina egna upplevelser.
Naturligtvis skulle jag med intresse vilja se dessa frågor vetenskapligt
studerade. Om jag själv skulle företa mig sådan forskning, vilket är uteslutet
eftersom jag har annat att göra, så är vad jag här sagt de hypoteser jag
då skulle utnyttja.

<h3>8 <i>Akademikerna och forskningen i Amerika</i></h3>

Under tjugo- och trettiotalen var i Amerika en intensiv och fortsatt
forskning inte alldeles nödvändig för att en professor skulle nå ett högt
anseende. Jag kände flera framstående ekonomer, som hade sin
ställning i professionen på grund av en eller annan bok för länge sedan i
ungdomen eller ibland bara några uppsatser av banbrytande karaktär,
och sedan en allmän uppskattning av deras visdom.

Lärardugligheten uppskattades i allmänhet den tiden både vid
professorstillsättningar och fastställandet av deras avlöning jämförelsevis
mer än nu. Det finns fortfarande Ivy League Colleges, t ex
Swarthmore i Pennsylvania, som visserligen för anställning söker en genom
vetenskaplig forskning högt meriterad person men därefter med
tillfredsställelse ser att han anstränger sig att bli en särskilt god lärare
utan att behöva prestera mycket mer av ny forskning. Och det finns
nog dessutom, särskilt i Södern, universitet och colleges, som inte
håller så strängt på vare sig tidigare eller fortsatt forskning.

Men detta är nog undantag. Alla universitet, både de gamla
elituniversiteten och de ofta nyare och i alla händelser nu mycket stora
statsuniversiteten, kräver idag forskning och fortsatt forskning av sina
professorer. Den unga akademikern som tillförordnad professor utan
fast anställning har piskan på sig att forska för att få fast anställning
— "produce or perish" som talesättet är.

Jag tror att detta hårdare liv som ihärdig forskare från första början
samtidigt bidrar till att dra många bland begåvningseliten av
ungdomen till akademikeryrket. Det ger en prägel av tävlan åt deras liv
liksom den professionella idrotten gör.<sup>6</sup>

När sedan den unga akademikern fått sin första fasta anställning
som ordinarie professor fortsätter han vanligen att forska. Delvis har
väl forskningen blivit en vana och ingår i själva livsstilen vid ett
universitet. Den högre professorstätheten spelar även en roll genom
att ge mer tid fri från undervisningen. Den amerikanska professorn
har ju heller inte som den svenska genom den ödesdigra
högskolereformen dragits in i den sammanträdesbyråkrati, som hos oss tar så
mycken tid och som, vilket inte är oviktigt, ger ursäkt för att inte forska
vidare mycket.

Jag har träffat svenska professorer, vilka som ett mått på
forskningsintresse under våra svåra förhållanden talat om, att de strävar efter att
hålla en dag i veckan fri för forskning. Detta kan inte imponera på en
amerikansk kollega, som istället räknar forskning som sin
huvuduppgift, från vilken han får ta en del pauser för att undervisa. Inte att
undra på att Amerika är så massivt överlägset Sverige i forskningen.

Vetenskapliga bidrag i Sverige — och jag har särskilt märkt det i
statskunskap, psykologi och sociologi men även ekonomi — överlastas
numera ofta med citat från den amerikanska litteraturen, ofta med
otillräckligt hänsynstagande till fundamentala olikheter i
samhällsförhållandena. Originella insatser från svensk sida är av naturliga skäl
knappare.

En viktig pådrivande orsak till inriktningen på forskning i Amerika
är att professorslönerna där ju inte är fastlagda och lika höga utan
beror på innehavarens ställning i yrket, som i sin tur beror på vad han
presterar i tryck. Genom sin forskning kan professorn dessutom öka
möjligheten att få högre lön genom att bli kallad till ett annat
universitet. Han kan bli frestad att följa kallelsen, särskilt om han där också får
bättre arbetsmöjligheter vid sidan av den ofta högre lönen.<sup>7</sup>

Forskningen är således i ganska hög grad inordnad i vad våra
svenska nationalekonomer kärt kallar "marknadshushållningen". Det är
för oss främmande förhållanden, som jag inte finner helt föredömliga.
Men situationen hos oss är sannerligen heller inte tillfredsställande.
Den tillåter en professor, när han en gång blivit utnämnd, numera ofta
på svaga meriter, att sedan sitta kvar på sin lärostol för livet, även om
han är alldeles improduktiv.

Min ideala lösning vore, som utförts i förra kapitlet, att skilja ut det
egentliga universitetsstadiet från de många lägre högskolorna för
grundutbildningen, och att utse professorerna vid de få och små
egentliga universiteten inte på livstid utan för en kortare period, samt
att vid professorsutnämningar räkna som merit endast vad han
producerat inom en sådan period.

Jag skulle således vara beredd att upphäva oavsättligheten. För
övrigt menar jag mera allmänt att i hela vår administration
oavsättligheten inte skulle vara så befäst, med undantag för domare. Överallt
har vi en hel del blindpipor i vår förvaltning, ofta i stort antal.

I det hänseendet vet jag, att jag inte får många med mig.
Århundradens tjänstemannavälde hade stadfäst en svensk tradition, som nu har
spritt sig i hela arbetslivet, att alla har rätt att kvarstå där de är och
normalt även befordras; se vidare i andra delen.

Men jag tycker att åtminstone när det som här gäller ett
intelligensyrke som professorernas, kunde en förändring få ske, i synnerhet som
en professor ju inte löper stor risk att inte kunna tjäna sitt bröd, om
inte på annat sätt så efter övergång till undervisning i de lägre
högskolorna, som jag framkastat.

Det nuvarande systemet är direkt skadligt. Professorer som inte
vidare forskar eller gör det i obetydlig grad och på låg nivå, blir alltmer
vanliga och därför allmänt godtagna. En sådan ordning vid våra
universitet sanktioneras genom att överlasta professorerna med
sammanträdesbyråkrati. Och för att få professorsbefattningarna tillsatta har vi
fått sänka kompetenskraven.

Jag vill nämna att när jag avgick från min forskningsprofessur och
därmed även som direktör för Institutet för internationell ekonomi
försökte jag få nästa innehavare utsedd för tio år till en början. En
sådan nymodighet godtogs inte.

<h3>9 <i>Den akademiska friheten</i></h3>

Särskilt i statsuniversiteten i Amerika rådde ännu kring sekelskiftet
ofta en hård åsiktskontroll, utövad vid tillsättningarna av
professorerna och över deras undervisning. Det förekom även avsättningar av
professorer med misshagliga åsikter. Styrelserna över
statsuniversiteten var vanligen utsedda av de delstatliga representanthusen, som
själva var valda av de minoriteter av de röstberättigade som röstade.

Emot detta åsiktsförtryck fördes en ihärdig kampanj. Jag erinrar mig
från min ungdom en lysande stridsskrift av den store "muckrakern"
Upton Sinclair, och han var inte ensam i striden. Organisationer av
professorer började också kampanjer. Så småningom minskade
åsiktsförtrycket. Ett eller annat av statsuniversiteten började t o m ha någon
eller några radikaler och ibland rentav en kommunist bland
professorerna för att demonstrera sin självständighet.

Den skamliga McCarthy-perioden innebar ett fruktansvärt bakslag i
denna utveckling mot större åsiktsfrihet. Jag upplevde den från
Genève och vid mina årliga amerikabesök. Jag förstod dess samband med
det kalla kriget, som jag då inte trodde skulle avklinga. Detta var en
tid, när både professorer och studenter försiktigt blickade omkring sig,
innan de vågade yttra sig. Varken Eisenhower eller John F. Kennedy
vågade stå upp mot barbaren.

Men så nästan i ett ögonblick, när de vanliga amerikanerna över
televisionen från ett senatsförhör såg vad slags man McCarthy var,
förändrades hela situationen dramatiskt. Man skämdes över att ha låtit
fegheten råda.

Oroligheterna vid amerikanska universitet vid slutet av sextiotalet i
samband med Vietnamkriget gällde i stort sett inte åsiktsfriheten.

Vi i Sverige hade nog i gamla tider en hel del påtvingad konformism
vid våra universitet. Men när Knut Wicksell sökte lundaprofessuren i
nationalekonomi med finansrätt, fanns det hos många, även bland
professorerna och i pressen, mer än antydningar om, att han som rest
landet runt och predikat födelsekontroll inte var lämplig som
ungdomens handledare. Gustav Cassel, som var medsökande till
professuren, tog då tillbaka sin ansökan med motiveringen, att endast
vetenskaplig kompetens skulle vara avgörande. I detta läge var det en triumf
för den omständliga men åtminstone i detta hänseende säkra
proceduren vid professorstillsättning att Wicksell blev utnämnd 1903.

Problemet om åsiktsfriheten vid tillsättningar av professurer och vad
gäller undervisning och forskning har därefter knappast varit mycket
av ett problem i Sverige. Att det finns andra allvarliga problem vid
tillsättning av professurer har jag antytt i förra kapitlet och skall vidare
utveckla i andra delen.

Vid elituniversiteten i Amerika har den akademiska friheten aldrig
varit samma problem som vid statsuniversiteten. De var icke-statliga
och stod således inte under politiskt valda styrelser. Deras styrelser,
vanligen alumner valda av alumnerna, d v s av dem som utgått med
examen under tidigare år, kände samband med sina gamla lärosäten.
Detta samband har odlats, och en lojalitet bland tidigare studenter har
blivit ett grunddrag och dessutom ett starkt stöd för deras finansiering.
De styrelser som tillsatts har i allmänhet inte ingripit vare sig i
tillsättningen av professurer eller i undervisningen.

Sambandet med tidigare studenter har under senare årtionden
börjat odlas även vid statsuniversiteten. Denna samhörighet har blivit ett
allmänt utmärkande drag i Amerika, som vi inte har något motstycke
till i Sverige. Tyskland hade, innan Hitler rev ner alla traditioner, en,
visserligen besynnerlig, motsvarighet.

En återspegling av denna samhörighetskänsla har varit en anda av
förtroende för fakulteterna, som blivit bärarna av den akademiska
friheten. Jag känner inte många försök från elituniversitetens styrelser
att kontrollera eller ens påverka professorstillsättningar eller åsikter
uttryckta i undervisningen.

Allmänt är tendensen nu att även statsuniversiteten mer och mer
försöker efterlikna elituniversiteten i detta som i andra hänseenden.
Till och med i en genomgående reaktionär delstat som Texas, vid vars
utmärkta och mycket "liberala" universitet i Austin Alva och jag
häromåret tillbragte en termin som gästprofessorer, har dess politiskt
valda styrelse hållits på mattan av fakulteterna.

Frågan kan emellertid resas om valet av Reagan som president i
Förenta Staterna kommer att betyda en omvändning i den utveckling
jag beskrivit.

Reagan valdes, som jag oavbrutet påminner om, av mindre än 27
procent av de röstberättigade. Med den makt en president har i
Amerika efter dess besynnerliga konstitution, har han ju möjligheter att ta
sig till en hel del saker, som kunde tänkas vända den utveckling till
akademisk frihet som jag skildrat.

Jag tror dock inte att faran är stor. Han har inte inflytande över
styrelserna vare sig för delstatsuniversiteten eller elituniversiteten,
vilka alla är oberoende av Washington. Han kan dra ner anslag från
den federala budgeten till understöd åt studenterna och till forskning.
Men det är allt.

Dessutom blir han som jag tror president bara för en fyraårsperiod
och får heller inte en likasinnad efterträdare. Hans program för den
ekonomiska politiken är tokigt. Där kommer han att misslyckas i en
grad och på ett sätt, som känns av det amerikanska folket.

Och han har inte lyckats slå ner de "liberala" krafterna i Amerika.
Det har vi erfarit, när vi varit i Amerika de senaste åren och har fått det
bekräftat genom våra kontinuerliga intensiva kontakter med det
landet.

Reagan blir en kort episod i Amerikas utveckling.
<h2><big>IV</big> KOMMUNSAMMANSLAGNINGARNA</h2>

I de föregående kapitlen har jag i hastiga vändningar exemplifierat,
mera skissartat än i andra delar av boken, verkningarna på hur landet
styrs av en enda bland de samhälleliga utvecklingstrender, som i
intimt orsakssamband med andra utvecklingstrender gjort sig gällande
på alla områden, nämligen tendensen till centralisering och
storskalighet.

Jag känner att jag då också redan här behöver i största korthet
kommentera kommunalpolitikens utveckling, eftersom jag i
fortsättningen nästan enbart kommer att hålla mig till riksdags- och
regeringspolitikerna. Det är bland dem jag hade mina erfarenheter under två
korta perioder på trettio- och fyrtiotalen. Jag hade då inga personliga
erfarenheter av kommunalpolitiken. Förändringarna där domineras ju
just av en väldigt ökad centralisering och storskalighet, vilket gör att
några påpekanden faller sig naturliga här i början av boken.

<h3>1 <i>Hur det gick till</i></h3>

Redan på trettiotalet, när jag blev medlevande i den svenska politiken
och tre år riksdagsman, diskuterade vi oss emellan ibland behovet av
någon slags sammanslagning av åtminstone de minsta bland de gamla
socknarna på landsbygden som kanske behövlig och önskvärd, främst
på grund av den då begynnande utbyggnaden av vår välfärdsstat, som
ju oavbrutet skapade ökade möjligheter för kommunerna och la ökade
plikter på dem.

Problemet förstods vara invecklat. Vi insåg också att en sådan
reform ofta inte skulle vara välkommen i många av våra små
självständiga primärkommuner, alla med en lång historia bakom sig. Jag för min
del fruktade dessutom ökad byråkratisering och framför allt mindre
folkligt medlevande i ortens gemensamma angelägenheter.

Under min likaledes korta hemmaperiod på fyrtiotalet var jag sedan
helt upptagen av problemen om vår ekonomiska politik efter
krigsslutet. Fast det kan låta underligt har jag faktiskt inga minnen om
tillsättandet 1943 av Kommunindelningskommittén eller om dess 1945
avgivna betänkande eller om propositionen och riksdagsbeslutet året
därpå om den nya indelningen i sammanslagna storkommuner. Jag
minns inte att vi i regeringen, som jag var medlem av från sommaren
1945, någonsin diskuterade frågan, vare sig i statsrådsberedningen
eller vid regeringsluncherna.

Frågan sköttes, föreställer jag mig, av socialdepartementet, som den
tiden också var kommundepartement, utan att besvära oss andra. Den
ansågs tydligen inte vara av större politiskt intresse. Jag ser nu att Eije
Mossberg var föredragande. Som konsult hjälpte han Gustav Möller i
mera juridiska frågor. Möller hade kanske inte själv ägnat saken stor
uppmärksamhet.

Som jag nu finner, var det därefter länsstyrelserna som hade i
uppdrag att förbereda den nya kommunindelningens ikraftträdande.
Jag förstår att i denna första omgång, fullbordad 1952, en
kommunstorlek inte understigande 2.000–3.000 invånare med 5.000 som
normalstorlek var målet. Det var en sammanslagning utan brytning av de
gamla sockengränserna. Småstäder och köpingar berördes inte.

Detta var början och en fortsättning följde. I två steg — 1962, 1969,
sista gången tvångsvis, utan hänsynstagande till vad folket ute i
bygderna ville — skedde en ytterligare sammanslagning som till slut
minskade primärkommunernas antal från ursprungligen omkring 2 500 till
litet över tiondelen. Gotland fick bli en enda kommun. Det blev denna
sista gång inte en enkel sammanslagning, eftersom de gamla
kommungränserna inte respekterades. Städer och köpingar avskaffades.
De fick inte ens behålla de gamla beteckningarna stad och köping. Den
sista etappen i sammanslagningarna var genomförd 1974.

I hela landet blev kommunala förtroendemän, som arbetat utan eller
mot ringa ersättning och nära människorna i sin bygd, friställda från
sitt ansvar. De förtroendevalda kommunalmännen uppskattas ha varit
omkring 225.000 år 1951. Nu är de omkring 46.000.

Endast i två fall har när detta skrives det slagits till reträtt: Vadstena
har återvunnit sin självständighet från Motala kommunblock och
Dorotea från Åsele. I ett femtontal fall väntar krav på en uppdelning av
nya stora kommuner på beslut av regeringen efter kommunala
folkomröstningar.

Hela denna utveckling har skett efter den tid då jag var medlevande
i svensk politik och verksam som forskare om svenska förhållanden.
<h3>2 <i>Reflektioner</i></h3>

Avståndet, både geografiskt och mänskligt, till de bestämmande har
ökat ofantligt. Dessa är inte längre grannar, som bor nära och känner
varandra och resten av ortens befolkning och på så vis står under den
sociala kontroll som grannskapet utövar. I ideala fall hade närheten
stora fördelar.

Min mor, som skrevs upp och prisades i Clarté-studenternas
betydelsefulla undersökning om statareländet, var mot slutet av tjugotalet
barnavårdsnämndens ordförande i den sörmlandssocken, där mina
föräldrar då bodde. När hon fick telefonbud att en mor till många barn
hade dött, var det för henne att få trillan förspänd och så färdas till den
drabbade familjen, tvätta lössen ur håret på barnen, städa i stugan,
reda upp i hushållet och ordna om hjälp åt familjen.

Hon var säkert en av de mera effektiva och varmhjärtade av dem
som på den tiden bar det kommunala ansvaret, men inte alldeles
otypisk. Men ofta var förtroendemännen nog snåla i gamla
fattigsverige, och de hade heller inte stora resurser att röra sig med. I alla fall var
de dock lätt åtkomliga och de arbetade under grannskapskontroll.

Det fanns inga kommunaltjänstemän och därför inte "myndigheter"
inom kommunerna. Allt fick bestyras av de valda nämndernas
ledamöter själva, ofta av den som övertalats att fungera som ordförande.
Mycket av reguljära sammanträden var det väl ofta inte, fast man
träffades ju ändå och kunde dessutom ringa varandra. Jag tror inte att
det räknades sammanträdesarvoden eller ersättning för
tjänsteförrättningar.

Men standarden på de tjänster och den ekonomiska hjälp som
kunde ges var naturligtvis ofantligt mycket lägre än i den nu utbyggda
välfärdsstaten. Även i alla andra hänseenden, t ex i fråga om
brandskyddet och hälsovårdskontrollen, har det blivit mer som skall regleras
och kontrolleras efter allt utförligare regler. Allt kan nu inte längre
skötas så enkelt. Och detta var naturligtvis skälet till
kommunsammanslagningen. Men fanns det skäl för att till slut göra de nya
kommunerna så över stora? Och att avskaffa småstäderna? Jag tycker inte det.

Medlemmarna i nämnderna, vilka övertagits och ibland ökats i
antal, är nu noga med ersättning för sammanträden, vilket är en del av en
allmän utvecklingstrend i Sverige (se i andra delen). De har själva inga
direkta uppgifter längre. Vanligen väntas de bara stå som en slags
demokratisk kontroll över den nya och kraftigt växande
kommunaltjänstemannakåren, som nu gör själva arbetet. Dessa har sina kontor
centralt i de stora kommunerna och är vanligen utsedda utan lokal
förankring. Somliga av dem blir lätt "myndigheter" som utfärdar
skriftliga "ålägganden" och "förelägganden".

De behöver högre, valda chefsbyråkrater, de s k "råden", som ju på
sistone tilldragit sig allmänhetens uppmärksamhet genom de
egendomliga "pensioner" de beviljar sig redan i unga år, varom mera i
andra delen. Det i den nya konstitutionen garanterade "kommunala
sambandet" genom att kommunalvalen nu sker samtidigt med
riksdagsvalen — se i nästa kapitel — gör att även i primärkommunerna
valet av kommunfullmäktige med verkningar hela vägen neråt i
nämnderna mer ofta kommit att domineras av partiapparaterna som i första
hand uppbyggts för rikspolitiken.

Detta gäller också uppställandet av kandidater till
kommunfullmäktige och därefter till nämnderna men i själva verket hela den
kommunala verksamheten. Tillståndet för kommunerna från 1969 att bevilja
partistöd har naturligtvis ökat partiernas effektivitet. 1980 uppgick
dessa kommunala partistöd till över 100 miljoner kronor.

<h3>3 <i>Tjänstemannainflytandet</i></h3>

Tjänstemän i Sverige har inte bara rösträtt som andra medborgare,
vilket är naturligt. Men de är dessutom valbara till de representativa
församlingarna, och få i Sverige tycks mena att detta inte är lika
naturligt. Vi får på det viset en sammanblandning av två funktioner:
tjänstemän arbetande under de politiska församlingarna och
nämnderna och samtidigt ofta medlemmar av dessa direkt eller indirekt valda
organ. Fastän det vanligen aldrig diskuteras här hemma, måste detta
nog ses som betänkligt ur demokratisk synpunkt.

Även där det undvikes att tjänstemän väljs in i de nämnder som är
direkt överordnade dem själva, öppnas möjligheten till vad
amerikanerna kallar logrolling, d v s avtalade eller underförstådda tjänster och
gentjänster, t o m i fråga om medelstilldelning. Detta är ett förhållande
som underligt nog alltid förbigås, när diskussionen förs om stegringen
av de offentliga utgifterna.

Jag skall återkomma till det principiella problemet i bilagan och i
andra delen. Där skall jag också ta upp andra frågor om utvidgningen
till det offentliga området av den "företagsdemokrati" som stärkt de
offentliganställdas inflytande på den kommunala förvaltningen,
såsom den redan tillämpade medbestämmandelagen och försöksvis
närvarorätten m m.
<h3>4 <i>Fram emot "utvärderingen"</i></h3>

1945 års betänkande av Kommunindelningskommittén, som tillsatts
för att utreda frågan om "en mera rationell kommunindelning",
initierade den utveckling som sedan skulle följa. Det skäl som anfördes
för kommunsammanslagning var det behov av större effektivitet i
kommunernas förvaltning som samhällsutvecklingen reste.
Kommittén observerade motskälen: samhörighetskänslan i de historiskt
framvuxna småkommunerna, fördelarna av närheten till och
grannskapskontakten med förtroendemännen osv. Hela betänkandet var
uppbyggt på en avvägning mellan dessa traditionella och personliga
värden och vad kommittén såg vara tidens krav, som i sista hand fick
bestämma dess förslag.

De senare betänkanden, regeringspropositioner och riksdagsbeslut,
som markerade den stegvis fullföljda kommunsammanslagningen till
det sista beslutet 1969 att tvångsvis avsluta processen, som därefter
från 1974 kan anses vara fullbordad, motiverades i ständigt ökad grad
av effektivitetsskäl i samhället som det utvecklade sig. De mera
"mänskliga" värdena sköts mer och mer åt sidan.

Men när lagstiftarna så löpt linan ut, har de tydligen fått kalla fötter.
Flera nya utredningskommittéer har börjat ge utrymme åt en
obestämd oro för vad man kommit att sammanfattande, fastän oklart,
kalla "den kommunala demokratin".

Samtidigt har man vidtagit en hel del förändringar av tvivelaktigt
värde ur just denna synpunkt. Jag tänker i första hand på det redan
nämnda överförandet även till kommunerna av nyordningar som på
det privata området skulle leda till mera av "företagsdemokrati" eller
helt enkelt "ekonomisk demokrati".

Hösten 1977 tillsattes så en kommitté, som tog sig namnet
Kommunaldemokratiska kommittén. Dess uppdrag var, inte att föreslå
ändringar av kommunindelningen som den blivit, men att genomföra de
vetenskapliga utredningar som behövs för att nu i efterhand
möjliggöra en "utvärdering" av vad som ägt rum.

Det trängande behovet av en sådan utvärdering vittnar om hur
slarvigt förberedda sammanslagningsbesluten och en hel del
efterföljande beslut varit. Men bättre sent än aldrig, kan man tycka.

Under tiden hade det naturligtvis vuxit fram en mestadels enkelt
uttolkande och apologetisk men någon gång också kritisk
statsvetenskaplig litteratur om kommunindelningsproblemet och hur det
kommit att lösas i Sverige. En forskningsgrupp finansierad av Riksbankens
jubileumsfond hade från 1966 arbetat med problemet, fastän föga
systematiskt.

Kommunaldemokratiska kommittén har efter mindre än ett år efter
dess tillsättande i ett delbetänkande, <i>Utvärdering av
kommunindelningsreformen,</i> framlagt ett forskningsprogram som kommittén med hjälp av
forskare vid universiteten ville företa. Regeringen har godtagit dess
förslag och "utvärderingen" är nu i full gång.

När jag som vetenskapsman kritiskt läst detta forskningsprogram,
saknar jag framför allt ett begripande och framhävande av hur
utvecklingen av kommunsammanslagningarna bara är en del av den
allmänna drift mot centralisering och storskalighet, som gjort sig gällande på
alla områden. Bland parallella utvecklingar ser jag närmast
tillskapandet av de mycket stora domstolsdistrikten och centraliseringen av
polisväsendet, men också vad som skett med kooperationen och
vägväsendet och tillkomsten av de stora sjukhusen och jätteuniversitetet i
Stockholm, o s v.

Ett studium av tillskapandet av de väldiga kommunerna kommer att
sakna perspektiv om inte denna förändring passas in i utvecklingen av
ett allmänt synsätt och handlingsmönster, vilket gripit omkring sig
under de sista årtiondena. Likheten i grundtendenser kommer att
driva mig att i denna bok ofta tala om "tidsandan". Den har en
gemensam grundorsak bl a i vad som centralt skett med
sammansättningen av riksdagen och villkoren för dess arbete, som allt skall
behandlas i andra delen av boken.

För att utvärderingen skall bli djupgående måste forskarna vara
medvetna om detta större sammanhang och dessutom frigöra sig från
en del apologetiska och förskönande föreställningar som fått utrymme
i forskningsprogrammet — "folkstyre", "partierna och andra
folkrörelser" etc; jag citerar från betänkandet — vilka illa passar in i en realistisk
beskrivning av vårt alltmer byråkratiserade och korporativistiska
samhälle. Jag har med den avsmak som är naturlig för en gammaldags
samhällsforskare märkt en motsvarande terminologisk försköning i en
del statsvetenskaplig litteratur om den nya konstitutionen — inte bara
den mera läroboksinriktade — och om intresseorganisationerna, de
politiska partierna och riksdagen.

Studiet av relationen mellan "de förtroendevalda och
tjänstemännen" får inte förbigå att i Sverige tjänstemän kan bli valda och ibland
blir valda till förtroendeförsamlingarna. Till den normalt föreliggande
makt tjänstemännen har på grund av sin heltidssysselsättning med de
praktiska problemen och sin utbildning och sakkunskap, kommer
dessutom även de nyligen tillkomna regler, som i programmet antydes
som "nya problem i samband med företagsdemokratin", alltså
medbestämmande, närvarorätt m m.

Ett vetenskapligt studium måste dessutom ha en öppen blick och ge
utrymme för kritik. Till vad som bör kritiskt skärskådas hör också de
politiska partiernas och deras ofta professionella företrädares ökade
inflytande. Framför allt sammankopplingen av kommunalvalen med
valen till riksdagen kan inte alltid vara fördelaktig för "den
kommunala demokratin".

En vetenskaplig utvärdering måste dessutom redovisa och analysera
det växelspel som ägt rum mellan politikerna-byråkraterna på den
statliga och den kommunala nivån och som i hög grad bidragit till
tillkrånglingen av det kommunala regelsystemet.

Utredningsprogrammets inriktning på i första hand vad som till slut
blivit nuvarande förhållanden är förståelig men inte problemfri. Den
ökar risken att hamna i en mera okritisk analys. Vetenskap är i första
hand kritik. Från denna synpunkt är det beklagligt att programmet
inte räknar med någon möjlighet till praktiska förslag om ändring av
den nu uppnådda kommunindelningen. Rationellt kan inte en
avgränsning upprätthållas mellan vetenskap och politik, mellan analys
av vad som är och vad som bör vara. Rationellt krävs då uttalade
värdepremisser. Så modernt är forskningsprogrammet inte upplagt.

Viktiga är också frågorna om på vad sätt och i vilken omfattning de
nu skedda kommunsammanslagningarna försvårar eller förhindrar en
nedbantning av de nya kommunerna, ifall detta skulle framstå som
önskvärt. Möjligheter till förändring lika väl som skälen för och emot
borde höra till en förutsättningslös "utvärdering".

En allmän svårighet är, att när ett politiskt parti en gång stått för en
förändring, har det lätt blivit en "partilinje" att inte gå tillbaka. När
flera partier samverkat i ett beslut, vanligen efter vissa kompromisser,
är det ofta än svårare att få dem att ta ett steg tillbaka. Men även
bortsett från dessa politiska hinder har andra svårigheter skapats för
en klyvning av kommunerna. Allmänt innebär detta därför en
"konservativ" tendens. En vetenskaplig "utvärdering" kan inte undvika att
studera dessa förhållanden. Till denna fråga kommer jag tillbaka i
sektion 8.

<h3>5 <i>I Mariefred</i></h3>

Jag har nu närmast sett problemet ur synpunkten av de väldiga
storkommunerna, som slukat de gamla socknarna. Men det fanns ju
vid sidan om den egentliga landsbygden hela små städer som förlorat
det direkta ansvaret för sina egna kommunala angelägenheter, dvs sin
självstyrelse. Där fanns ju även sedan gammalt lokala "myndigheter".
Det var därigenom de hade sin självständighet.

Mariefred är en sådan liten stad med stadsprivilegier från 1590 men
med en ännu längre förhistoria som klosterstad och tjänsteort till
Gripsholms slott. Jag har känt mig nära den lilla staden, efter det jag en
vår för femtioåtta år sedan var t f borgmästare där och längre fram har
förvärvat ett litet hus i staden, där mycket av vad jag på senare tid
publicerat blivit skrivet.

Som borgmästare var jag domare. Med mina föreskrivna två
"illitterata rådmän" på ömse sidor satt jag kl. 10 varje måndagmorgon vid det
gamla domarbordet i stora rådhussalen på nedre botten i det vackra
rådhuset, byggt 1784 på Gustav III:s tid efter ritningar av Cronstedt.
Bakom oss på väggen hade vi den stora målningen av Ulrika Eleonora,
Karl den tolftes syster som i två år efter hans död var regerande
drottning.

Tillsammans utgjorde vi också stadens magistrat. Jag var dessutom
chef för stadens två poliser och vidare exekutor m m. Jag övervinner
frestelsen att närmare beskriva hur denna vidsträckta
myndighetsutövning från min sida fungerade i samarbete med rådmännen i
magistraten, med stadsfullmäktige och de olika nämnderna.

I fråga om rättskipningen vill jag dock nämna en personlig insats jag
gjorde och som kan vara av intresse. Det var ett experiment i sättet att
utöva domarmakten. Det pekar på att en annan utveckling skulle ha
varit möjlig än den storskaliga centralisering av rättsväsendet, som
sedan dess genomförts.

Den gamla rättegångsbalken i 1734 års lag var då fortfarande formellt
i kraft. Den gav domstolen stort eget ansvar för utredningen av ett
mål. Men tvärtemot de ursprungliga intentionerna hade vi fått den s k
skriftliga processen. Det betydde att parternas advokater växelvis
lämnade in sina skrifter, varvid motpartens advokat begärde och fick ett
antal veckor för att besvara skriften, vanligen med en ny inlaga, osv,
tills de båda överlämnade målet för avgörande.

Jag avbröt i Mariefred denna senare tillkomna sedvana genom att i
varje mål låta den ena polisen, som också fungerade som
rådhusvaktmästare, inbjuda parten, eller parterna om de båda bodde i Mariefred,
till rätten, vilket i den lilla staden var lätt gjort. Därigenom kunde jag i
allmänhet genom muntlig förhandling utreda saken med hjälp av
parten eller parterna och advokaterna och på det sättet göra fortsatt
skriftväxling obehövlig. Därefter var jag vanligen beredd att efter
rådslag med mina rådmän omedelbart avkunna dom. Det bör tilläggas att
vi i Mariefred den våren inte hade några mera invecklade kriminala
eller civila processer.

Advokaterna tyckte inte om min processledning, som onödiggjorde
deras skriftliga inlagor — "tog brödet ur munnen" på dem, som en
advokat mer eller mindre skämtsamt sa mig. De överklagade
regelbundet mina domar, men hovrätten gjorde inga ändringar.

Även om för mig personligen ett viktigt skäl för mitt sätt att förvalta
mitt domarämbete var att spara tid för mina studier, blev den nya
ordningen både effektiv och framför allt synnerligen populär i staden.
Åhörarskarorna vid rådhusrättens sammanträden ökades.

För min del drog jag redan då den slutsatsen av dessa mina
erfarenheter, att en ökad aktivitet från domstolens sida i 1734 års lags anda var
av godo. Ett sådant system förutsätter lokala domstolar så att parterna
enkelt kan kallas till rätten.

I stället har vi fått den nuvarande centraliseringen och mycket stora
domstolsområden med domstolarna långt borta från människorna. Jag
menar att det var fel att vi avskaffade de många rådhusrätterna i våra
småstäder och därmed den lokala kontakten med befolkningen — även
om, som i Mariefred, rättsdistriktet borde ha utvidgats genom
inbegripandet av grannsocknarna; se nedan i sektion 9.

Nu är allt centraliserat. Domstolen är avlägsen. De flesta
mariefredsbor vet inte var den finns. Och inga från orten följer rättsskipningen.
Den är undandragen folkets intresse och medlevande.

Detta gäller även andra rättsärenden än processer. Småskaligheten
hade sina fördelar. På min tid kunde en husägare ringa upp mig för att
få en inteckning. Efter att han givit mig nödiga handlingar kunde jag
gå upp på vinden i rådhuset, där fastighetsarkivet var förvarat, och
skriva ut en inteckning utan dröjsmål. Nu får han först söka ta reda på
namnet och adressen och sedan skriva till den centrala och okända
myndigheten, som är ansvarig för fastighetsarkivet — och därefter,
som vi vet, ofta vänta i månader innan han får sin inteckning.

Om myndighetsutövningen i övrigt gäller det, att småskaligheten
innebar att vi oavbrutet träffades: på gatorna, i hemmen och på
stadshuskällaren. Detta medförde gemenskapsintresse för vad jag företog
mig och grannskapskontroll.
<h3>6 <i>Allmän drift till centralisering och storskalighet</i></h3>

Polisväsendet har nu också blivit storskaligt. De välkända två poliserna
i Mariefred är försvunna liksom finkan. En anonym polisbil lär svepa
förbi någon gång under natten, fast jag aldrig sett den. Det är allt.

De poliser vi nu har i Gamla stan känner vi heller inte och vi ser dem
sällan, utom när de som främlingar två och två tar en promenad på en
huvudgata. Vi saknar våra vänner i polisstationen i gamla synagogan
vid Tyska brunnsplan. De kände oss och våra problem och vi kände
dem.

Med den nuvarande utvecklingen av brottsligheten måste det
naturligtvis finnas möjlighet att överföra saken till utredning hos en
centralare! polismyndighet med större möjligheter: t ex om en tjuvliga
behagade bli gripen när den kommit till Mariefred eller om en mycket
vidlyftig skatteprocess skulle uppkomma eller ett invecklat mord
förövas. Men alla de många vanliga lagöverträdelserna eller larvmålen
skulle kunna utredas och avgöras i orten.

Ifråga om domstolarna vill jag först påpeka, att den urgamla och
förnäma, alltjämt vidmakthållna traditionen i Sverige med
lekmannadeltagande i handläggningen av både civil- och brottmål får en mera
levande verklighet i lokala domstolar, där lekmannarepresentanterna
kan väntas bidra till rättsskipningen genom att personligen känna
miljön och människorna.

Också den likaledes urgamla regeln att rättegångar skall vara
offentliga får ett mera intensivt förverkligande, om rättsskipningen sker
lokalt så att folk kan komma tillstädes. Rättegångarna blir då en del av
ortens liv.

Detta allt är bara ett knippe medborgerliga bekymmer i frågor om
vilka vanligt folk måste känna att deras levnadsvillkor, utan att de
blivit tillfrågade, har ordnats upp högt över deras huvuden i vårt
centralbyråkratiserade, korporativt styrda samhälle.

<h3>7 <i>Missnöjet jäser, och ibland kokar det över</i></h3>

Men låt mig återkomma till problemet om
kommunsammanslagningarna.

Mariefred är nu "lagt under Strängnäs", som man där säger, utan att
innevånarna blivit tillfrågade. Staden har förlorat sin flerhundraåriga
självständighet och har inga egna bestämmande organ. Med de stora
folkomflyttningarna är nu bara kanske en tredjedel av befolkningen
uppvuxen där. Men som man lätt märker har de nyinflyttade hastigt
vuxit in i den gamla stadens traditioner.

Men de som bor i staden har nu inga valda organ för självstyrelse.
De bestämmer inte ens över trafiken på gatorna: vilka gator som skall
vara gågator och vilka som skall tillåta trafik i den ena eller andra
riktningen. Inte heller hur den på min tid utbyggda båthamnen skall
ordnas om, och hur den skall hållas öppen för egna och utomstående
båtägare.

Från "myndigheterna" i Strängnäs, dvs från de tjänstemän som där
är anställda för de olika kommunala verksamhetsområdena och som
sällan är från trakten, kommer nu skriftliga överhetsbeslut om
stegarna på taket och allt möjligt annat, som mariefredsborna ofta finner är
godtyckligt diskriminerande, kostsamt för de drabbade och vittnande
om otillräcklig förtrogenhet med de lokala förhållandena.

Mariefredsborna i allmänhet är djupt missnöjda med den nya
ordningen. Men någon samlad aktion för att de skall få sköta sina egna
angelägenheter själva, för vilket de känner sig fullt kompetenta, har
inte ännu mobiliserats. Vi har ju blivit så konformistiska och
undergivna i all frigjordheten i fråga om vår livsföring; se i andra delen.

Men nu har plötsligt missnöjet exploderat. Just när jag skriver denna
text har t o m stockholmstidningarna i flera dagar haft vidlyftiga
reportage om mariefredsbornas tydligen ganska enhälliga uppror mot en
"ukas" om den "vita skolan". Myndigheterna i Strängnäs hade
bestämt att den skulle rivas. Men mariefredsborna ville tämligen
enhälligt att den skulle vara kvar. Den hade redan blivit en del av det
historiska arvet, och de ansåg den dessutom tjänlig för olika fritids-
och föreningsverksamheter, som de ville bestämma över själva.

Det har t o m kommit till handgemäng mellan upprörda barnaskaror
och utsända rivningsarbetare försedda med grävskopor.

Skolan är nu riven, som myndigheterna i Strängnäs beslutat. Men
missnöjet i Mariefred har stegrats. Det har bildats en förening, som
tagit namnet "Fria Mariefred" med femton styrelsemedlemmar från
olika politiska partier. Någon plan för hur de skall gå till väga för att
återvinna sin självstyrelse och göra sig fria från Strängnäs har inte
ännu kunnat utarbetas.

När befolkningen i en ort i Sverige känner sig vilja stå upp för att
värja sig mot den nya och långt ifrån dem huserande överheten, är de
handfallna och okunniga om hur det skall gå till. Allt har blivit så
krångligt.

De etablerade politiska partierna är invuxna i den nytillskapade
ordningen och kan inte påräknas vara hjälpsamma utan tvärtom. Och
ovanan att styra sig själva har gjort vanliga människor tafatta.

Detta slag av "låsning" i den rådande lokala situationen, som man är
missnöjd med men inte vet hur man skall kunna ändra, hör till vad
som borde ges huvudsaklig vikt vid den "utvärdering" som pågår.

<h3>8 <i>De skapade intressena</i></h3>

<i>Sociala utvecklingar är vanligen inte enkelt reversibla.</i> Och det är lättare att
lägga ihop än att ta isär.

Hela det vidlyftiga och hopsydda, statliga och kommunala,
byråkratiska regelsystem, som byggts och byggts ut för styrandet av dessa
stora kommuner och som jag kortfattat pekat på i sektion 4, är en
bromsande kraft.

Detta är ett allmänt skäl till att det som vi egentligen skulle ha behövt
innan vi slog samman kommunerna, var dels en mera klarsynt
och vidsynt utredning och dels en öppen medborgerlig debatt om
möjligheter och verkningar. En "utvärdering" i efterhand kan aldrig
återskapa den handlingsfrihet vi ursprungligen hade. Så mycket som
sammanslagningen förorsakat står nu i vägen för en delning av
kommunerna. I våra strävanden att reformera samhället för att bättre passa
våra behov och intressen utgör detta en bestående "konservativ"
bindning.

Frågor om skatter och skulder är lika svåra som i varje skilsmässa.

Stora byggnadskomplex har ofta byggts för kommunernas
förvaltningsorgan, vanligen i centralorten. Vid en kommunklyvning bleve de
för stora för den del av kommunen, som inneslöt den tidigare
centralorten, och för obekvämt belägna för den andra.

Stora är också ofta skolbyggnaderna, och det skapar samma slags
problem. Missnöjet inom de stora kommunerna beror ibland på att
föräldrar hellre vill ha sina barn kvar i de gammaldags mindre
skolorna, som nu stängs och rivs ned. Tidningarna berättar om
föräldrauppror här och var mot nedläggning av en mindre skola som också
ligger närmare till.

Ett huvudsakligt skäl för kommunsammanslagningarna angavs
vara, att mycket stora skolor skulle bli billigare än de många små, och
att de pedagogiskt möjliggjorde en större valfrihet mellan olika linjer. I
den pedagogiska diskussionen har nu ofta dessa skäl börjat
ifrågasättas. Framförallt börjar i den debatt som förs, fördelarna av det mindre
skolsamhället i de mindre skolorna uppskattas högre, samtidigt som
kostnaderna för skolskjutsningen börjat äta upp varje besparing
möjliggjord genom de stora skolorna.

Men alla sådana problem vid en återställande kommundelning är
små i jämförelse med det motstånd som kan väntas från
kommunaltjänstemännen som blivit så många och så mäktiga och så hopknutna
med den statliga byråkratin av orsaker jag antytt. De kan inte lätt
flyttas och än mindre avskedas. De står i förbund med
partiapparaterna, som jag också berört, och kan ofta räkna på understöd från det
hållet för sina särintressen.

Det förefaller troligt att syndromet av kommunaltjänstemän och
kommunalpolitiker, hemma och i riksdagen, i allmänhet skulle stå
emot förslag om delning av en kommun, som ju är deras maktfält.

Av alla dessa skäl tror jag att vi i stort sett är dömda att behålla den
kommunindelning vi fått, med undantag kanske för enstaka fall som
ifråga om Strängnäs kommun, där det finns en andra tillgänglig
centralort, Mariefred, där invånarna har en särskilt stark känsla för att bli
självstyrande.

<h3>9 <i>Hur kommunindelningsreformen kunde ha skötts</i></h3>

Denna boks frågeställning är ju, att jag för jämförelse utgår från hur
landet styrdes på trettio- och fyrtiotalen, när jag för två korta perioder
var medlevande i svensk politik, och hur vi då var inriktade. Jag vill
inte undandra mig från att söka besvara frågan, hur det den tiden
borde ha varit naturligt att vi sett på problemet om rikets indelning i
primärkommuner. Eller, för att som genomgående i denna mycket
personliga bok: hur jag skulle ha velat närma mig
kommunindelningsproblemet, om jag bringats att då tänka igenom det.

Till en början är det klart, att jag vid eftertanke skulle ha börjat
förstå, att våra ärvda landsortssocknar var för små
förvaltningsenheter, och att vi måste vara beredda att skapa större primärkommuner.
Det lagstiftades ju också i frågan redan 1946, fastän jag inte själv minns
något av det, helt upptagen som jag var av andra problem.

Om jag således i fortsättningen tar mig friheten att tänka personligt
fastän inte avvikande från hur jag minns att vi då allmänt såg på
sådana frågor, vilka ju i mindre mån var partiskiljande, utgår jag från
att vi med den inställning vi hade på trettio- och fyrtiotalen skulle ha
varit försiktiga med fortsättningen av kommunindelningsreformerna
efter första etappen.

En sak är jag säker på: att vi inte som sista gången skulle ha gått
tillväga tvångsvis utan att fråga befolkningen. Vi hade den tiden ett
annat demokratibegrepp än "beslutsfattarna" i vårt nu korporativt
styrda samhälle.

Den enda mera betydande fortsättning jag kan tänka mig att vi då
skulle ha varit beredda att acceptera är att vi skulle ha varit villiga att
låta småstäderna och köpingarna uppta i sig de omgivande socknarna.
Detta hade i och för sig ökat storleken av en del kommuner men i
motsvarande grad minskat den i andra.

En sådan fortsättning skulle ha framstått naturlig. Grannsocknarna
hade ju sedan gammalt omfattat kundkretsen för småstadens
hantverkare och handlande och till stadshotellet hade folk i bygden varit vana
att komma för att äta och dricka.

Men jag kan inte tro att vi skulle ha tagit oss till att "avskaffa"
städerna, stora och små, och köpingarna. Sina privilegier hade de ju
för länge sedan förlorat. Att vi t o m skulle ha varit ivriga att ta ifrån
dem beteckningarna, så att deras fullmäktige skulle kallas
"kommunfullmäktige", kan jag inte tro.

Det hör till alla de likriktande titelbortläggningar av offentliga
institutioner som vi fått mycket av och som är alldeles onödiga. Det har
sagts mig att när Stockholm nu behövt gå ut och låna pengar
utomlands, har det fått kalla sig "city", eftersom det är så staden ses utifrån
och den nya beteckningen "kommun" där är obegriplig.

En sak som jag kan tänka att vi skulle varit mera intresserade att ta
vara på och bygga ut, är det organiserade och kontraktsbundna
samarbete mellan kommuner, vartill de författningsmässiga
förutsättningarna ju fanns, fastän de föga utnyttjades. Om jag inte misstar mig är det
en väg som Schweiz med stor framgång gått, när det landet lyckats
bevara det mesta av sin gamla kommunindelning inom kantonerna.

<h3>10 <i>I de stora städerna</i></h3>

Men när allt kommer omkring lever ju den större delen av oss svenskar
nu inte på landsbygden och i de små städerna och köpingarna utan i
stora städer. Den kommunreform vi där behöver är tvärtom litet mera
av självstyrelse i de särskilda stadsdelarna. För dessa behöver vi valda
församlingar, som då också måste ges viss tillförsäkrad del i
skatteinkomsterna.

För den kommunreformen har det inte funnits mycket intresse hos
våra politiker, och litet har gjorts för att öka vår självstyrelse på denna
lägre nivå i de stora städerna.

För att igen knyta an till personliga upplevelser, kan jag intyga att i
Gamla stan i Stockholm finns ännu kvar mycken gemenskapskänsla.
Som i Mariefred har oftast de nyinflyttade vuxit in i våra traditioner. Vi
känner varandra och känner samhörighet. Det är ännu ganska
naturligt att jag när jag behöver flytta en större möbel, kan gå ner på
Västerlånggatan och be någon granne, som passerar förbi, att komma
upp och hjälpa mig och samtidigt få en kopp kaffe.

Vi lever i den stadsdelen i ett mer intimt gemenskapsförhållande än
jag minns från de flesta av de många orter överallt i världen där vi bott.
De gammaldags affärer vi har kvar, ger fortfarande tio procents rabatt
på inköp till oss som lever där. Jag har för mig att innan vi hade
lapplisor våra egna poliser nog ogärna ingrep mot dem som parkerade
bilen fel eller litet för länge, om han inte var "utlänning".

Det vore naturligt att vi som bor i Gamla stan skulle ha vår egen
valda stadsdelsförsamling för att reglera många för oss gemensamma
problem. Det finns andra liknande grannskap i Stockholm och i de
andra stora städerna, som har kvar goda förutsättningar för viss
självstyrelse. Och de skulle bli flera, om större lokal självstyrelse infördes.

Men eljest har ju anonymiteten, isoleringen, kontaktlösheten och
ensamheten gripit omkring sig i våra stora städer. Det finns en stor
litteratur om detta och om de skadliga personlighetsverkningarna.

I första kapitlet berättade jag om hur våra vänner bland de radikala
arkitekterna på trettiotalet ivrade för att det skulle byggas för större
gemenskap mellan familjerna. De nya storskaliga bostadskomplexen
kring Stockholm tillgodoser inte dessa ideal och många av dem,
särskilt där mindre bemedlade och invandrare nu bor, har blivit ganska
förskräckliga.

Det behövs överallt i våra stora städer, inte minst i deras utkanter,
större ansträngningar att öka gemenskapen mellan människorna. Och
det behövs investeringar i gemenskapsutrustningar och allmänt i
boendemiljöerna i de väldiga tätortsområdena. Effekten, inte minst för
människornas levnadslycka, vore större om en del av ansvaret för
dessa investeringar, deras planering och utnyttjande kunde läggas på
lokalare organ.

Driften till storskalighet, som fört till de ofta enligt min mening för
stora kommunerna på landsbygden, har i storstäderna i stället hindrat
en utspridning av ansvaret till stadsdelarna.
<h3>11 <i>En reservation</i></h3>

Fjärrstyrningen genom stora apparater högt över människornas
huvuden, bemannade av politiker, parti- och organisationsanställda och
byråkrater i vårt korporativa samhälle, har tagit bort mycket av vår
delaktighet i styrandet av våra egna liv, samtidigt som närkontakterna
oss emellan krympt och strypts. Denna utveckling har gjort oss ofriare
och ensammare och våra liv fattigare.

Men inte all storskalighet och centralisering har haft dessa
verkningar. De kan i stället ha vidgat människornas frihet och ökat deras
kontaktmöjligheter. Detta är en allmän reservation, som måste göras
till vad jag sagt i dessa första kapitel.

Telefonen hör dit. Telefonväsendets monopolisering och
centralstyrning behövs för att effektivisera den ökade kontaktmöjlighet som ges
för de enskilda.

Postmonopolet är likaså en storskalig och centraliserad apparat, som
här i Sverige i allas vårt gemensamma intresse betjänar oss bättre än i
de flesta andra länder och i synnerhet bättre än i Förenta staterna, där
postgången ofta är långsam och osäker.

Postgirot är ett annat serviceorgan och ett gott exempel på svensk
organisationsförmåga. Många andra länder saknar postgiro, t ex
Förenta staterna, eller har inte ett så förstklassigt och snabbt fungerande
som vårt. Dess effektivitet skulle ökas genom att man avstår från det
konkurrerande bankgirot. Jag skulle för min del vilja förorda en sådan
socialisering även om staten då får betala bankerna ersättning för deras
förlust av en del räntefria inlån.

Radio och television vill vi i Sverige ha storskaliga och centraliserade
i ett statsföretag. Sedan kan man diskutera hur verksamheten centralt
eller lokalt skall styras.

Väderlekstjänsten, som genom alla nyhetsmedia betjänar oss och
inte bara de sjöfarande, är en praktisk centralisering till stor allmän
nytta.

Att tillgänglig elektrisk energi skall tillhandahållas genom centralt
samorganiserade flöden är naturligtvis också nödvändigt. Problemet
med dess prissättning för olika användningar måste bestämmas
centralt och storskaligt.

Statens Järnvägar, som centralstyr alla järnvägar i landet, är en
rimlig och nyttig storskalighet. Problem om olönsamma järnvägslinjer,
om indragningar av anhaltsstationer och järnvägsnedläggningar berör
emellertid människornas kontaktmöjligheter på olika orter men måste
trots detta lösas genom centrala beslut, i sista hand av riksdagen.

Vad som alltid oroat mig är suddigheten i järnvägsbyråkraternas och
politikernas lönsamhetsföreställningar, när konkurrensen gällt bil- och
lastbilstrafiken på vägarna, som ställs till förfogande gratis, samtidigt
som denna konkurrerande trafik drar stora offentliga kostnader för
vägbyggnader och vägunderhåll, för olyckor och för luftföroreningar.
Dessutom finns vad som för oss som nation är naturliga intressen att
gynna människorna i gles- och avfolkningsorter.

Jag minns hur vi på mitt första proseminarium 1927 där Erik
Lundberg och Ingvar Svennilsson var med som unga studenter med hjälp av
Alfred Marshalls <i>Principles</i> från slutet av förra århundradet löste det
problemet bättre än det tidvis lösts i Sverige på senare tid. Om således
intresse- och åsiktsmotsättningar ofta fört vilse vad gäller inriktningen
och driften av järnvägarna, är det dock klart, att problemen i sista hand
måste lösas centralt.

För att sammanfatta: vi har stora områden av vårt samhällsliv, där
centralisering av besluten och storskaligheten i genomförandet är
nödvändiga och önskvärda i vårt moderna Sverige. Den teknologiska
utvecklingen tenderar oavbrutet att öka dessa områden. I många fall är
sådan centralisering och storskalighet till fördel för vår frihet som
individer och för rikhaltigheten i våra mänskliga kontakter med
varandra.

Men vi bör noga hålla isär det. Storskalighet och centralisering är
varken effektivitetsskapande, kostnadsförbilligande eller till lycka för
människorna, när det gäller kommunernas storlek över en viss gräns,
universitetens studentantal eller ens skolornas elevantal, rätts- och
polisväsendets organisation, boendets utformning o s v. I det senare
hänseendet behövs framförallt större tyngd åt lokala gemenskapsanordningar.

Vad gäller alla dessa andra områden har vi fallit för frestelsen att
överföra principer från de mera rent tekniska områdena till våra
mänskliga förhållanden. Jag är inte den förste att framhålla, att
nationens nedärvda, framstående organisationsförmåga inte i högre grad
motsvaras av känslighet och förstånd i våra mera mänskliga relationer.

Den centralisering och storskalighet som vi låtit drabba oss på dessa
andra områden är ett resultat av att vi, eller rättare sagt de som styr
över oss, varit benägna att behandla samhällsproblemen ensidigt, som
om de alla varit så enkelt tekniska som postgirot och
väderlekstjänsten.

Detta har varit ett feltänkande. Det är på dessa andra områden inte
så enkelt fråga om effektivitet. Dessutom leder storskalighet och
centralisering där inte genomgående till högre effektivitet utan tvärtom.
Tänk bara på jätteuniversitetet utanför Stockholm. Och vad gäller de
stora kommunerna är frågan: hur mycket av vår "folkstyrelse" får vi
kvar?

Och allmänt: löper utvecklingen verkligen i riktning av våra behov
och önskningar?

Detta kapitel och de föregående med sina enstaka, mestadels från
personliga upplevelser hämtade och därför inte systematiskt valda
exemplifieringar i snabbskisser har också skrivits för att redan från
början ha framhävt, att mycket av vad som bestämmer hur landet styrs
sker alldeles utanför och oberoende av konstitutionen, som nu skall bli
föremål för kritisk granskning i nästa kapitel.

Mera än konstitutionen är det dessa slags utvecklingar som reser
frågan: hur mycket av levande demokrati kommer vi att ha kvar vid
århundradets slut?
<h2><big>V</big> DEN NYA KONSTITUTIONEN</h2>

Mot slutet av sextiotalet och i början av sjuttiotalet skaffade vi oss ett
vidlyftigt komplex av nya grundlagar, som jag sammanfattande skall
kalla den nya konstitutionen. I detta kapitel skall jag diskutera om
detta nyskrivna grundlags verk var nödvändigt och om det blev bra.

<h3>1 <i>I utlandet: England</i></h3>

Även den mest summariska utblick över de konstitutionella
förhållandena i den demokratiska omvärlden har anledning att ge särskild
tyngd åt hur det är i England, parlamentarismens ursprungsland. Där
har man inte känt behovet av någon konstitution alls — om man inte
räknar <i>Magna Charta</i> från tolvhundratalet. Den av alla erkända
grundvalen för statsstyrelsen är regeln att parlamentet alltid och i alla frågor
är suveränt.

Denna grundsats är i praktiken begränsad av den likaledes allmänt
omfattade respekten för hela mängden av traditionella institutioner
och regler, ibland men långt ifrån alltid formulerade i
parlamentsbeslut. Ingen tänker, och inte heller tillåtes, bryta eller modifiera dem, om
det inte för en majoritet i det folkvalda House of Commons framstår
som starkt motiverat. Och även då blir ändringen begränsad till vad som
är strängt nödvändigt, så att så mycket som möjligt av vad som är
tradition består oförändrat.

Hur denna avsaknad av en konstitution jämte fast bibehållen
respekt för vad som blivit tradition, d v s sedvanerätt, fungerar har vi
sett, t ex vid de under senare årtionden vidtagna förändringarna i
styrelsesättet för att kringskära inflytandet av det icke folkvalda House
of Lords, genomförda genom majoritetsbeslut i det folkvalda House of
Commons som det andra huset fått rätta sig efter.

Detta överhus har nu i praktiken blivit endast en ganska kompetent
diskussionsklubb utan stora möjligheter att bestämma någonting, men
vars överläggningar får en viss betydelse bl a genom att ganska väl bli
refererade i pressen, framför allt i Times och ett par andra högklassiga
tidningar. De medlemmar som ärver sitt medlemskap och väljer att
delta har utökats med på livstid av regeringen utsedda lorder, män och
kvinnor vilka inte tvekar att motta utmärkelsen, fastän lorddräkten
kostar en förmögenhet, om den inte som nu allt oftare kan lånas eller
köpas i andra hand.

England har länge, praktiskt taget sedan första världskriget, haft en
mycket olycklig utveckling på det ekonomiska området. Orsakerna
ligger emellertid enligt min mening inte på det konstitutionella planet
utan beror i första hand på landets mycket otillfredsställande
organisation av arbetsmarknaden, de i England större nedärvda klass- eller
riktigare ståndsskillnaderna och en därmed sammanhängande
tendens till lägre kompetens bland företagsledare, som alltjämt ofta
tillsättes genom "förbindelser".

Till en annan del beror Englands bekymmer på engelsmännens
svårigheter att anpassa sig till att ha blivit en medelstor nationsstat
efter att nyss ha varit en världsmakt. I det sista hänseendet bör vi
svenskar kunna ha en viss förståelse. Det tog ju oss ett århundrade
efter Karl XII:s död att genomföra en motsvarande övergång från
europeisk stormakt på svag ekonomisk och smal befolkningsbas till
lycklig småstat, varunder vi ett par gånger provocerade olyckliga krig
med Ryssland.

Från England borde vi enligt min mening ha mycket att lära. Vi hade
visserligen till skillnad från England en gammal skriven konstitution,
fastän stora delar av regeringsformen hade satts ur kraft i praktiken.
När enighet nåddes om införandet av enkammarriksdag, skulle detta
ha varit lätt att genomföra genom en enkel ändring i
riksdagsordningen.

Men så enkelt fick det ju inte gå till hos oss.

Vår tillförsikt till en gradvis utvecklad sedvanerätt hade försvagats
genom en alltmer tilltagsen lagstiftnings- och regleringsverksamhet på
alla områden. Hur den också gjorde sig gällande vid den nya
konstitutionens tillskyndande skall bli föremål för min kritiska analys i detta
kapitel. På botten ligger en tilltagande traditionslöshet, som jag skall ta
upp i andra delen av boken.

<h3>2 <i>I Förenta staterna</i></h3>

Förenta staternas nära tvåhundraåriga konstitution kom till för att
befästa en revolution, landets frigörelse från det brittiska imperiet.
Med de oerhörda förändringar som senare skett i fråga om landets
territoriella utsträckning, befolkningens storlek och sammansättning
och i alla andra hänseenden har likväl konstitutionen av 1787 i sina
huvuddrag bestått oförändrad och har förvärvat en hävd, som
omöjliggör genomgripande förändringar. En nyskrivning av den art vi
företagit oss i Sverige vore utesluten.

Landets styrelsesätt är icke parlamentariskt och således alldeles olikt
det svenska. Den grundläggande principen, medvetet åsyftad vid
konstitutionens tillkomst och värnad genom tiderna, är att förhindra och i
alla händelser försvåra och fördröja politiska beslut, en bekymmersam
sak för resten av världen som i så mycket beror av vad Förenta staterna
tar sig till eller underlåter att göra.

Avgörande är maktdelningen mellan de två husen i kongressen,
mellan dem och den folkvalda presidenten, och mellan alla dessa och
den högsta domstolen. Härtill kommer en hel del speciella regler i
konstitutionen, t ex den unika och för regeringens utrikespolitiska
handlande ytterligt hämmande regeln att ratificeringen av
internationella avtal erfordrar beslut i senaten, fattat med minst två tredjedels
majoritet.

Av gammal tradition dominerar två politiska partier, det
Demokratiska och det Republikanska. Dessa båda partier är ytterligt lösa och
blir sammanhållna egentligen bara vid valet av presidenten vart fjärde
år. Den inre splittringen inom båda partierna har under de senaste
åren tenderat att öka och kongressen har mer och mer upplösts i
smärre åsiktsgrupper i olika frågor, i förbund med alla slags
organiserade påtryckningsintressen som påverkar dem utifrån.

En betydelsefull kvarstående och på senare tid snarast förstärkt
olikhet gentemot hela resten av västvärlden är det mycket låga
valdeltagandet. Vid presidentval håller det sig bara litet över femtio procent
av de röstberättigade och tendensen har varit i sjunkande. Ronald
Reagan vann förra valet genom vad som allmänt uppfattades som ett
jordskred men bara mindre än 27 procent av de röstberättigade gav
honom sin röst. I ett kongressval deltar ofta en än mindre del av de
röstberättigade. Valdeltagandet i delstats- och lokala val är vanligen än
lägre. Delvis är det låga valdeltagandet en följd av kravet på
individuell registrering långt före valet. Oavsett förklaringen är det i stort sett
de fattiga som minst röstar. Och de av dem som röstar styrs ofta av de
"politiska maskinerna", en företeelse till vilken vi i Europa inte har en
egentlig motsvarighet.

De förmögenhets- och inkomststreck som ursprungligen gällde
försvarades som garantier för att makten skulle ligga hos "de förmögna, de
välborna och de kapabla". Sedan dessa streck avskaffats, tidigare än i
Europa, och så småningom även många hinder som uppställdes för
registrering upphävts, har det faktiskt bestående låga valdeltagandet
även i modern tid ofta försvarats på liknande sätt.

Särskilt det låga valdeltagandet bland de mindre bemedlade, vilket i
Amerika alltför sällan diskuteras som ett viktigt problem, har avspeglat
sig i den samhällsstruktur, som blivit följden. Grundväsentliga
olikheter föreligger även av andra orsaker. I fråga om universiteten har detta
påpekats i kapitel III.

Som jag nämnde där, blir enkla jämförelser, som förutsätter att våra
problem är likadana, t ex i fråga om skatterna men också många andra,
som ofta görs i tidningarna men även i den vetenskapliga litteraturen,
därför felaktiga. Det är för att igen få detta understruket som jag skrivit
så pass utförligt om styrelsesättet i Amerika.<sup>1</sup>

Jämförelser, som går litet djupare och beaktar och framhäver
skillnaderna och fäster vikt vid deras orsaker och verkningar, kan å andra
sidan vara betydelsefulla genom att lära oss bättre förstå vår egen
skiljaktiga situation. Det är vad jag försökt göra i fråga om
universiteten i kapitel III.

<h3>3 <i>På den europeiska kontinenten och i grannländerna</i></h3>

Frankrike har en nedärvd benägenhet för revolutioner. Samtidigt har
många fransmän haft en likaledes ärvd benägenhet att förlita sig på att
en general skall kunna ta över, när deras särpräglade parlamentarism
råkar i svårigheter, något som i England ingen kan tänka sig vara
behövligt ens under de svåraste förhållanden. Landet har, efter den
stora revolutionen i slutet av sjuttonhundratalet, till skillnad från
England alltid haft en konstitution som då och då förändrats, ofta radikalt.

Och det är klart att ett land som Västtyskland, som skulle förvandla
sig till en demokrati efter Hitler, liksom en gång Weimartyskland efter
Kaisern, inte hade en tradition det kunde bygga på som i England utan
tvärtom en tradition som måste radikalt brytas ned. Västtyskland
behövde en ny konstitution efter andra världskriget för att uttrycka
och stadfästa en politisk revolution.

Men i ett sådant läge har Sverige inte befunnit sig sedan 1809, när vi
skulle göra oss av med Gustav IV Adolf och enväldet och samtidigt
tvärt lägga om hela vår utrikespolitik, få fred med Ryssland, som
angripit oss och redan tagit Finland, med Danmark mot vilket vi hade
ett litet krig i Norge, och med Frankrike som vi krigade med i
Pommern. Hela situationen 1809 var förvirrad och skulle så småningom
leda oss till ett förbund med England och Napoleons andra fiender.
Därefter hade vi en nära hundraårig union, som påtvingades Norge,
och efter dess fredliga upplösning 1905 en fortsatt fredstid som
sträckte sig utöver de två världskrigen.

Som storfurstendöme under Ryssland bevarade Finland efter dess
skiljande från Sverige mycket av sitt oberoende genom att hålla fast vid
1734 års lag och vid den svenska konstitutionen av 1772, modifierad
genom 1789 års förenings- och säkerhetsakt. Finlands frigörelse 1918
och förvandling till en oberoende republik gav helt naturligt anledning
till en mera omfattande förändring av konstitutionen.

Danmark haft haft en mera splittrad och rörlig
författningsutveckling sedan Junigrundloven 1849 som skulle stadfästa det kungliga
enväldets avskaffande. Med alla viktiga konstitutionella förändringar,
senast 1915 och 1953, har inte heller i Danmark försök gjorts att skriva
en vidlyftig ny konstitution.

Norge har enständigt fasthållit vid Eidsvoldsförfattningen av 1814,
nu den äldsta i Europa, genom alla tvistigheter med Sverige och till
slut unionsupplösningen 1905 och även därefter. När mindre
ändringar måst göras, har man t o m sökt bevara det ålderdomliga språket i
den gamla författningen.

Det består en särskild grundväsentlig skillnad i styrelseskicket
mellan Sverige och det kontinentala Europa å ena sidan, och å andra sidan
England och hela resten av den demokratiska världen i ett synnerligen
viktigt hänseende, nämligen i fråga om offentliga tjänstemäns
valbarhet till de statliga och kommunala representativa församlingarna.
Denna mycket viktiga fråga skall jag ta upp till behandling i bilagan.

Skälet varför jag förbigår den i detta kapitel är att i förberedelserna
för och i diskussionen kring den nya konstitutionens tillblivelse detta
problem lämnats helt obeaktat. De allra flesta svenskar har aldrig tänkt
på saken och vet faktiskt inte om, att den största delen av
medborgarna i demokratiska länder utanför Västeuropa i stället tar det för
självklart att offentliga tjänstemän inte skall vara valbara till beslutande
församlingar.

<h3>4 <i>Tillbakablick</i></h3>

Den svenska riksdagen har mycket långa rötter bakåt i tiden. Vi firade
dess femhundraårsjubileum 1935. Ursprunget räknades från riksmötet
i Arboga 1435 på Engelbrekts tid, men vi skulle haft möjlighet att räkna
ursprunget åtminstone tillbaka till trettonhundratalet.

Till skillnad från i de flesta andra europeiska länder hade
tendenserna till feodalism aldrig riktigt knäckt de svenska bönderna, som därför
blev ett av de fyra stånden. De andra tre stånden, adeln, prästerskapet
och städernas borgerskap, var mer eller mindre självskrivna i dåtidens
svenska samhälle, när det artade sig till en folkrepresentation,

Ståndsriksdagen fick fastare gestalt framför allt under Gustav II
Adolf och fortlevde i något växlande former och framför allt med
växlande inflytande på statsstyrelsen, tills efter Karl XII:s död i början
av sjuttonhundratalet den inrättade sig till att bli "Riksens
Makthavande Ständer". Deras makt nedskruvades genom Gustav III:s
statsomvälvning 1789. Förenings- och säkerhetsakten gjorde det möjligt för
monarken att regera utan vare sig riksdag eller riksråd. Efter hans död
sammankallades ständerna bara en gång, 1800.

Ståndsriksdagen återställdes i relativ myndighet genom 1809 års
konstitution. Representationsreformen 1866, som avskaffade
ståndsriksdagen och ersatte den med tvåkammarriksdagen, hade föregåtts av
årtiondens diskussion och även ett kungligt förslag av Oscar I 1848
under intrycket av marsoroligheterna det året. Endast litet över tjugo
procent av alla myndiga män uppnådde rösträtt genom
representationsreformen.

<h3>5 <i>Striden för allmän rösträtt</i></h3>

Redan året efter representationsreformen skrev Adolf Hedin sin
berömda skrift "Femton brev från en demokrat till svenska riksdagens
medlemmar", där han krävde allmän och lika rösträtt vid val till
riksdag och kommunala församlingar.

Men först på nittiotalet blev striden för allmän rösträtt en stor
politisk fråga med brett folkligt deltagande. Det agiterades och
demonstrerades med stigande hetta, det gjordes namninsamlingar och hölls
folkriksdagar, frågorna levde i pressen och trängde ut i
skönlitteraturen.

Under tiden betydde den allmänna prisstegringen och de långsamt
stigande reallönerna att penningstrecken blev mindre effektiva. Enbart
vid 1899 års andrakammarval ökade antalet röstberättigade med över
tio procent. 1896 hade Hjalmar Branting som den förste socialisten
invalts till andra kammaren, 1905 hade han fått sällskap med
ytterligare tre partikamrater och 1914 var socialdemokraterna lika starka i
kammaren som liberalerna.

I rösträttsfrågan låg Sverige efter en del länder i västvärlden. I
Frankrike hade allmän manlig rösträtt införts 1848 och i Tyskland
under Bismarck 1871. Efter första världskrigets slut blev rösträtten
allmän i de flesta europeiska länder liksom i Sverige.

Kvinnlig rösträtt infördes först i Finland redan 1906 men frågan
spelade eljest inte stor roll i rösträttsstriden, ända till den slutliga
lösningen efter första världskriget, då den togs med för konsekvensens
skull: i England 1918, Tyskland 1919, Förenta staterna 1920. Frankrike
som varit så tidigt att ge män allmän rösträtt, var först 1944 berett att
utsträcka den till kvinnorna. I Schweiz fick de vänta till 1971.

I Sverige började in på tiotalet även högern finna det omöjligt att stå
helt omedgörliga i fråga om utvidgning av rösträtten. Efter att ha sörjt
för avslag i första kammaren av den proposition 1906 om allmän
rösträtt för män som den kortvariga Karl Staafska regeringen lagt fram,
kom den nya högerregeringen 1907 med en egen proposition om
allmän rösträtt för män men endast vid val till andra kammaren. Den
godtogs av båda kamrarna och blev definitivt bekräftad 1909. En
betydande annan ändring var att valen, som dittills hade varit
majoritetsval, i stället blev proportionella val för både andra kammar- och alla
kommunalval. Valen till landstingen och således indirekt till första
kammaren skulle emellertid ske efter ett modifierat system av
penningstreck.

Därtill kom en del andra inskränkande rösträtts- och
valbarhetsregler.

Den allmänna rösträtten för män vid val till andra kammaren redan
1909 var naturligtvis en betydande om än begränsad framgång för
rösträttsrörelsen, vilket ofta inte ihågkoms. Likväl var reformen i sin
helhet en avvärjningsmanöver från högerns sida. Penningstreck hade
ju behållits för kommunerna och därmed för första kammarens del,
och denna kammare hade konstitutionellt vetorätt gentemot nya
reformkrav.

Den bjärt olika klassbasen under de båda kamrarna utgjorde, när det
första världskriget kom, från början en svårighet för den
Hammarskjöldska regeringen att skapa och behålla nationell enighet, framför
allt i de alltmer pressande försörjningsfrågorna. Dessas prioritet under
krigsåren hade till en början likväl den verkan att rösträttsfrågan i
några år undansköts från det allmänna intresset.

Men senare och i takt med de alltjämt ökande
försörjningssvårigheterna återupplivades striden för den allmänna rösträtten. Den hade ju
inte nått sitt mål fullt ut. Socialdemokraterna och radikala liberaler var
inte nöjda med den halva framgången. Utvecklingen i världen, när det
första världskriget började lida mot sitt slut, och dess avspegling här
hemma gav en kraftig sporre, liksom den oavbrutet ökade knappheten
framförallt på mat.

Redan på våren 1918 lade regeringen Edén–Branting fram en
proposition om lika kommunal rösträtt och om allmän rösträtt även för
kvinnor. Den föll på första kammarens motstånd.

Krigs- och krisutvecklingen i Europa och hungerkravallerna hemma
i Sverige skapade emellertid hos oss en situation som nu hotade att bli
revolutionär. Regeringen tog då mot hösten åter upp
författningsfrågan. Och nu gav förstakammarhögern till slut efter — som det vittnats
om efter förskräckta påtryckningar från hovet och storfinansen, som
båda, i den ordningen, var tidigare att vilja ge upp.

Hjalmar Branting och bakom honom den stora mängden av
socialdemokrater och liberaler hade heller ingen annan önskan än en lugn
utveckling i landet. De ville ingen revolution. Det berättas dock, att de
då unga Per Albin Hansson och Gustav Möller helst skulle velat passa
på tillfället att avskaffa monarkin.

Och så kom från slutet av året 1918 de konstitutionella ändringar
som gav allmän rösträtt åt män och kvinnor. Det proportionella
valsättet, som införts 1907, bibehölls.

<h3>6 <i>Under trettio- och fyrtiotalen</i></h3>

När jag blev politiskt medlevande i början av trettiotalet och från 1936
också riksdagsman, <i>var Sverige sedan åtskilliga år för första gången i sin
långa historia i ett läge, där statsskicket låg fast och då inga krav på
konstitutionella reformer framställdes från något håll.</i> Detta lugn fortlevde även
under fyrtiotalet, när jag återigen var riksdagsman under en kortare
period 1943–47.

Själv tyckte jag att vårt statsskick fungerade väl och märkte inte att
andra riksdagsmän i något parti hade en annan uppfattning. Även om
vi i detaljfrågor kunde vara litet kritiska, var vi det aldrig i den grad att
vi arbetade för ändringar. Allra minst fanns det då en opinion hos oss i
riksdagen eller bland folket för att vi skulle övergå till ett
enkammarsystem. Att avskaffa monarkin var principiellt ett krav från
socialdemokratin, som behöll det inskrivet i sitt partiprogram, men som också
stöddes av en del liberaler. Så länge den som vi nu kallar "gamle
kungen", som då var kronprins skulle leva, var det en tyst enighet om
att republikkravet inte skulle aktualiseras.

Båda kamrarnas sammansättning var nu grundad på allmänna val.
Det indirekta sättet för val till första kammaren gjorde valen till
landstingen politiskt betydelsefulla, säkrade ett högt valdeltagande och
tillgodosåg således på sitt sätt vad som sedan skulle komma att kallas
det "kommunala sambandet". Eftersom valen till primärkommunerna
också skedde samtidigt med landstingsvalen blev det "samband" även
här.

Några av oss i riksdagen på den tiden, bl a jag, ansåg att detta
"samband" inte var så betydelsefullt och inte enbart av godo. Särskilt
för primärkommunerna hade det ofta varit bättre, tyckte många av oss
i de olika partierna, med mindre "samband", så att lokala frågor kunde
vinna större beaktande. Men jag minns dock inte att några
riksdagsmän ens på den punkten var ivriga nog att yrka på ändring.

Det indirekta valsättet för första kammaren säkrade ett visst
dröjsmål med en förändrad folkmenings fulla återspegling i riksdagens
sammansättning, detta på grund av den längre valperioden till första
kammaren, åtta år, och det endast gradvisa förnyandet av dess
sammansättning med bara en åttondel varje år.

Denna fördröjande karaktär i fråga om förändring av första
kammarens sammansättning kunde vara en fördel för stabiliteten i
statsstyrelsen. Detta framstod den tiden för mig och alla riksdagskamrater jag
kom att tala med om den saken som en fördel ur principiell synpunkt.
Under trettiotalet var det inte mitt parti som hade den fördelen,
eftersom första kammaren då alltjämt avspeglade partiställningen före den
socialdemokratiska framryckningen. Det blev ju något annorlunda
under fyrtiotalet, när vi fick en viss överrepresentation i första
kammaren, delvis beroende på ett par särskilt lyckade landstingsval. En
sittande regering hade förmånen att kunna utlösa nyval inte bara av
andra utan även av första kammaren, fastän inte av landstingen.

Vi hade fasta valperioder med val till andra kammaren vart fjärde år.
Då valen till landstingen, också på fyra år, inträffade i mitten av
fyraårsperioden för valen till andra kammaren, fick vi dock en
registrering av folkviljan vartannat år. Ingen regering kunde helt bortse från
valen till landstingen, även om riksdagens sammansättning inte
omedelbart förändrades mycket. Vi ser det nu bekräftat i Västtyskland, där
mellankommande delstatsval förvisso leder till eftertanke för den
sittande federala regeringen, och i Norge, där kommunalvalen kommer
emellan riksdagsval.

Det var bostadsband vid valen till andra kammaren men inte till
första kammaren. Tanken hade väl varit att på det viset första
kammaren skulle kunna öppnas för "rikskandidater", som inte bodde i länet.
Men så fungerade systemet inte i högre grad. Varje partiledning hade
stora och i allmänhet ökande svårigheter att få rikskandidater valda av
landstingen, som i allmänhet föredrog att bereda plats för sina egna.

Jag minns, att några bland oss i riksdagen ibland tänkte, att det
kunde ha varit bättre att vända upp och ner på dessa regler och slopa
bostadsbandet för val till andra kammaren men möjligen införa det för
valen till första kammaren, eller att enbart slopa det för valen till andra
kammaren. Sådana ändringar vore enkelt utförda. Men någon allvarlig
rörelse för en dylik mindre reform inom den fastställda ordningen med
två kamrar märkte jag aldrig, vare sig i riksdagen eller bland folket.

Själv hade jag, som 1935 blev vald för Dalarna till första kammaren,
för egen del ingenting att klaga på. Detta val skedde därför att jag var
från Dalarna och alldeles utan förslag från regeringen eller
partistyrelsen och inte från mig heller. Valet hade samma karaktär som
sammanhållningen alltjämt på den tiden i ett murarlag av dalkarlar i
Stockholm, där man togs in efter ursprunget. Valet vittnade väl om den i
Dalarna då ännu kvarlevande större landskapspatriotismen, som jag
talat om i förordet.

<h3>7 <i>Kravet på enkammarriksdag</i></h3>

Vad som sedan hände och som så småningom skulle leda till att alla de
s k "demokratiska partierna" i riksdagen godtog övergången till en
enkammarriksdag och dessutom uppnådde politisk enighet om en
vidlyftig nyskrivning av hela konstitutionen, kan jag inte vittna om på
grundvalen av egna erfarenheter, eftersom jag då var borta från
Sverige och den svenska politiken.

Början var tydligen att Bertil Ohlin, som var ledaren för det då
framryckande folkpartiet, redan på femtiotalet ställde sig kritisk mot
tvåkammarsystemet. Det gynnade enligt hans mening det
socialdemokratiska partiet och kunde, efter ett val som gick det emot, förhindra
dess förlust av regeringsmakten. Hur realistisk denna uppfattning var,
lämnar jag därhän i detta sammanhang.

Gradvis tycks högern ha vunnits för anslutning till Ohlins krav på en
enkammarriksdag. Det socialdemokratiska partiet under Tage
Erlanders engagerade ledning vanns också gradvis över, varvid kanske det
oförmånliga kommunalvalet 1966 kan ha spelat en roll. Framemot
sextiotalets slut blev ledningen för alla partierna redo för att inte bara
avskaffa tvåkammarsystemet utan dessutom även att kompromissa sig
fram till en helt nyskriven vidlyftig konstitution.

Det politiska förlopp som till slut fick detta resultat, och särskilt
enskilda riksdagsmäns roll i denna utveckling, förefaller mig allt annat
än fullt klarlagt. Om jag vore statsvetare eller nutidshistoriker och ung
skulle jag finna det intressant att mer grundligt utreda hur det hela
gick till, nu medan ännu några av det mycket ringa fåtal riksdagsmän
som spelade huvudroller alltjämt finns i livet och kan berätta.

<h3>8 <i>En helt nyskriven konstitution</i></h3>

I första hand var det praktiskt betydelsefulla målet dock att avskaffa
tvåkammarsystemet. Bortsett nu från frågan om den ändringen var
behövlig och klok, där jag måste vidhålla min mening att den inte var
det: behövde denna förändring till enkammarsystem ha lett till en
nyskrivning av hela konstitutionen?

Hade man följt det historiska mönstret från de mycket mer
genomgripande konstitutionella reformerna, när ett århundrade tidigare
ståndsriksdagen avskaffades, eller när för ett halvt sekel sedan den
allmänna rösträtten slutligen infördes, hade endast relativt få och små
ändringar varit nödvändiga.

Och landet var ju inte i en revolutionär situation som 1809, när den
därefter gällande konstitutionen snabbt tillskapades. Inte heller den
gången var man för övrigt onödigt klåfingrig. Den drevs visserligen i
en mer liberaliserande riktning, kanske framför allt genom
tryckfrihetsförordningen som gavs grundlagskaraktär, och införandet av
institutionen Riksdagens ombudsman för att övervaka att tjänstemännen
följde lag och förordning. Men även dessa två nymodigheter hade haft
kortvariga förelöpare.

Det är sant att den nu sedan så länge — 150 år — bestående
regeringsformen inte precis var modern, fastän det inte hade oroat oss
mycket under trettio- och fyrtiotalen. Bestämmelsen i regeringsformen
om att konungen skulle "styra riket" och en hel del annat av samma
sort hade blivit döda paragrafer.

Att de verkligen var döda var säkert, och detta var konstaterat av en
hel generation av statsrätts- och statskunskapslärare som den tiden var
mycket framstående och i två fall medlemmar av riksdagen.
Parlamentarismen hade blivit fast sedvanerätt och fungerade tillfredsställande.
Behovet att få den parlamentariska ordningen, som var förverkligad
och tryggad, även formellt bekräftad, kändes inte angeläget på något
håll under den tid jag var med i politiken.

Men även antaget att man velat begagna tillfället för att inskriva det
parlamentariska styrelsesättet i regeringsformen, vilket jag inte skulle
ha varit emot, hade detta varit lätt gjort utan vidlyftiga utredningar och
omformuleringar av hela konstitutionen. Det kunde huvudsakligen ha
skett genom strykningar av en del text som blivit vad juristerna kallar
obsolet.

Men på någon punkt i förberedelserna för tvåkammarsystemets
avskaffande måste hos det ringa fåtal riksdagsmän, som var verkligt
intresserade och verksamma i reformens förberedande, ambitionen ha
vaknat att grundligt modernisera våra gamla grundlagar, göra dem
vidlyftigare och mera ingående, införa en hel del nyheter, med ett ord
nyskriva konstitutionen och då göra den mycket mera utförlig.

Såvitt jag kunnat finna var åsiktsutvecklingen i denna fråga nästan
helt begränsad till riksdagen och där till några få ledande personer
inom den socialdemokratiska regeringen och inom oppositionen —
även om det i pressen och de periodiska tidskrifterna förekommit en
del diskuterande artiklar vilka som vanligt lästes bara av några få.
Något brett och artikulerat krav från folket eller ens inom riksdagen för
ett enkammarsystem fanns inte. Och när de nya grundlagsstiftarna
gick över till att omarbeta och nyskriva hela konstitutionen var och
förblev det sedan än mer en angelägenhet för ett ringa fåtal i riksdagen
och bland de tillkallade experterna.

Någon rörelse bland folket för framtvingandet av vad som blev den
nya konstitutionen, vilket det varit för ernåendet av den allmänna
rösträtten långt före reformens slutliga genomförande 1918–21, eller, i
sin begränsning inom dåtidens klassamhälle, för
representationsreformen 1866, var det inte.

<h3>9 <i>Tidsandan, ekonomiskt och politiskt</i></h3>

Däremot får vi nog se den nya konstitutionens orsaker i det komplex
av omständigheter, som jag sammanfattande skall kalla "tidsandan",
som denna avspeglar sig i riksdagen.

Den nya konstitutionen var förvisso ett barn av sin tid. Och denna
tid var de aningslösa femtio- och sextiotalen. Allt gick oss väl i händer,
framförallt ekonomiskt. Med en kraftfull och kostsam fortsättning av
utbyggnaden av välfärdsstaten, hade vi haft en högre ekonomisk
framstegstakt än Amerika. Någon tanke på att dessa årtionden kunde
komma att framstå som blott en episod i nationens långa liv fanns inte.

Tage Erlander, som spelade en ledande roll vid tillkomsten av den
nya konstitutionen, förklarade någon gång under sextiotalet, att vi i
Sverige kunde påräkna en fördubbling av våra inkomster och vår
levnadsstandard inom bara tjugo år. Per Edvin Sköld hade sagt
detsamma mer än tio år tidigare. Och ingen motsade dem. Verkligheten
blev ju längre fram radikalt annorlunda.

Också politiskt låg då framtiden lika lugnt framför landet. Det
socialdemokratiska partiet hade dominerat sedan 1932, och femtio- och
sextiotalen hade inte sett någon förändring i detta hänseende. Valet
1968 hade stärkt detta förtroende för framtiden, att vi alltid skulle ha
en stabil, handlingskraftig regering dominerad av det
socialdemokratiska partiet.

De andra politiska partierna, till slut ofta även högern, hade mer och
mer börjat samarbeta i utformningen av de centralistiska och
storskaliga reformerna och i allmänhet varit nöjda, om de på några punkter,
som inte gällde huvudsaker, kunde ha ett ord med i deras utformning.

Jag minns också från sporadiska kontakter särskilt under sextiotalet
med finansmän och storindustriella att de i förtroende brukade
bekänna, att de i grunden var tillfredsställda med den stabila, intränade
socialdemokratiska regering vi hade och så länge hade haft — även om
de pekuniärt understödde folkpartiet och högern för att hålla upp ett
varnande finger.

I denna period av hastigt och ganska stadigt ekonomiskt
framåtskridande fortlevde saltsjöbadsandan, och med ett par undantag träffades
löneöverenskommelser på arbetsmarknaden som inte alltför mycket
vedervågade ekonomisk balans.

Bertil Kugelberg och Arne Geijer kunde som såta bröder resa
omkring i Förenta staterna för att göra propaganda för landet genom att
tala om hur effektivt och fridsamt vi gjorde upp om arbetslönerna i
Sverige.

Efter denna långa period av politiskt lugn, hastigt och ganska stadigt
ekonomiskt framåtskridande och ostörd social jämvikt kom sjuttiotalet
att mot allas förväntningar leda till en tendens mot jämviktsriksdagar
med gradvis skärpt "konfrontation" mellan två politiska partiblock.
Detta skapar helt andra svårigheter för ernåendet av en stabil och
effektiv statsstyrelse, än vad som förutsetts då den nya konstitutionen
skrevs. Med en sådan politisk situation hade man inte räknat, och det
blev särskilt bekymmersamt, eftersom sjuttiotalet dessutom blev en tid
av allvarliga ekonomiska kriser.
<h3>10 <i>Ett förändrat samhälle</i></h3>

Vi hade emellertid under dessa båda årtionden, till vilka vi kan lägga
första hälften av sjuttiotalet innan ännu oljekriserna och
världsdepressionen lagt sina järngrepp över svensk ekonomi, gradvis och nästan
utan att vi märkt det fått ett helt annat samhälle.

Om detta förändrade samhälle, i vad gäller ändringarnas inflytande
på hur landet kommit att styras, har antydningar gjorts i kapitlen
I—IV, och de skall mera systematiskt utvecklas i andra delen av boken.
I praktiskt taget alla hänseenden har förhållandena blivit mer
invecklade. Detta har delvis varit ett resultat av nya och ökade bekymmer av
alla slag. Men delvis har det berott på arten och mängden av våra
ingripanden för att bemästra dem.

Riksdagstiden har så måst utsträckas till praktiskt taget hela året.
Riksdagsmännen har blivit professionella. Detta har lett till en
förändrad sammansättning av riksdagen. Den har till allt större del kommit
att bestå av tjänstemän hos stat och kommun jämte partiernas och
intresseorganisationernas anställda funktionärer, vid inträdet i
riksdagen vanligen på en relativt låg tjänstenivå. En annan anda har så
kommit att råda i riksdagen liksom i de andra folkvalda representativa
församlingarna. Samma grundorsaker har också medfört en annan
organisation av de politiska partierna och av arbetet i riksdagen.

I mångfaldiga hänseenden har dessa förändringar av riksdagens
sammansättning och dess arbete påverkat den anda vari landet styrs.
Genomgående har tendensen varit en allt mera ohämmad benägenhet
till mer och mer av statsingripanden, infogade i allt mera storskaliga
sammanhang.

<h3>11 <i>Regleringssamhället</i></h3>

De mångtaliga "beslutsfattarna" på alla områden och alla nivåer har
samtidigt blivit mer och mer benägna att "åtgärda" våra
levnadsförhållanden, för att använda två språkliga nybildningar som är talande för
den nya tidsandan. Vi har så fått ett reglerings-Sverige. Att den
utvecklingen dock tenderar att gå längre än vi alla vill, tar sig uttryck i de
tid efter annan tillsatta "krångelutredningarna".

Tendensen var skönjbar redan på fyrtiotalet. Inom den
socialdemokratiska regering, som 1945 hade efterträtt samlingsregeringen, tog jag
initiativet till vad som redan då kunde kallas "krångelutredningen".
Jag menade att en hel del lagar och förordningar och framförallt påbud
utfärdade av olika slags centrala och lokala myndigheter var
överflödiga eller av tvivelaktig nytta eller i alla fall onödigt invecklade och ofta
obegripliga för vanligt folk.

Den dåvarande regeringen delade helhjärtat mina bekymmer, och
min vän det konsultativa statsrådet Gunnar Danielsson tog med stor
entusiasm ansvaret att leda utredningen. Men den möttes av motvilja
och sabotage av byråkratin och organisationsrepresentanterna. Efter
Danielssons alltför tidiga död lades arbetet ner för den gången.

När senare krångelutredningar och rationaliseringsansatser
likaledes oftast haft föga resultat, har det nog samband särskilt med den
utveckling vi haft att tjänstemän i stat och kommun och funktionärer i
partierna och intresseorganisationer mer och mer bemäktigat sig
riksdagen och även landsting och kommunfullmäktige.

Driften till regleringar härskar inte minst inom den centrala politiska
byråkrati som vi i gamla tider kallade "kanslihuset", vilket nu växt till
hela kvarter med andra mer kringspridda byggnader i hela Stockholm.
Det har jag t ex märkt i min egenskap av ansvarig för vetenskapliga
institut. Det finns bland dessa myndigheter ett störande intresse för att
"modernisera stadgar", göra dem utförligare och därför besvärligare
och med en allmän tendens att göra de enskilda institutionerna mindre
självständiga.

Detta allt tillhör onekligen också vad jag kallat tidsandan. Den hade
blivit alltmer ingreppsbenägen, särskilt under sextiotalet. Tillsammans
med den då alltjämt rådande ekonomiska och politiska
bekymmerslösheten bidrog detta till att göra det naturligt att skriva en ny och
vidlyftig konstitution, i stället för att nöja sig med att på traditionellt
vis bara göra de små ändringar som var behövliga för att införa ett
enkammarsystem, vilket ju var avsikten. Ville man samtidigt passa på
tillfället att formellt bekräfta den parlamentariska ordning, som blivit
fast sedvanerätt, kunde detta enkelt ha genomförts genom strykningar
i den gamla regeringsformen, som jag för min del då skulle ha velat
göra så stora som möjligt, plus tillägg av ett par enkla meningar.

Men så enkelt kunde det inte gå till i den nya tidsandan.

I denna nya tidsanda fanns även driften till centralisering och
storskalighet. Till andan är förvisso den nya vidlyftiga konstitutionen släkt
med Huddinge sjukhus, vårt alldeles för stora universitet i Frescati, de
stora, enformiga, sammanträngda och som det nu visar sig dåligt
byggda bostadskomplexen kring Stockholm samtidigt med det
onödiga rivandet i de gamla stadskärnorna, domstols- och polisväsendets
starka centralisering, den för långt drivna kommunsammanslagningen
samtidigt med likgiltigheten för att skapa någon gemenskap och
partiell självstyrelse för stadsdelar i de stora städerna o s v.

Den nya konstitutionen var samma andas barn: <i>Varför nöja sig med att
ändra och reparera i en gammal konstitution, när man hade tillfälle att författa
en "tidsenlig" ny, utförligare och ingående konstitution?</i>

På ett ännu djupare plan ligger under allt detta den traditionslöshet
eller rentav traditionsfientlighet, som också hade kommit att utmärka
tiden och som oberättigat kommit att ses som frigjordhet, liberalisering
eller rentav radikalism; se i andra delen. Att en större trohet mot
traditionen kan höra till en radikal samhällssyn borde vara särskilt
uppenbart inom arbetarrörelsen med dess gloriösa historia.

Samtidigt är det svårt att se meningen med, och platsen för, ett
konservativt parti, om det förlorat känslan för bevarandet av
traditionen.

De i närmast föregående sektioner gjorda mycket allmänna
reflektionerna sammanfattar i övergripande termer förändringar i hur landet
styrs, orsaksbestämda av helt andra förhållanden och utvecklingar än
vad som kommit att stå i konstitutionen. Detta mer djupgående och
grundläggande orsakssamband skall i andra delen av boken mera
systematiskt analyseras i specifika termer.

Jag går härefter över till att i största korthet kritiskt analysera den
nya konstitutionen.

<h3>12 <i>Monarkin</i></h3>

En kompromiss slöts mellan de principiella republikanerna, sedan
gammalt socialdemokrater och en del liberaler, och monarkisterna.
Monarken blev "statschef", men alla ens i någon mån viktiga
funktioner fråntogs honom. Även monarkens förmedlande verksamhet vid
regeringsbyte överflyttades på talmannen, sedan reglerna därför i
högsta grad krånglats till (se nedan sektion 18).

Jag har inte kunnat låta bli att undra över hur monarkisterna kunnat
gå med i en kompromiss, som så totalt berövar monarken alla
betydelsefulla statsuppgifter. När jag en gång frågade Tage Erlander om detta,
blev hans svar att han fortfarande inte kunde begripa det heller.

Från en republikans synpunkt kan denna finputsning fylla en
folkpedagogisk uppgift att förbereda oss för republiken. Ett vanligt
gammalt argument för monarkins bibehållande har ju varit, att annars får
vi kostnaderna och besväret att välja en president. Vi måste dessutom
bära riskerna att en folkvald sådan kunde vilja utöva verklig makt vid
sidan av riksdagen, vilket vi ju blivit eniga om att inte vilja tillåta.

Men nu har det blivit klart att vi inte behöver någon president och
inte en "statschef" heller. Hans "representativa plikter" kan vi ju
avvara, tycker jag och väl många med mig. Eller också lägga dem på
talmannen som då blir "statschef". Vi har nu bara behållit den helt
pekoralistiska kungssången, som jag med förvåning ser i min TV att
vid riksmötets öppnande vanliga riksdagsmän låtsas sjunga med i
genom att röra läpparna, och därtill andra liknande tillställningar och
institutioner, fullkomligt utan statsrättslig, politisk eller någon annan
betydelse.

Monarken som "statschef" i den nya, fullkomligt innehållslösa
betydelsen kan vi saklöst avskaffa. Det kan med den nya konstitutionen
ske genom ett penndrag, som Olof Palme en gång påpekade vid en
socialdemokratisk partikongress. Hans tillägg att det vore det "sista
beslut" en socialdemokratisk regering kunde fatta, är i nuläget nog
riktigt, av skäl som jag något skall beröra i slutet av ett kapitel i andra
delen.

<h3>13 <i>Populism</i></h3>

I övrigt är den nya konstitutionen skriven i en anda av vad jag skall
kalla "populism" med användning av en amerikansk term i något
överförd bemärkelse.

Folkviljan skulle avspeglas i riksdagens sammansättning på
möjligast exakta sätt och med de kortaste tidsavstånd mellan valtillfällena
som praktiska hänsyn medgåve. Valperioden blev tre år, och
valtillfällena hölls fastlagda.

Nu finns det ett annat demokratiskt värde, nämligen effektivitet och
stabilitet i statsstyrelsen. Detta blir särskilt viktigt i en tid av oro och
stora faror, sådana som råkat utmärka den tid vi har kommit att leva i
då den nya konstitutionen skulle börja fungera. Till på köpet gled vi
just då politiskt in i jämviktsriksdagarnas tid. Resultatet av den korta
valperioden blir då svaga regeringar och en ständigt pågående
valkampanj som fortsätter efter varje val, vilket inte är lyckligt för ett fast
regerande.

En regering skulle behöva en längre mandatperiod för att
åtminstone i början kunna fatta beslut som inte är alltför politiskt-taktiskt
motiverade och som särskilt i kristider ofta måste vara mindre
populära även i för regeringen betydelsefulla folkgrupper.

När därtill den korta valperioden lagts fast, och nyval dessutom
förbjudits under de tre första månaderna och försvårats även därefter,
innebär detta att nyval under perioden oftast blir praktiskt taget
uteslutna. Det kan knappast för något parti eller någon partikonstellation
vara lockande att söka åvägabringa nyval, som då enligt den nya
konstitutionen blir gällande för bara den återstående delen av den
korta valperioden, i verkligheten en än kortare tid, eftersom valet inte
kan hållas omedelbart.

Jag ser således som grundläggande fel i den nya konstitutionen både
den korta valperioden och att den låsts fast. Dessa fel har naturligtvis
fått sitt allvar genom de vid konstitutionens skrivning oförutsedda
utvecklingarna: den svåra ekonomiska krisen och tendensen till nära
jämvikt mellan två "konfronterande" partiblock.

I England och i alla andra länder världen runt som i senare tid tagit
sitt parlamentariska mönster från detta gamla moderland, får ett val
gälla för en hel ny påbörjad valperiod, vanligen traditionsbestämd till
inemot fem år. Både denna längre valperiod och regeringarnas normalt
givna frihet att inom den yttersta gränsen bestämma tidpunkt för
nyval ger fördelar för en sittande regering, vilket är ägnat att skapa
större stabilitet i regeringsutövningen.

En reform av den nya svenska konstitutionen, som framstår ganska
nödvändig efter de erfarenheter vi haft, är i första hand en förlängning
av valperioden. Men vidare bör regeln om fasta valtillfällen brytas, så
att ett val ger mandat för en ny hel period. Se dock nedan i sektion 24.

Egentligen skulle jag för min del vilja återinföra
tvåkammarsystemet. Det förenade flera fördelar: en längre valperiod för den direkt
folkvalda kammaren, likväl ett kortare avstånd mellan politiska val,
men ändå ett stadigare underlag för en sittande regering.

Men det vore att begära för mycket att riksdagspartierna nu skulle
riva upp ett beslut som gällt själva utgångspunkten för arbetet med
den nya konstitutionen. Detta är en svårighet som vi skall möta också
vid diskussionen av andra snedgångna reformer, att partierna känner
sig bundna av vad de varit med om att ställa till med.

Emellertid vore det möjligt även inom enkammarsystemet att skapa
en större stabilitet i regeringsunderlaget genom att låta en del av
ledamöterna i riksdagen väljas av landstingen och för en längre period
jämte ett gradvis förnyande enligt vad man vill bestämma. De åtta åren
för gamla första kammarens förnyande är ju inte heliga. De var för
övrigt ursprungligen sex.

Jag kanske kan få tillägga här att jag ur samma synpunkt, d v s
behovet av stabilare regeringar, inte heller kan känna entusiasm för de
regler, varmed man åvägabragt millimeterrättvis proportionalitet vid
tilldelningen av mandat till de olika partierna. Även om den ända in på
tiotalet tillämpade enkla majoritetsprincipen övergivits, var det ju inte
nödvändigt att helt utplåna det mindre betydande gynnande av ett
stort parti, som vi tidigare hade.

Och till sin anda ter sig den ändringen ganska oförenlig med de
hårda fyraprocent- och tolvprocentreglerna till alla de etablerade
partiernas förmån, som införts för att strypa de mycket små och nya
partierna (se sektion 16).

<h3>14 <i>Det kommunala sambandet</i></h3>

Under den gamla ordningen hade vi, som jag påpekat, ett sådant
samband garanterat genom att landstingsvalen fick utgöra grundvalen
till första kammarens sammansättning och genom att valen till
primärkommunerna skedde samtidigt med valen till landstingen. Som jag
också påpekat var på trettio- och fyrtiotalen en del av oss i riksdagen
inte förtjusta i detta samband, som tog bort intresset i kommunalvalen
från regionala och kommunala frågor.

Denna invändning har nu fått i hög grad ökad tyngd. Verksamheten
under landstingen och efter den radikala kommunsammanslagningen
även i primärkommunerna har nu blivit så betydelsefull att fristående
kommunalval blivit ett uppenbart intresse, såsom jag ser innebörden
och meningen med "kommunal demokrati".

Om ett friställande av de kommunala valen ibland, och i någon mån,
skulle avpolitisera dem och framför allt något minska
partiapparaternas och intresseorganisationernas makt över de kommunala
församlingarnas sammansättning och verksamhet, ser jag för min del inte
däri en förlust.

Men i förberedelserna för den nya konstitutionen blev, åtminstone
från Tage Erlanders sida, bibehållandet av det kommunala sambandet
tydligen ett huvudvillkor för den kompromiss som till slut ernåddes.
Jag vill tillägga att i England och de länder som följt det engelska
mönstret och även i andra länder utanför Västeuropa som jag vet
något om, har jag aldrig hört talas om behovet av ett kommunalt
samband.

Riksdagen är emellertid huvudsaken. Och det viktiga är att vi får
längre perioder för val till riksdagen och att nyval får gälla en hel ny
valperiod. Sedan kan det ju diskuteras om vi skall låta kommunernas
valda församlingar väljas samtidigt för de då längre valperioderna eller
alldeles släppa det kommunala sambandet. Jag är för det senare
alternativet, alltså för självständiga och till tidpunkten fastställda
kommun-och landstingsval.

<h3>15 <i>Proportionalismen</i></h3>

Proportionellt valsätt var ursprungligen ett villkor från högern, när
partiet gradvis fick vika genom penningstreckens avskaffande för
valen till andra kammaren och sedermera även för kommunalvalen.
Detta valsätt har sedan godtagits av de andra partierna och blivit
nästan självklart för alla här i landet. Det har likväl alltid funnits
enstaka företrädare för majoritetsval.

Vetskapen om att England och ett flertal andra utomeuropeiska
länder med ett parlamentariskt styrelsesätt och dessutom Förenta
Staterna håller fast vid majoritetsval i enmansvalkretsar, borde dock ge
anledning till att vi i Sverige skulle ge en tanke åt fördelar och
nackdelar.

Det brukar i allmänhet antas att majoritetsval ger starkare utslag och
så tryggar ett fastare regeringsunderlag vilket i och för sig är
fördelaktigt för effektivitet och stabilitet i statsstyrelsen. Som vissa erfarenheter
på senare tid i England, Kanada och andra länder visar, gäller detta
emellertid inte alldeles genomgående.

En obestridlig fördel vid majoritetsval är att det skapar tillfälle att
rösta på en person och inte bara på en lång lista av för mängden av
väljare oftast okända personer i de stora valkretsar som blir naturliga
vid ett proportionellt valsätt. Avståndet mellan väljare och valda ökar.
Ett majoritetsval skulle också i sin mån minska inflytandet av
organisationer och funktionärer vid kandidatnomineringarna. Det opersonliga
i våra val skulle dock kunna något minskas genom lagstiftning om
reglerade provval eller genom att man som i Finland låter väljarna
markera ordningsföljden på vallistorna eller på många andra tänkbara
vägar.

Den stora fördelen med proportionella val är naturligtvis att de kan
väntas ge mera rättvisa valutslag. En annan fördel är att
riksdagsmännen borde bli mer oberoende mot påtryckningsförsök av
intressegrupper. Är någon en gång vald någorlunda högt upp på en lista, särskilt i
ett stort parti, är han nu i allmänhet säker om att bli återvald i Sverige,
där mer än annorstädes någon sällan flyttas ut eller ner. Den som en
gång blivit något i Sverige antas allmänt ha rätt att bara flyttas uppåt
eller möjligen i sidled.

Den fråga jag vill ställa är, om det inte vore möjligt att förena de båda
valsättens fördelar: den större rättvisa i mandatfördelningen som det
proportionella valsättet erbjuder, och det närmare förhållandet mellan
väljare och de valda som ernås genom majoritetsval i
enmansvalkretsar, som då bleve mycket mindre. Ett sätt bland många är naturligtvis
att gå tillbaka till majoritetsval i små valkretsar men därtill foga en
kraftig utvidgning av det system med utjämningsmandat vi redan nu
har för att få en mera precis proportionalitet. Redan en nedminskning
till att motsvara tre eller fem mandat skulle under samma förutsättning
skapa mer av lokal kontakt med bibehållen proportionalitet.

Men eftersom de etablerade partierna liksom
intresseorganisationerna naturligt nog känner behov att behålla de stora valkretsarna och sin
större makt över nomineringen av kandidater i dessa stora valkretsar,
har en sådan reform ingen utsikt att bli populär bland de beslutande i
riksdagen, så som den numera är sammansatt och fungerar.

<h3>16 <i>Procentspärrarna</i></h3<

Överhuvudtaget har de etablerade partierna, trots sina
konfrontationer i politikens sakfrågor, alltmer utvecklat en förmåga att gå samman
om allt, som framstår vara i deras gemensamma intressen som partier.
Till sådana gemensamma intressen hör att i möjligaste mån för sig
själva monopolisera politiken och hålla andra utanför. När
ekonomiska partistöd infördes hade de således lätt att komma överens om att
inga partier som inte var representerade i riksdagen skulle få något
med av pengarna.

Syftena med införandet av fyraprocentsspärren och likaså
tolvprocentsspärren för enstaka valdistrikt, när ett parti för hela landet
kommit under de fyra procenten, var två: att hindra utbrytning från de
etablerade partierna och överhuvudtaget att hindra uppkomsten av
nya små partier. För min del kan jag inte dela dessa syftemål.

Bakgrunden är den hårda konsolidering av partierna under
partiledare, partiledningar och med partilinjer som jag närmare skall
diskutera i andra delen. Särskilt det socialdemokratiska partiet var ännu under
trettio- och fyrtiotalen mera av en folkrörelse med gemensam
grundåskådning men livlig inre diskussion och även meningsskillnader ända
upp i riksdagen; se i kapitlen VI och VIII. Först när en stor fråga stod
inför avgörande samlades partiet till enig handling. Vi kände på min
tid aldrig behovet av en spärregel. Jag minns inte att saken någonsin
diskuterades bland oss.

Likaså kan jag för min del inte inse vådan av uppkomsten av
småpartier. Ifall några få procent av väljarna önskar ett större religiöst
inflytande på politiken och kanske rentav skulle vilja ändra abortlagen,
kan jag inte se en fara för landet i att de skulle få företrädas av ett fåtal
representanter i vår överstora riksdag. Jag känner likadant för
miljövännerna och även för särgrupper på yttersta vänsterkanten.

Deras inflytande i riksdagen kunde sannolikt endast vara att göra de
etablerade partierna något mindre stela i åsiktsfrågor, vilket jag som
demokrat skulle se som en återgång till tidigare sedvanor och vara till
fördel för landet. Någon av särgrupperna skulle kanske rentav kunna
växa till ett större parti. I den besvärliga situation, som vi råkat i,
opåräknad av våra nya grundlagsstiftare, av riksdagar med nära nog
jämvikt, skulle smågrupperna rentav kunna bryta situationen av
oönskad, stel "konfrontation".

Det har sagts mig att vid den nya konstitutionens tillkomst spelade
folkpartiet en pådrivande roll för procentreglernas tillkomst, fastän
tydligen de andra etablerade partierna inte var ovilliga att hålla med
dem. Historiskt hade ju folkpartiet ärvt ett väljarstöd från de
frireligiösas och nykterhetsvännernas sida, och dess sentida företrädare
fruktade särskilt tillkomsten av ett nytt parti för de religiöst sinnade. Ur
deras synpunkt har syftet inte nåtts, eftersom KDS fortfarande
existerar och drar en del röster, fastän det på grund av spärreglerna inte
kunnat få någon som helst representation i riksdagen, om än ibland i
kommunerna.

Socialdemokraternas intresse av spärreglerna syns mig ännu mera
tvivelaktigt. De har haft och har allt intresse av att kommunisterna
skall överskrida fyra procent av de röstande, och det har t o m sagts att
socialdemokrater här och var ibland röstat kommunistiskt för att säkra
detta. Att då behålla spärreglerna som kan riskera att kommunisternas
röster blir bortkastade, kan knappast vara ett rationellt
socialdemokratiskt syfte.

Det tycks mig också ur socialdemokratisk synpunkt vara ett intresse,
att kommunisterna får vara ett i riksdagen representerat parti, istället
för att helt drivas, som i England, att infiltrera fackföreningsrörelsen
och lokala partiorgan, dolt eller öppet.

Överhuvudtaget är, som redan påpekats, spärreglerna, i synnerhet
så höga som de satts, ett flagrant avsteg från den populism med krav

på exakt millimeterrättvisa som eljest varit vägledande vid den nya
konstitutionens författande. Avsteget är ett annat exempel på de
etablerade partiernas samarbete, när vad som uppfattas som deras
partiintressen sammanlöper.

Det har blivit vanligt att hänvisa till Danmark, där spärren satts så
lågt som till två procent och där det blivit ett stort antal småpartier i
folketinget. Men svårigheten att där skapa ett fast underlag för en
handlingskraftig regering beror ju i första hand på egendomligheten i
Danmark att ha fått ett Glistrup-parti, som inget annat parti önskat ett
organiserat samarbete med. Men de har dock en så stor del av rösterna
i folketinget, att de kan hindra en majoritetsbildning.

Jag kanske får inskjuta, att den kritiska inställning till de etablerade
partiapparaterna som framskymtar här och på andra ställen i boken
beror på hur annorlunda de politiska partierna kommit att bli och
fungera under de så småningom radikalt förändrade förhållanden
ifråga om riksdagens sammansättning och arbetet i riksdagen, som
skall utredas i den andra delen. Efter dessa förändringar har jag svårt
att oförbehållsamt se de etablerade partiernas samfällda intressen som
fördelaktiga för en levande demokrati.

Utanför Europa har jag aldrig påträffat en spärregel och aldrig hört
talas om att någon velat ha en sådan.

<h3>17 <i>Riksdagens storlek</i></h3>

Det är inte min avsikt att i denna bok, som skall avhandla så många
andra frågor av större betydelse för hur landet styrs än konstitutionen,
genomgå alla tvivelaktiga regler som i stort antal inrymts i dess
vidlyftiga text. Men jag kan inte förbigå de vanskligheter som skapades
genom den alltför stora riksdag vi fått, först 350, nu 349 ledamöter.

Särskilt med de oavbrutet förbättrade kommunikationerna och den
stora rörligheten hos befolkningen i landet är det svårt att se något
annat skäl för denna så stora riksdag än riksdagsmännens generositet
mot varandra: att vilja unna plats för alla medlemmar av den då
avskaffade första kammaren, som kunde vilja stanna kvar i politiken.
Tage Erlander har en gång, när jag frågade honom, bekräftat att det
var så man resonerade. Att antalet riksdagsmän inte betyder en
minskning utan en ökning av arbetsbördan i riksdagen skall beröras när jag i
andra delen kommer att diskutera hur riksdagen arbetar.

House of Commons i England har visserligen över 600 ledamöter.
De är valda i enmansvalkretsar och uppehåller av gammalt mera
arbetskrävande förbindelser med valkretsen, som de i allmänhet måste
besöka minst en gång i veckan. De skall enligt seden där även ta hand
om alla slags privata ärenden för individer och företag i valkretsen och
allmänt vara kontaktpersoner och förmedlare hos myndigheter.
Arbetet i parlamentet är å andra sidan starkt nedbringat genom att ett större
antal frågor lämnats åt regeringen och olika institutioner som ansvarar
inför regeringen. Till frågan om möjligheterna att nedbringa
riksdagens arbetsbörda hos oss skall jag återkomma i andra delen.

Det kanske bör sägas ut, att det ursprungliga beslutet att sätta
antalet riksdagsmän till ett jämnt tal vittnar om hur långt ifrån att ana
utvecklingen under sjuttiotalet, ej blott ekonomiskt utan även
politiskt, de som arbetade med den nya konstitutionen var. Men med den
stora skara sakkunniga och experter som arbetade under så lång tid är
det ändå anmärkningsvärt att ingen ens såg möjligheten av
"lottriksdagen".

Det stärker inte förtroendet till att de verkligen tänkt igenom möjliga
konsekvenser av andra nypåhittade regler.

<h3>18 <i>Ett sådant nypåhitt</i></h3>

Den självskrivna principen i alla parlamentariskt styrda länder är att
regeringen måste ha en majoritet i parlamentet bakom sig för att kunna
styra landet. Om den i någon viktig fråga får majoriteten mot sig får
den bereda sig att avgå, vanligen dock med möjlighet att utlysa nyval.
Dessa regler är något olika i olika länder men överallt enkla, även om
de t ex i England som vanligt varit stödda blott av fast sedvanerätt.

Så var det även i Sverige, fast vi ju inte hade stor erfarenhet av
påtvingat regeringsbyte på grund av att regeringen fick riksdagen mot
sig — utom på våren 1936 när den socialdemokratiska regeringen föll
på pensionsfrågan, av den sammankopplad med försvarsanslagen.
Den lämnade då plats för bondeförbundets "semesterregering". Jag
minns hur under de mest kritiska dagarna vi kunde se Per Albin och
Bramstorp vandra med varandra i sammanbindningsbanan under glatt
och tydligen samstämt samtal. Efter valet på hösten, där i
valkampanjen vi i dessa båda partier utan några egentliga order uppifrån varit
mycket snälla mot varandra, blev det en koalitionsregering med
bondeförbundet.

De i hög grad utförliga och mycket invecklade reglerna i den nya
konstitutionen om hur en regering kommer till genom att få
riksdagens godkännande är en rent svensk uppfinning, som saknar egentlig
motsvarighet i något annat land.

I största förenkling, och antaget att regeringsskifte måste ske på
grund av att den föregående regeringen i valet förlorat majoriteten i
riksdagen, är proceduren följande. Det är talmannen som skall agera.
Men han måste själv först väljas. Vi förstod efter valet 1979 hur redan
detta kan komma att förorsaka dröjsmål och svårigheter.

Efter valet 1982, som inträffat när jag korrekturläser detta kapitel,
har vi erfarit hur valet av talman, som ju först kan ske när den nya
riksdagen sammanträtt, kan uppskjuta hela proceduren med
regeringsbildning i tre veckor efter ett val som givit fullständig klarhet.
Under de veckorna då landet saknar en regering som har riksdagens
förtroende har valutorna strömmat ut, och en u-båtsjakt i den inre
skärgården givit anledning till ett överväldigande intresse både i
Sverige och utomlands.

När talmannen äntligen valts skall han, efter överläggningar med
alla partiledarna och med vice talmännen, föreslå ny statsminister.
Inom fyra dagar skall riksdagen godkänna eller avslå talmannens
förslag. Detta skall besynnerligt nog ske utan att den utsedda redogjort
för den nya regeringens program och sammansättning. För
godkännande av talmannens förslag behövs bara, återigen egendomligt nog,
att halva riksdagen inte röstat mot det.

Om det blir nej får proceduren upprepas. Efter fyra avslag skall
talmannen utlysa extra val. Enligt en vallag som vi samtidigt skaffade
oss, skulle det behövas tre månader innan ett sådant upplösningsval
kunde äga rum, en annan tillskapad nationell originalitet. Under
denna långa väntetid blir plikten att förbereda nästa års budget då inte
styrd av en regering, som har riksdagens förtroende utan av den som
förlorat valet. Överhuvudtaget kan det ifrågasättas om det var klokt att
även i fortsättningen förlägga valet till september.

Dessa underliga regler för regeringsbildning skall nu också fungera
om senare under valperioden regeringen förlorar riksdagens
förtroende. De svårigheter som då kan uppstå under den ordning med korta
och fasta valperioder som stadgats, fick vi erfara för första gången
hösten 1978 då den borgerliga koalitionsregeringen upplöstes och
Thorbjörn Fälldin avgick som statsminister. Då ett nyval tar tid och
den nyvalda riksdagen bara skulle få en mycket kort tid till nästa val,
kände sig det socialdemokratiska partiet efter långvariga diskussioner
nödsakat att lägga ner sina röster. Och resultatet blev en
folkpartiregering med bara omkring 10 procent av riksdagens ledamöter bakom sig.
Tillkomsten av en sådan regering med ytterligt liten förtroendebas var
ett direkt resultat av att den korta valperioden lagts fast.

När efter 1979 års val vi åter fått en borgerlig trepartiregering sprack
den igen våren 1981. Egentligen önskade en stor majoritet i riksdagen
— tre partier, de moderata, socialdemokraterna och kommunisterna —
ha nyval. Men att ha ett val så sent på den treåriga fasta valperioden
och med tre månaders uppskov enligt vallagen kunde inte vara
lockande för något parti. Efter långvariga förhandlingar träffade de moderata
då ett avtal med de små mellanpartierna att avstå från en nedröstning
så att en mellanpartiregering kunde få bildas.

Vallagen ändrades då så att dröjsmålet för framtiden inte blir mer än
femtio dagar. Men den ursprungliga vallagen vittnar om hur
meningen varit att den korta valperioden skulle vara inte bara fast utan så vitt
möjligt även obruten av mellankommande upplösnings val.

Tillsammans med de korta och fasta valperioderna och förbudet mot
extra val inom tre månader efter val, och därtill med den tendens till
jämvikt mellan två icke homogena partiblock, vilket var oväntat för
dem som skrev konstitutionen, blir nog detta originella och utförligt
formulerade regelsystem för regeringsnybildning efter val eller
regeringsavgång orsak till stora bekymmer inom den framtid som nu blivit
så oviss. Jag kan inte undertrycka min mening att hela detta
omständliga och formellt praktfulla regelsystem för säkrandet av ett
parlamentariskt styrelsesätt i landet är en juridisk mardröm och politiskt ett tokeri.

Ett annat och besläktat påhitt i den nya konstitutionen är införandet
av möjligheten att begära misstroendevotum. Där igen finner vi den
underliga bestämmelsen att för bifall till ett sådant yrkande skall
krävas, inte en majoritet av de röstande utan en majoritet av
riksdagsledamöterna. Detta nymodiga konstitutionella institut, tillsammans med
den fasta och korta valperioden och de underliga bestämmelserna för
regeringsbildning, måste ge upphov till en försvagning av den
normala och naturliga regeln att en regering skall avgå om den får
majoriteten mot sig i en viktig fråga. I bästa fall måste nog den nya regeln
bedömas som onödig klåfingrighet. Vi har aldrig upplevt ett på något
håll känt behov av den.

<h3>19 <i>Grundläggande fri- och rättigheter</i></h3>

Den gamla regeringsformen hade givit plats åt den korta s k
rättighetsförklaringen, som i sina ålderdomliga formuleringar gick tillbaka på
den medeltida konungaeden. I hägnet av de allmänna grundsatser
som i denna rättighetsförklaring bevarats och utvecklats hade under
århundradenas gång en fast sedvanerätt utvecklats om våra fri- och
rättigheter i Sverige, som ibland men inte alltid också lagfästs.

Av hänsyn till det historiska arvet, i vilket jag ser ett värde som är
mer än estetiskt, beklagar jag att den i vår nya konstitution helt kastats
bort.

Vi hade ju också i arv ett genomfört grundlagsförsvar för
tryckfriheten och tillgängligheten av offentliga handlingar. Flera gånger och
även nu senast har justeringar gjorts, framför allt av
tryckfrihetsprocessen.

Genom att vi ratificerat vissa mellanstatliga konventioner hade
rättslig giltighet givits åt en hel del s k mänskliga rättigheter. Dessa
konventioner har framdrivits av länder som i likhet med vårt land velat
pressa på länder med mindre frihetliga rättstraditioner och rättspraxis
en mera mänsklig ordning, och de är vanligen inte av större betydelse
för våra inre rättsförhållanden.

Ett undantag är i viss mån den konvention med tilläggsprotokoll
inom Europarådet om de mänskliga rättigheterna, som vi biträtt. Den
har sedermera utrustats med klagorätt till rådets domstol åt dem som
känner sig förfördelade, och vi har godtagit domstolens domsrätt.

Detta var rättsläget före den nya konstitutionens tillkomst.
Regeringsformen har nu försetts med ett särskilt kapitel, som fått
hedersplatsen som kapitel 2 om "Grundläggande fri- och rättigheter" efter
kapitel 1 om "Statsskickets grunder". Detta nya kapitel innehåller en
specificerad rättighetskatalog, som gjorts allt utförligare. Den har
redan två gånger utökats efter konstitutionens antagande, och många
goda människor, för vilkas motiv jag känner respekt, arbetar alltjämt
för att göra den ännu mera uttrycklig och fullständig.

Jag räknar med, att jag inte kan misstänkas för att inte i fullaste
utsträckning stå för de mänskliga rättigheterna och deras
respekterande. Likväl kan jag inte dela den allmänna entusiasmen för deras allt
utförligare inskrivande i konstitutionen. Och jag känner att jag måste
förklara varför.

Ibland är dessa grundlagsregler självklara för oss svenskar och fast
förankrade i våra lagar och vår rättspraxis. De skulle inte behöva
utsägas i konstitutionen. Menar vi annorlunda funnes det ingen gräns
för hur vidlyftigt dess kapitel 2 måste göras.

Men ofta måste allmänt avfattade rättighetsförklaringar i en
konstitution förses med villkoret att begränsningar och undantag får göras
genom lagstiftning. Denna lagstiftning kan inte ges
grundlagskaraktär. För då skulle detta kapitel i regeringsformen svälla över alla
gränser. Behovet av undantag från de konstitutionella reglerna är vidare
inte konstant utan beror på föränderliga förhållanden, t ex
teknologiska, och vår inställning till dessa.

Vi har just kunnat läsa i tidningarna hur vår utbildningsminister
måst resa frågan, att vi nu skulle behöva en grundlagsförändring, som
ju alltid tar rundlig tid att förbereda och genomföra, för att vi skall
kunna ingripa mot att grov våldspornografi, genom den tillkomna
nymodigheten video, säljs eller uthyres till barn.

Vi kommer nog i vårt föränderliga samhälle att få flera liknande
bekymmer tillskapade genom den nya konstitutionen. Problemet är
principiellt olösligt om man inte gör konstitutionens alla eller nästan
alla regler villkorliga. Men vad skulle då meningen vara med att ha
regler grundlagsfästa, om de kan åsidosättas genom vanlig
lagstiftning?

Jag tar säkert inte miste, när jag tror att, vid sidan av den allmänna
regleringslusta som ligger i tidsandan, den mycket allmänt spridda
benägenheten att få våra fri- och rättigheter utförligt grundlagsfästa,
har en orsak i våra upplevelser under andra världskriget. I det
skymningsläge, som då rådde under det ständiga hotet från söder, gjordes
ingrepp mot tidningar och enskilda, som var för frispråkiga mot
Hitlertyskland eller var misstänkta som kommunister. I efterhand har
många svenskar känslomässigt fått den inställningen, att vi borde ha
haft en grundlag, som snävare begränsat samlingsregeringens makt att
ingripa på detta sätt.

De upplysningar som nu blivit tillgängliga om trycket av den
fruktansvärda hotpress som landet var utsatt för och det motstånd till det
yttersta som regeringen genomgående visade, mer än då var allmänt
känt, är ägnade att göra ingreppen mer försvarliga än många av oss,
bland dem Alva och jag, då insåg (se i kapitel VIII och fotnot 3).

Och det är nog ganska givet, att om landet igen en gång komme i
lika farligt läge, skulle varken regering eller riksdag känna sig
förhindrade att göra vad de finner nödvändigt, utan att bry sig mycket om alla
de vidlyftiga reglerna i grundlagen.

Detta har naturligtvis förståtts av den nya konstitutionens författare.
Och eftersom de inte gärna vill ha grundlagsbrott, finner vi också i
slutet på det kapitel i Regeringsformen jag nu diskuterar en allmän
tillåtelse att göra begränsningar i yttrandefriheten,
informationsfriheten, mötes- och demonstrationsfriheten med hänsyn till i första hand
rikets säkerhet. Syftet skulle alltså inte ha nåtts. Regeringen och
riksdagen har trots allt fått fria händer.

För kommande tider är det bästa och i sista hand enda skyddet för
våra medborgerliga fri- och rättigheter en fast rättstradition och ett
vaket och frihetligt sinnat folk.

<h3>20 <i>Krig eller krigsfara</i></h3>

Mig veterligen har inget annat land än Sverige gett sig på att i fredstid,
alltså i förväg, grundlagsfästa bestämda och utförliga regler för att
binda och begränsa den konstitutionella nödrätt, som i krig måste
tillgripas, särskilt om landet ockuperats, helt eller delvis. "I krig tiger
lagarna."

Våra nya grundlagsfäder har emellertid tillfogat ett sista kapitel 13 i
Regeringsformen för att reglera hur landet skall styras vid krig eller
krigsfara och fått riksdagen att godta det. Detta kapitel utgör
praktexemplet på juridisk tilltagsenhet.

Då de handlat på detta sätt är det helt i linje med den allmänna
strävan, som genomsyrar hela texten att ersätta sedvanerättens regler,
som ju alltid måste vara något vaga i ett föränderligt samhälle, med en
"fast ram" av bestämmelser; se nedan i sektion 21.

Den nödrätt som måste tillgripas vid krig blir naturligtvis än mera
vag än vanlig sedvanerätt. Vi har ju inte varit i krig på länge. De krig
som vi var i för så länge sedan, förde vi nästan helt på främmande
mark. Och krigen växlade oavbrutet karaktär. En verklig sedvanerätt
på detta område har inte haft tillfälle att utvecklas. Men av samma skäl
blir det än mer vanskligt eller i själva verket omöjligt att i ett
kommande krig tillämpa i förväg fastställda regler, som skulle passa alla starkt
växlande och snabbt föränderliga situationer.

Kapitlets alla regler är snävt inriktade på det krigsfall, att vårt land
blivit ockuperat, helt eller delvis.

Vad först gäller det fall att landet helt ockuperats och befinner sig i
en fiendes hand, finns i detta kapitel inga som helst föreskrifter för det
troliga förhållande, att en exilregering bildats av svenska patrioter,
som lyckats fly utomlands. Frågorna om dess sammansättning,
legitimitet och verksamhet utan förbindelse med en riksdag har lämnats
alldeles oreglerade. För en konstitution, som allmänt excellerar i
plågsam utförlighet, framstår denna tystnad särskilt graverande.

Under andra världskriget fick vi ju erfarenhet från Norge och
Nederländerna, som hade flyktingregeringar i London. Dessa kunde ge mod
och kraft åt motståndsrörelserna hemma. Den norska hade dessutom
den viktiga uppgiften att styra över den stora del av handelsflottan
som var utomlands. Tack vare de Gaulle fick Frankrike mycket av en
motsvarande ordning. Danmark däremot liksom Belgien hankade sig
fram efter besättelse utan exilregering, fastän med stigande folkligt
motstånd inom landet.

För detta fall, att landet helt ockuperats och befinner sig i en
fiendemakts våld, utformas i stället i den svenska konstitutionen mycket
bestämda regler för hur landet då skall styras helt inom landet, och
dessa regler finner jag oförsvarliga. Under politikernas ointresse har
omdömeslösa jurister givits fria händer.

Hela vårt civilförsvar i krig måste ju bygga på att befolkningen gör
motstånd även under ockupation. Särskilt de medborgare, som valts
att vara folkets förtroendemän men inte flytt utan blivit kvar hemma,
måste förutsättas vara i den meningen motståndsmän.

Enligt den nya regeringsformen får av goda skäl riksdagen inte
sammanträda på ett ockuperat område i landet. Men om ockupationen
är fullständig får den göra det.

För att den skall bli beslutsmässig förutsätts visserligen att minst tre
fjärdedelar av ledamöterna kommer tillstädes. Men med de regler vi
numera har för ersättare, står en mycket stor mängd icke-valda
kandidater på vallistorna till förfogande för att, om de vill, inträda i
riksdagen i stället för dem som flytt, är fängslade, dödats eller vägrar att
medverka under fiendemakten.

En sådan rumpriksdag har enligt regeringsformens kapitel 13 givits
rätt att bilda regering, lagstifta och att förlänga sitt mandat från år till år
utan nytt val.

Den måste antas arbeta under fiendens makt och på hans villkor. Vi
vet av erfarenhet från andra länder, att det alltid finns samarbetsvilliga
medborgare. Vad vi här fått presenterat är en legalisering, efter
utrensning av alla riksdagsmän och närmaste ersättare, som flytt ur landet,
fängslats, dödats eller som vägrar att spela med, alltså av en
Quisling-regering. Dess tillkomst och verksamhet har underlättats av de
generösa regler vi numera har om ersättare för frånvarande riksdagsledamot
och av bestämmelserna att det räcker med att tre fjärdedelar av
riksdagsplatserna blir besatta.

Gustaf Petrén är en av de två utgivarna av den rikt dokumenterade
och kommenterande nya upplagan av <i>Sveriges Grundlagar,</i> 1980. Han
har offentligt uttryckt sin skarpa kritik. Han skrev i Svenska Dagbladet
den 25 januari 1981: "Grundlagen möjliggör sålunda att en
ockupationsmakt helt lagenligt får till sin hjälp vid landets styrande alla
konstitutionella organ: riksdag, regering och statschef. Vi har
verkligen ordnat det bra för ockupanten redan i förväg."

Jag delar hans kritiska uppfattning. Med de regler, som utarbetats
för styrelsen av landet under ockupation, har man också öppnat
möjligheten, att landet skulle kunna få två regeringar: en flyktingregering
utomlands och en hemmaregering, den senare utsedd av den
rumpriksdag för vilken regler givits. Vi kan t o m få två "statschefer", av
vilka, om den ordinarie statschefen följt regeringen utomlands, den
hemmavarande får utses av hemmariksdagen och bli vad
regeringsformen fantasifullt kallat "riksföreståndare".

Dessa bestämmelser för det fall att landet fallit i fiendens våld och
helt ockuperats, är i och för sig i högsta grad betänkliga, och hela
konstruktionen förbiser den uppenbara möjligheten att vi skulle lyckas
få en flyktingregering.

Huvuddelen av kapitlet är emellertid ägnat åt en vidlyftig och
ingående regelbindning för bemästrandet av olika svårigheter, som vi
skulle möta för det fall att vi fortfarande är i krig och att endast en del
av landet ockuperats.

Jag vill först påpeka, att med all den fantasikraft och vilja till
utförlighet som de påhittiga grundlagsstiftarna kunnat mobilisera för att
förutse de svårigheter, som i sådant fall kan uppkomma för en enkel
tillämpning av konstitutionens regler, kan med nödvändighet även de
i detta kapitel utmejslade tillfällighetsreglerna inte på långt när vara
tillräckliga. Det kan säkert förutses, att vi ändå i sista hand bleve
hänvisade till att handla efter nödrätt. Ett begripande av detta
sakförhållande skymtar inte i detta juristiska kapitel.

Ännu värre är emellertid att reglerna bundits till den outtalade
förutsättningen, att vad som hotar oss är en invasion och ockupation,
helt eller delvis.

Det är sant att detta krigsfall i förra världskriget var vad som då
övergick många länder och som under långa år hotade oss i Sverige.
Vårt militärpolitiska etablissemang har dröjt sig kvar i farhågorna för
invasion, och vårt försvar har organiserats i enlighet därmed. Detta
bekräftar det gamla talesättet, att både generaler och politiker ofta, om
inte vanligen, rustar för det förra kriget.

Sedan dess har emellertid en radikal förändring i den militära
teknologin ägt rum, som gör invasion överflödig om avsikten är att betvinga
ett litet land som vårt. Förändringen består i första hand i tillkomsten
av fjärrvapen: de högt flygande, obemannade, träffsäkra, ballistiska
lång- och medeldistansmissiler, liksom kryssningsmissiler som är
lågflygande, aerodynamiska, alla kanske försedda med kärnladdning.
Även en s k konventionell bombladdning är tillräcklig för att förstöra
stora områden kring utvalda mål. Men de fordrar inte att någon enda
mänsklig fiende sätter sin fot på vår jord.

Dessa fjärrvapens förlamande verkan, vid sidan av förstörelsen i
hela områden runt kring deras nedslag, har i högsta grad förstärkts
genom en annan utveckling inom landet. Vi har fått kraftigt utbyggda
men ofta så mycket mer centralstyrda nätverk för transporter,
kommunikationer av alla slag, elförsörjning m m.

Alva har, efter snart tjugo års intensiva och fackmässiga studier av
denna utveckling av den militära teknologin i samband med sitt arbete
med de internationella problemen om rustning och nedrustning,
under senare år dragit slutsatser rörande våra egna försvarsproblem.
Slutsatserna blir, att vad som hotar oss som det krigsfall vi främst
måste räkna med, inte längre som under förra krigets tid är en invasion
och därmed ockupation. Vad vi nu behöver är ett effektivt
neutralitetsvärn, mycket mer än utrustning för bekämpning av
ockupationsstyrkor inom landet. Alva och jag håller ju som vanligt en samspelande
kontakt med varandra i våra arbeten, och jag delar hennes
uppfattning.

Att detta ännu icke förståtts och godtagits av etablissemanget, vare
sig det militära eller det politiska, är inte märkvärdigt eller ovanligt.
Bakom etablissemangets konservatism ligger inte bara vanetänkandets
tröghet. I konservativ riktning verkar också den bestående
försvarsapparaten, existensen av byggnader, krigsmaskiner och anställd
personal samt de även i vårt land betydande intressena i krigsindustrin.

Stora förhoppningar om rationellt nytänkande kan inte knytas till
den nu senast fungerande 1978 års försvarsutredning, men kanske,
som Alva brukar säga, till den som skall förbereda 1987 års
försvarsbeslut. Den faktiskt förändrade hotbilden kan i längden inte ljugas
bort.

Vårt land är knappast hotat annat än om ett världskrig bryter ut som
föres över Europa, där vapnen samlats och krigsplanerna utarbetats.
Missilerna finns utplanterade i öst, söder och väst, på land, i u-båtar,
på flygbaser och t o m hangarfartyg. De krigförande, och i första hand
de två supermakterna, som då krigar över Europa, behöver i ett
sannolikt hastigt förlöpande krig knappast dra på sig besväret och
kostnaderna med att invadera vårt land. Om ett utpressningshot riktas mot
oss, står regeringen och riksdagen i en valsituation. Deras beslut måste
vara ett politiskt beslut som inte skall eller kan grundlagsbindas.

Efter alla dessa påpekanden känner jag inte behovet att genomföra
en detaljmässig kritik av alla påhittade regler i regeringsformens
trettonde kapitel. Rent förståndsmässigt vore slutsatsen att vi skulle
avskaffa det, utan att tänka på en ersättning.

Hur kapitlet en gång kunnat föreslås av en enhällig
grundlagsberedning, passera konstitutionsutskottets granskning, beslutas av
riksdagen och därefter undgå en allmän nedgörande kritisk diskussion, när
så många andra nya regler i den nya konstitutionen blivit kritiserade,
är för mig obegripligt.

Centralförbundet Folk och Försvar hade engagerat en engelsk
forskare, Adam Roberts, att skriva tre vidlyftiga studier om
civilmotståndet. I den tredje av dessa med titeln <i>Ockupation, motstånd och folkrätt,</i>
1981, som även föreligger i en fullständigare FOA-rapport, ges en
mycket utförlig redogörelse för all tänkbar folkrätt och lagstiftning som
kan ha betydelse för rättsläget i ett land under ockupation.

Men han finner inte anledning att med ett ord beröra vår egen
regeringsforms kapitel 13 med dess utförliga regler om hur landet skall
förhålla sig under ockupation! Någon sådan hänvisning finns inte
heller i Centralförbundets förord till boken.

För ett par år sedan tillsattes en särskild utredning med uppgift att
organisera civilmotståndet i Sverige om landet är helt eller delvis
ockuperat. Den tog namnet Motståndsutredningen och har i slutet av 1981
avgivit ett delbetänkande, som huvudsakligen är en redovisning av
utredningsuppdraget och det aktuella arbetsläget i utredningen. Den
återkommer ofta till folkrättsregler och citerar även Roberts' skrifter.
Men inte med ett ord tyckes beredningen beakta tillvaron av kapitel 13
i regeringsformen, där ju utförliga regler har givits om hur landet skall
styras under ockupation, hel eller delvis.

Vill man låtsas som om kapitlet inte funnes? Men det är ju lag och till
och med grundlag, som inte hastigt kan ändras och inte ens ett första
beslut därom kan fattas vid fullständig ockupation.

Är detta av hänsynsfullhet och hövlighet?

<h3>21 <i>De anförda huvudskälen</i></h3>

I sitt slutbetänkande 1967 sammanfattade Grundlagsberedningen
huvudskälen för att den tagit sig till att föreslå en så omfattande och
detaljerad nyskrivning av konstitutionen.

Vid min granskning av dessa huvudskäl behöver jag inledningsvis
åter understryka, att varken införandet av enkammarriksdag eller
formlig inskrivning av den redan tillämpade parlamentarismen skulle
ha nödvändiggjort stora ändringar i den gamla konstitutionen. Detta
är naturligtvis uppenbart, men det understryks aldrig av beredningen,
inte heller i det avsnitt av slutbetänkandet jag nu skall kritisera.

Beredningen framhåller i stället att beroendet av oskriven
sedvanerätt under sin utveckling behåller ett mått av vaghet och ovisshet. Och
det är riktigt, framför allt när en ny förändring, vanligen bara en viss
förskjutning, håller på att ske. Beredningen vill skapa en "fast ram" för
den politiska verksamheten i alla tänkbara hänseenden. Det är i denna
strävan den nya konstitutionen blivit så detaljerad. Därmed menar
man sig ha givit ett "krafttillskott till den svenska demokratin".

Jag menar tvärtom att denna påstådda vaghet i sedvanerätten, som
den utvecklas för att möta ständigt förändrade förhållanden, är dess
styrka. <i>Genom att binda upp utvecklingen medelst fasta, detaljerade och
utförliga regler i alla upptänkliga avseenden, har Beredningen skurit av den
gradvisa utvecklingen att möta förändrade förhållanden, som är sedvanerättens
överlägsenhet.</i> Sedan årtionden och i vissa fall århundraden långsamt
utformade och omformade konstitutionella prejudikat inom
sedvanerätten har så kastats bort.

Samtidigt har den nya konstitutionen då genom sina fastlagda och
detaljerade regler skapat förhållanden, där oavbrutet ändringar i dess
text blir påkallade, vilka blir svårare att genomföra, eftersom alla
detaljregler ju har fått grundlagskaraktär.

Utredarnas övermaga förakt för ej blott sedvanerätt men även
nödrätt har nått sin höjdpunkt i det fullkomligt omdömeslösa kapitel 13 i
regeringsformen.

Utredningen åberopar lagtekniska skäl. Därmed avser den behovet
av fullständighet och precisering. Den underförstådda parallellen med
vår övriga lagstiftning är för mig inte en bärkraftig motivering — av två
skäl.

Denna lagstiftning är enligt min mening inte ett gott föredöme. I det
byråkratiserade regleringssystem vi fått i vårt korporativt styrda
samhälle har lagstiftningen blivit alldeles för vidlyftig på många områden
och har ändock ofta blivit otillräcklig och erfordrat tillämpningsregler,
som då vanligen måste överlämnas till en myndighet, d v s byråkratin,
att tillämpa.

Men än viktigare är det andra skälet, att det finns en skillnad mellan
vanliga lagar och grundlagen. Den senare avser att reglera riksdagens
och regeringens politiska verksamhet, som måste hållas friare. Den
analogi som utredningen tillgriper genom att tala om lagtekniska
synpunkter kan inte godtas.

Arbetet på en ny konstitution var, som jag oavbrutet påpekat, inte
framkallat av ett folkligt krav eller ett allmänt känt behov ens i
riksdagen, framför allt inte den vidlyftiga nyskrivning i alla upptänkliga
riktningar som företagits. Beredningens uttalade förtröstan att den nya
konstitutionen efter antagande skulle komma att få en framträdande
plats i folkmedvetandet har sannerligen inte förverkligats.

Beredningens tanke, framlagd i samband med redovisningen av
huvudskälen, att den nya konstitutionen rentav skulle lämpa sig att bli
utnyttjad i skolundervisningen, var en överdriven förhoppning. Hur
skulle den för övrigt kunna presenteras vederhäftigt för vår ungdom
utan redogörelse för alla kraven på ändringar i så många hänseenden,
som redan rests från många håll?

<h3>22 <i>Hur sakkunniga var de sakkunniga och deras experter?</i></h3>

De mångtaliga experterna vid konstitutionens författande har
uppenbarligen spelat en huvudroll. De var mestadels jurister. I Sverige, där
domstolarna inte tidigare haft mycket av prövningsrätt över lagarnas,
förordningarnas eller ens i högre grad administrativ praxis
överensstämmelse med grundlagarna, saknar även de mest högt uppsatta
jurister anledning att ha kunskaper om de konstitutionella problemen och
träning i det slags tänkande som krävs för deras begripande. Till
skillnad från vanlig juridik kräver statsrättsliga frågeställningar
regelbundet historisk fördjupning.

Olikheten är särskilt markant i jämförelse med Förenta staterna, där
all juridisk undervisning och forskning och en stor del av juristernas
praktiska arbete som domare eller partsrepresentanter just gäller vad
konstitutionen innehåller, hur den kommit till och hur den skall
tolkas. Hela diskussionen där, från tidningarnas ledare till den juridiskt
vetenskapliga litteraturen, är genomträngd av statsrätten såsom den
historiskt framvuxit. Som framgår av sektion 2 är jag inte en beundrare
av den amerikanska konstitutionen. Men den har tränat juristerna att
veta något om konstitutionens historia och allmänt om konstitutionella
frågor. Svenska jurister däremot har aldrig haft anledning att syssla
med vår statsrätt och dess historia, än mindre i jämförelse med andra
länders.

Om, som ofta händer, de redan som unga hovrättsjurister kallas till
departementen, riksdagsutskotten eller kommittéutredningarna för att
hjälpa till att ge form åt politikernas ofta inte alltför klara idéer, har det
uppskattats som värdefullt och meriterande att de varit "påhittiga".
Detta kan vara en uppövad förmåga av tvivelaktigt värde, när det
gäller att ändra i konstitutionen.

Den enstaka akademiker av facket som anlitades, först som
sekreterare och sedan som ledamot, Jörgen Westerståhl, hade ju med alla sina
stora av mig högt skattade förtjänster på de egna områdena dock inte
fördjupat sig i svensk statsrätt, jämförande statsrätt och
konstitutionens historia. Det hade naturligtvis än mindre de enstaka riksdagsmän
som "styrde" arbetet, utom kanske i viss mån Erik Håstad till sin död
våren 1959, då han som representant för högerpartiet ersattes av
Henrik Munktell.

Den gamla raden av framstående statsrättslärare, Reuterskiöld,
Herlitz, och statskunskaparna Malmgren, Lagerroth och Brusevitz hade
dött eller åldrats och var ur leken, och deras efterträdare vid
universiteten uppskattades tydligen inte och tycks i alla händelser inte ha fått
spela någon större roll i arbetet på den nya konstitutionen.

Det allvarliga spörsmål som ställer sig, när man läser texten i de nya
grundlagarna är: vad finns där som vittnar om djupgående analys av
gällande statsrättsliga praxis och dess tillämpning under oavbruten
tillväxt och förändring av bindande sedvanerätt, det bestående
statsskickets historia i Sverige genom årtiondena och århundradena samt
relevanta jämförelser med motsvarande utveckling i våra grannländer
och i utomnordiska länder?

Och var finns vittnesbörd om förståelse för möjligheten att
förhållandena, särskilt de ekonomiska och politiska, skulle kunna radikalt
förändras, och att detta är av betydelse för hur konstitutionen bör
utformas? Vi ser en systematisk frånvändhet från vår historia och från
förhållandenas föränderlighet och därför, trots vidlyftigheten,
vittnesbörd om en uppenbar ytlighet i analysen.

De sakkunnigas intresse var tydligen helt koncentrerat till livet i
Sverige, och detta under den korta erfarenhetsperiod av femtio- och
sextiotalen, som de uppfattade den. De kände sig inte som utvalda att
med varsam hand och med hänsynstagande till en lång förhistoria och
en lång oviss framtid vidta de förändringar som var strängt
nödvändiga. I stället har de givit fritt lopp åt sin påhittighet och sin ambition till
fullständighet och utförlighet.

Det får inte glömmas att efter den allmänna rösträttens slutliga
genomförande 1918 hade det, till skillnad från förtiden under alla
sekler, rått ett nästan fullkomligt lugn på den konstitutionella fronten,
och att när frågan om att ändra konstitutionen kom upp, detta inte var
ett folkligt krav som i gamla tider eller ens ett allmänt krav i riksdagen.

Och de bekymmer vi nu har, med oavbrutet nya förslag från alla håll
om ändringar av den ny gjorda konstitutionen, är direkt tillskapade av
denna deras arbetsprodukt.

<h3>23 <i>Utsikterna</i></h3>

Framför allt eftersom nyheterna var så överflödande många och ofta
inte väl genomtänkta, har det så skapats vad som skulle kunna kallas
en "flytande" konstitution, som oavbrutet måste ändras, alltså
motsatsen till den "fasta ram" Beredningen sade sig ha eftersträvat. Vi har
som bekant redan kommit in i ett skede där ändringar måst
genomföras, t ex i fråga om antalet riksdagsmän. I många fler och
betydelsefullare hänseenden föreslås från olika håll förändringar, fastän ingen
enighet råder om hur och på vad sätt. Det är nästan regelbundet fråga
om bestämmelser, som tillskapats genom den nya konstitutionen.
Varför vaknar hela tiden och i alla läger frågor om dåligt genomtänkta
regler?

Jag ser mörkt på utsikterna att någonsin härefter i vår fortsatta
historia få den korta, klara konstitution, som för mig vore idealet. <i>Vi
kan ju dessvärre inte nollställa situationen till läget när arbetet började.</i>
Alltför många partier, politiker och experter har direkt eller mera
indirekt burit ansvaret för de kompromisser som ligger bakom denna
nya konstitution.

Överhuvudtaget är det inte lätt att riva upp politiska beslut som
fattas med medverkan av alla eller flera partier, en sak som jag ofta
måste återkomma till i denna bok, närmast på tal om vissa svepande
beslut på kommunindelningens, arbetsrättens och den högre
undervisningens och forskningens områden. Det får i allmänhet bli som det
blivit, med möjlighet till småändringar av olika detaljer inom det
tillskapade nya systemets ramar, som bara i bästa fall verkligen
innebär partiella förbättringar. <i>Samhälleliga förändringar är vanligen inte enkelt
reversibla.</i> Ett skadligt tillstånd av "konservatism" har skapats som
hindrar radikala strävanden.

Vad gäller den nya konstitutionen har en kommitté nu tillsatts för att
se vad vi skall ta oss till med den sådan den blivit. Huvudvillkoret för
dess arbete måste vara att denna nya konstitution är ett fait accompli,
som binder vår handlingsfrihet. Den var genomförd i enighet mellan
de fyra "demokratiska partierna" i en slags storskalig kompromiss.
Ändringar förutsätter en liknande enighet. Att nå en sådan ny enighet
även i delfrågor är ett villkor för kommitténs arbete.

Ordförandeskapet har givits till Gunnar Heckscher, som hade avböjt
att delta i det tidigare utredningsarbetet och därefter haft det för
uppgiften oskattbara tillfället att i lugn och ro utanför den svenska
politiken tänka igenom problemen. Om honom personligen vet vi
också, att han, med undertryckande av de kritiska reflektioner han i
efterhand personligen kan ha kommit fram till om grundlagsverket i
dess helhet, inom kommittén kommer att se som sin patriotiska plikt
att göra det bästa av en olycklig situation och gestalta de partiella
förbättringar, omkring vilka det kan skapas den erforderliga
enigheten.

I den allmänna diskussionen tycks det finnas ganska stor anslutning
till uppfattningen att valperioden är för kort och också att ett extra val
bör gälla för en hel valperiod framåt. Men enigheten är inte
fullständig. Och i det nya läge vi kommit i av konfrontation mellan två
partiblock i en nära jämviktsriksdag är faran stor att inte ens i dessa
viktiga särfrågor en enighet kan nås.

Bland de många andra problemen, till vilka jag i det föregående
intagit en kritisk hållning men som inte finns med i direktiven, är t ex
frågorna om procentstrecken, nedbringandet av det alltför stora
antalet riksdagsmän och de alltför stora valkretsarna. Detta är allt frågor
där de etablerade partiapparaterna känner sig ha gemensamma
intressen att försvara, och där ändringar inte har utsikter att ens bli påyrkade
i en partipolitiskt sammansatt kommitté. För ändring i dessa frågor
skulle det verkligen behövas en "folkrörelse". Den är inte att vänta,
eftersom partierna och intresseorganisationerna innehar makten över
hur folk i allmänhet får resonera. De som är mer sakkunniga ges alla
opportuna skäl att hålla sig lugna och låtsas som om det inte är
radikala och djupgående reformer som behövs.

Vad gäller det famösa, ytterligt betänkliga kapitel 13 i
regeringsformen, där utredarna modigt arbetat utan några förebilder hos oss eller i
utlandet, kan det vara bekvämast att dra ouppmärksamhetens slöja
över det och slippa tala om det. Får vi leva i fred blir ju bestämmelserna
aldrig tillämpade. Komme vi i krig, bleve detta sannolikt ett annat
slags krig än de i Beredningen räknat med. Och i alla händelser
kommer vi då inte, får vi hoppas, att rätta oss efter dess bestämmelser.

I stort sett får vi fortsätta att leva med en konstitution, som skapats i
den aningslösa tidsanda som rådde innan sjuttiotalets ekonomiska
kriser kommit, och innan de nya tendenserna gjort sig gällande till
jämvikt mellan konfronterande partiblock med små förskjutningar hit
och dit vid de täta valtillfällena.
<h3>24 <i>En eftertanke</i></h3>

Jag har för min del uttalat mig för en längre valperiod för riksdagen än
tre år och för att extra val skall följas av en hel ny valperiod, vilket
betyder uppgivandet av fastlagda valtillfällen. När jag nu tänker på
den reaktionära regeringen i England under Margaret Thatcher som
premiärminister och vad den ställt till med under den korta tid den
haft makten, blir jag emellertid fundersam.

I ett läge av ytterlig förvirring och svaghet i Labour Party, vilket för
övrigt efter valet bara tilltagit, fick det konservativa partiet i valet våren
1979 en trygg majoritet i parlamentet, som är stor nog att inte kunna
riskeras genom förluster i fyllnadsval. Skall då denna extrema
högerregering kunna fortsätta att styra England i fem år, även om
folkmeningen går kraftigt emot den? I ett land med Englands traditioner vore det
ju ytterligt olyckligt, om den skulle behöva störtas genom
utomparlamentariska medel, som när den tidigare högerregeringen tvingades
utlysa nyval efter kolgruvearbetarnas strejk.

<h3>25 <i>Tidens bekymmer</i></h3>

Till slut får vi hålla klart för oss att konstitutionen, hur än den blir
omformad, inom praktiskt och politiskt möjliga gränser, dock inte är så
avgörande viktig för hur landet styrs. Hela denna bok, med dess andra
del, handlar om andra orsaker än konstitutionen till att det gått som
det gått med landets styrande.

Även om vi bara håller oss till villkoren för själva
regeringsutövningen, är detta så. Får vi en fortsättning av tendensen till nära jämvikt
mellan två partiblock i konfrontation mot varandra, kommer ingen nu
tänkbar reform av konstitutionen att hjälpa oss mycket att få den fasta
regeringspolitik vi skulle behöva i en tid som blivit så farlig.

Som jag skall återkomma till i andra delen var konfrontationen
delvis orsakad av grämelsen och ovanan inom det socialdemokratiska
partiet att inte ha kvar regeringsmakten utan att bli opposition efter
valet 1976, sedan det dominerat landets politik under nästan ett halvt
sekel.

Men de tre borgerliga partierna hade ju inte, och har inte nu,
möjlighet att motivera sitt samgående annat än genom att framhäva att
de står i enig konfrontation mot det socialdemokratiska partiet och,
genom att hålla samman, vara mot "socialismen". Samtidigt behöver
de också profilera sig mot varandra. Framför allt då deras majoritet i
riksdagen blivit liten och från 1979 knappast någon alls, är en fast
regeringspolitik utesluten.

Motivet för väljarna att vara "missnöjda med regeringen" blir då
starkt och relativt allmänt omfattat. I nästa val kanske detta missnöje
kommer att resultera i en socialdemokratisk seger. Om då även denna
majoritet blir liten, eller om även vid en mera säker majoritet deras
politik blir mindre förnuftig, finns igen förutsättningar för att valet
gången därefter, fastän då med motsatt resultat, skall ge ett utslag
"mot regeringen".

Vi riskerar då att oavbrutet, men växelvis, få svaga regeringar,
insatta för de föreskrivna korta valperioderna med ett rörligt politiskt
vandrar skikt bland väljarna, som vi vet växer i alla samhällslager, och
som är "mot regeringen", vilken regering vi än får. Hur det då skall gå
för Sverige i denna kristid är dystert att tänka på.

Att ett sådant läge inte hade förutsetts av våra senaste
grundlagsfäder är klart. Men lika klart är, att våra svårigheter med
regeringsutövningen inte bara, och inte ens i första hand, beror av
konstitutionen och således inte kan botas genom några nu rimliga förändringar av
den.

Så betänklig ter sig situationen, när detta kapitel vid julen 1981
färdigställs.

Winston Churchill var förvisso en orygglig demokrat. När hans parti
efter kriget, trots hans bedrift att tillsammans med Stalin och Roosevelt
leda sina nationer att till slut nedslå Hitler, besegrades i nästa val, var
det för honom helt naturligt att avträda från regeringsmakten och låta
Attlee och Labour Party överta uppgiften att styra England genom
fredens svårigheter. Parlamentet var hans livsram och dit lät han sig
väljas, och dit släpade han sig så länge han orkade.

Dock var det Churchill som en gång sa: Demokrati är den sämsta
styrelseformen — näst efter alla andra. "Democracy is the worst form
of government — except all others."

Detta gäller all politisk demokrati. Men om dess regler utformas så
otillfredsställande som i den nya svenska konstitutionen blir den än
mindre idealisk.
<h2><big>VI</big> POLITIKERNA OCH POLITIKEN UNDER
TRETTIOTALET OCH IN PÅ FYRTIOTALET</h2>

Viktigt för hur landets styrs är vilka slags människor som blir
riksdagsmän; deras intellektuella nivå och övriga kvalifikationer för politisk
verksamhet, deras yrkesmässiga och sociala bakgrund, deras
personlighetstyp, deras inställning till sina värv och deras bindningar till
intressegrupper av olika slag.

I dessa hänseenden har mycket stora förändringar skett under de
senaste årtiondena. Orsakerna är flera och invävda i varandra. Detta
blir ett huvudämne i andra delen.

Jag kommer huvudsakligen att hålla mig till rikspolitiken och de i
denna direkt deltagande. Om kommunalpolitiken och
kommunalpolitikerna har några synpunkter redovisats i kapitel IV.

<h3>1 <i>Före och efter rösträttsreformen</i></h3>

Låt mig först i detta kapitel beröra riksdagsmännens kvalitet som
politiker och deras personlighetstyp under trettio- och fyrtiotalen som
är mitt jämförelseled bakåt. Vissa mycket speciella förhållanden och
händelseutvecklingar före, under och efter första världskriget hade
fört många särskilt väl utrustade personer till politisk verksamhet.
Inom det socialdemokratiska partiet hade många av dem varit unga
när de kom in i politiken, och de stannade kvar över årtiondena.

Jag som personligen känt många av den tidens socialdemokratiska
rikspolitiker och som kunnat följa andras politiska verksamhet mera på
avstånd, är övertygad om att det inte bara kan vara en överdriven
känslomässig nostalgi från min sida, när jag bestämt menar att för fyra,
fem decennier sedan, när jag gjorde mina erfarenheter i svensk politik,
hade Sverige en period med ovanligt kvalificerade politiker i
riksdagen, och detta framför allt, men inte enbart, inom det
socialdemokratiska partiet.

Den långa rösträttsstriden som jag talade om i kapitel V, innebar en
kraftig politisk aktivisering djupt ner i folklagren. När så, under
trycket av ryska revolutionen, krigets avslutning, omvälvningarna överallt
i Europa, och hungermarscherna här hemma, lika och allmän rösträtt
till båda kamrarna för män och kvinnor slutligen genomfördes vid
krigets slut, var det för socialdemokraterna och de liberaler, som också
stritt för reformen, naturligt att de kommit att tillmäta ledamotskap i
riksdagen stor betydelse och högt värde. Det var ju för att alla
medborgare skulle bli representerade i riksdagen de stritt.

Högern, som stått emot och endast dröjande och motvilligt måst ge
efter och som fruktade verkningarna, hade likaledes anledning att
tillmäta riksdagsmannaskap stor vikt. Det hade ju för dem gällt, först
att i riksdagen motstå rösträttsreformen, och sedan att möjligast
effektivt kunna kämpa emot de verkningar, som de hade fruktat.

I alla partier bör detta ha inneburit att högt kvalificerade personer
var beredda att ställa upp som kandidater vid val till riksdagen.

För socialdemokrater och liberaler var vidare den allmänna
rösträtten inte bara en förutsättning för inhemska reformer utan även för
trygghet mot äventyrlig utrikes- och militärpolitik. Den "bildade"
överklass, som utgjorde en kärna i högerpartiet var inte pålitlig, som
de såg saken. De erinrade sig att om vissa i denna bildade överklass
fått råda hade, utan Hjalmar Brantings hotfulla protest på den då i stor
utsträckning alltjämt rösträttslösa arbetarklassens vägnar, Sverige
kunnat komma i krig med Norge 1905.

Senare, när första världskriget brutit ut, fanns i denna klass,
huvudsakligen inom högern, personer som ville få oss med i kriget genom
någon slags anslutning till Tyskland. Detta kan jag som en då politiskt
intresserad skolpojke ge personligt vittnesbörd om. Mot det krigets
slut var samma krafter verksamma för att driva oss att ingripa i finska
inbördeskriget på de vitas sida.<sup>1</sup>

Dessa påtagliga erfarenheter hade gett ökad styrka åt kraven på
allmän rösträtt till båda kamrarna utan diskriminerande penningstreck
till förmån för överklassen. Det gällde alltså inte bara möjligheterna att
driva fram inre reformer utan även fredens bevarande genom att
resolut undvika krigsrisker.

Jag ser som en tredje orsak till hög kvalitet särskilt bland
socialdemokraterna den strid som hade utkämpats under tio- och tjugotalen
mellan de på marxistisk grund mer revolutionärt inställda och de
reformistiska i efterföljd av Hjalmar Branting såsom han hade
utvecklats. Den "vänstersocialistiska" rörelsen, om jag sammanfattande får
kalla den så, hade — under splittring, klyvningar, förändrade
partibeteckningar och återanslutningar — blott vunnit en svag och sjunkande
minoritet inom socialdemokratin och aldrig fått ett betydelsefullt
inflytande i fackföreningsrörelsen.

Denna strids betydelse för den fråga som här diskuteras är att den
började i ungdomsförbundet och länge fördes som i första hand en
kamp om ungdomarna. Detta drog från början och tidigt många högt
begåvade unga arbetarpojkar in i politisk verksamhet, t ex Gustav
Möller, Per Albin Hansson och Sigfrid Hansson och litet senare
Torsten Nilsson, Sven Andersson och, på den andra sidan, t ex Ivar
Wennerström, Karl Kilbom och de till härkomsten mera medelklassiga Zeth
Höglund och Fredrik Ström.

Den striden innebar en allmän politisk aktivisering av den
socialdemokratiska arbetarungdomen. Jag nämner detta här eftersom flera av
dessa ungdomar sedan under trettio- och över fyrtiotalet skulle
komma att spela en ledande roll i partiets politik och naturligtvis bidra till
upprätthållandet av den höga nivån hos partiets riksdagsmän.

<h3>2 <i>Behovet av forskning</i></h3>

Min uppfattning, att i allmänhet begåvningskvaliteten på
riksdagsmännen var hög för femtio år sedan och att den särskilt inom det
socialdemokratiska partiet hölls hög också in på fyrtiotalet och att
deras personlighetstyp då var mera obunden och frihetlig, bygger, det
skall medges, i första hand på mina personliga minnen. Dessa har jag
nu sökt göra mer förklarliga genom reflektionerna om verkningarna av
striden om rösträttsreformen och dess slutliga genomförande, olika
aktivisttendenser särskilt bland de högersinnade, och striden inom
socialdemokratin mellan dem som stod för den mera revolutionära och
dem som bekände sig till den reformistiska linjen. Dessa förklarande
reflektioner är naturligtvis diskutabla, i synnerhet ifråga om deras
relativa betydelse för frågan om kvalitetsnivån hos riksdagsmännen
och deras personlighetstyp, som är det ämne jag här diskuterar.

Jag inser väl att mina personliga intryck skulle behöva stöd av
verklig forskning. Som institutionell samhällsforskare menar jag
principiellt, att allt kan utforskas, och att allt som är betydelsefullt också
bör diskuteras och utforskas. Jag inser emellertid att forskning om
riksdagsmännens begåvningskvalitet och personlighetstyp i en
förgången tid möter stora svårigheter, i synnerhet som alla i denna äldre
generation av svenska politiker nu är döda, medan även den då yngre
generationen, som jag tillhör och som har personliga minnen från
trettio- och fyrtiotalen, redan är starkt decimerad.

Nu finns naturligtvis ett rikhaltigt arkivaliskt material bevarat om
vad dessa politiker författat, talat, sagt och ibland antecknat om sig
själva och varandra. Och det finns brev. Några få har skrivit
memoarer.<sup>2</sup>

Vid nedskrivningen av denna bok har jag nästan helt fått avstå från
försök att använda detta ofantliga material. Jag har inte ens letat reda
på vad som kan finnas av brev, manuskript och annat material i vad
Alva och jag själva i osorterat skick överlämnat till Arbetarrörelsens
arkiv.

När jag inte sökt använda detta källmaterial och ej heller
systematiskt genomgått den historiska och statsvetenskapliga litteratur som
kan beröra de problem jag tar upp, är förklaringen, och jag hoppas
även ett tillräckligt försvar, att det därför erforderliga arbetet inte
kunnat inrymmas inom den tid jag haft för författandet av denna bok;
se i förordet.

Jag har i hög grad fått lita till mina egna minnen av den gångna
generationen och av den handlingsmiljö, inom vilken dessa en gång
verkade. Efter genomtänkande har jag så sökt ge min samlade
allmänna uppfattning om de handlande personerna, de rådande
förhållandena och dessas utveckling.

Till dessa allmänna omdömen, som det är mitt huvudsakliga syfte
att överbringa, har jag, likaledes ur minnet, tillfogat några få lösryckta
illustrerande episoder. Redan en utförligare redovisning av allt jag
personligen minns av betydelse för det allmännare problem jag ställt
upp, skulle alldeles spränga ramen för denna bok och innebära ett
arbete som jag inte är i tillfälle att nu påta mig. <i>Det är inriktningen på
allmänna omdömen som i främsta rummet skiljer denna bok från memoarer.</i>

En mycket stor svaghet vid uppbyggandet av analyser av gångna
tiders politiker och deras verksamhet på en mans minnen är
naturligtvis också den begränsning det innebär till att endast ett fåtal personer
skildras och frågor berörs. I detta fall betyder det framför allt, att mina
erfarenheter nästan helt är begränsade till socialdemokraterna och
bland dem till de personer jag då träffade och arbetade tillsammans
med i ekonomiska och sociala frågor. Med den begränsningen blir
skildringen med nödvändighet egocentrisk.

Många viktiga personer och politiska utvecklingar blir inte
behandlade. Denna brist kan avhjälpas genom att andra personer med andra
slags erfarenhet reflekterar över de allmänna uppfattningar de
kommer fram till vid övertänkandet av sina minnen. Men det är hög tid, då
nu så få ännu är i livet av min generation.

Jag hör till dem, som inte systematiskt förde minnesanteckningar
över vad jag var med om. Alltså bygger jag helt på vad jag nu minns.
Jag kan minnas fel och gör det säkert ibland i fråga om de illustrerande
episoderna. Men även mina allmänna omdömen, som ju är
huvudsaken, kan bygga på systematiska minnesfel.

Detta reser frågan, i vad mån det kan finnas snedvridningar i mina
erinringar. Närmast kunde man vänta en opportunistisk
tillrättaläggning. Man drar ihop minnen som man vill minnas men glömmer lätt
det som man inte vill minnas.

Jag har i min allmänna läsning inte funnit mycket i den psykologiska
litteraturen om hur selektivt minnet arbetar. En iakttagbar orsak,
varför somliga upplevelser fäst sig i minnet, är att de återkallats och ibland
berättats, kanske flera gånger. Men den iakttagelsen avlägsnar inte
misstanken för opportunism. För varför har man erinrat sig och
berättat just de episoder varpå en viss allmänuppfattning så byggts?

Jag har ansträngt mig att genomtänka allt jag kan minnas av
betydelse för ett allmänt omdöme. Och jag har sökt skriva med absolut
ärlighet. Men fullt försvarad mot minnets tillrättaläggning av vad jag
varit med om, kan jag naturligtvis inte känna mig.

<h3>3 <i>Personlighetstypen</i></h3>

En sak vill jag från början understryka. De omständigheter jag i
sektion 1 pekat på som orsaker till en hög nivå av riksdagsmännens
kvalitet som politiker under trettio- och även fyrtiotalet var inte av
sådan natur, att de band dem till bestämda och fastlagda partilinjer i
alla möjliga särskilda frågor. Inom det socialdemokratiska partiet fanns
förvisso en gemensam grundåskådning. Men inom denna var det då
stort utrymme för personliga uppfattningar och en friare diskussion.
Som jag i kapitel VIII skall illustrera med exempel, kunde partiet också
ändra ståndpunkt och göra det även i viktiga frågor.

Denna partiets frihetliga karaktär under denna tid gav utrymme för
riksdagsmän av en annan personlighetstyp än hos dem vi nu fått. Utan
att kunna grunda mig på lika rikhaltiga personliga erfarenheter tror jag
att det förhållit sig likadant i de andra partierna.

Det finns säkert ett ömsesidigt samband mellan å ena sidan den då
förhärskande större åsiktsfriheten inom partiet och den frihetliga
personlighetstypen hos riksdagsmännen, och å andra sidan deras
begåvning och allmänt politiska kvalitet. Riksdagsmannaskap måste den
tiden ha varit en mera tilldragande sysselsättning för begåvningseliten
i olika samhällslager. Och fritänkande och frispråkiga individer blev då
i ett frihetligt parti lättare godtagna som kandidater vid riksdagsval.
Denna skillnad mellan då och nu skall framgå tydligare när jag i andra
delen av boken skall diskutera den nutida rekryteringen av
riksdagsmän och villkoren för deras verksamhet i riksdagen.

Detta om den då förhärskande mera frihetliga karaktären hos
riksdagsmän inom partierna finner jag särskild anledning att understryka,
eftersom denna olikhet mot nu tycks ha glömts bort, något vartill det
förvisso finns alla opportunistiska skäl. Man vill inte gärna se den
förändringen. Jag läser inte bara i pressen utan även i den
statsvetenskapliga litteraturen, som jag råkat bläddra i, att man vanligen bortser
från denna olikhet mellan då och nu.

Jag vill inte påstå att moderna termer som "partiledare",
"partiledning", "partilinjer", "utspel" o s v är språkliga nybildningar. Men i
alla händelser saknades de eller var ytterligt sällsynta i den tidens
diskussion. Men termen "frihetlig" saknades också den tiden i dagligt
tal. Att den då inte förekom berodde emellertid tvärtom på att saken
togs som självklar.

Parentetiskt skulle jag i förbigående vilja påpeka, att förändringar i
språkbruket utgör en alltför bortglömd källa för kunskap om politik
och politiker, liksom om allmänhetens inställning.

<h3>4 <i>En förhistoria</i></h3>

Det fanns emellertid en förhistoria som måste beaktas för full förståelse
av den frihetliga karaktären av partiet just under trettio- och
fyrtiotalen, när jag hade mina personliga erfarenheter. Under tio- och in på
tjugotalet, då bland socialdemokraterna striden stod mellan den
reformistiska majoriteten och minoriteten till vänster, var det annorlunda.

Majoriteten i riksdagsgruppen hade funnit anledning att 1915 anta
den s k "munkorgsparagrafen". Den förbjöd gruppens medlemmar att
"i viktiga frågor" följa en från majoritetens mening avvikande linje.
Paragrafen riktade sig emellertid egentligen inte emot individuella
avvikelser i en särskild fråga utan mot bildandet av en fronderande
fraktion.

En minoritet av 15 socialdemokratiska riksdagsmän bildade året
därpå en egen grupp som benämnde sig "socialdemokratiska
riksdagsgruppens minoritet". 1917 grundades så Sveriges socialistiska
vänsterparti med Zeth Höglund och bl a Carl Lindhagen, Fabian Månsson
som framträdande upprorsmän. Demonstrativt bestämde man att
medlemmarna i det nya partiets verkställande utskott inte skulle
kunna sitta mer än två år i rad och ordföranden bara i ett år, och man
tänkte sig allmänna omröstningar inom partiet. Partiet blev kortlivat.
Men oppositionen mot "kadaverdisciplin" i det socialdemokratiska
partiet fortlevde in på tjugotalet.

En viktig sak att understryka är att majoritetens motvilja mot
opponenterna till vänster i första hand gällde och fortsatte att gälla, inte
deras olika inställning i enskilda aktuella sakfrågor utan deras
vacklande och oklara inställning till de demokratiska principerna och deras
försök att bilda en fraktion. Vid mitten av trettiotalet, när jag kom in i
riksdagen, hade denna motsättning förlorat i betydelse. Men det
ömsesidiga misstroendet mellan t ex Per Albin och Zeth Höglund bestod.<sup>3</sup>

Vid en tillbakablick framstår nog trettio- och även fyrtiotalen, när jag
hade mina personliga erfarenheter av riksdagen, som en tid när
åsiktsfriheten inom partiet kunde vara särskilt stor. Efter uppgörelsen med
bondeförbundet våren 1933 och samregerandet efter 1936 fanns i
allmänhet säker majoritet bakom regeringens viktiga förslag, och någon
övervakning av hur enskilda riksdagsmän röstade behövdes inte.

Under kriget hade vi särskilda förhållanden och snart
samlingsregering. Vid dess upplösning hade vi ju redan trygg majoritet i riksdagen.
Om Per Albins inställning till frågan skall jag återkomma i kapitel VIII.

Låt mig tillägga att den andra frågan, som jag berör, om politikens
dragningskraft på personer med hög begåvning och frihetlig
inställning är viktig och måste resas i en realistisk analys av partiväsendet.
Den hör emellertid i vår offentliga diskussion och också i vår
statsvetenskapliga litteratur till de tabu-belagda problemen.

<h3>5 <i>Hur jag kom in i politiken</i></h3>

När jag på tiotalet var gymnasist i Norra Real i Stockholm hade jag av
min kristendomslärare blivit meddelad att jag inte kunde få A utan
bara a, eftersom jag enligt hans mening inte var tillräckligt positivt
inställd till religion. Jag hämnades genom att ofta på senvåren, när
riksdagen den tiden var i fullt arbete, skolka från
kristendomstimmarna för att istället tillbringa tiden på riksdagsläktarna. Jag fortsatte att
ofta hålla mig där under de allra första studentåren vid Stockholms
högskola.

Jag såg då, och hörde, Trygger, Lindman, Edén, Branting, Zeth
Höglund, Fridtjuv Berg, Rydén, Lindhagen och Palmstierna — som jag
tyckte såg spotsk ut där han ofta brukade sätta sig på en stol bredvid
talmansbordet med benen i kors — och sedermera Per Albin, Möller
och Wigforss och många andra. Det var riksdagsmän av uppenbart
hög personlig kvalitet och av en starkare och mera egensinnad
personlighetstyp än vi senare fått vänja oss vid. Reflektionen om deras
begåvning och personlighetstyp gjorde jag redan då.

Jag gör så ett hopp i tiden.<sup>4</sup> När Alva och jag kom hem till Sverige
sommaren 1931 hade vi bakom oss ett amerikaår 1929—30, varunder vi
på allvar blivit politiskt väckta genom konfrontationen med Amerikas
grälla sociala problem. Men särskilt på Alvas områden, som var
socialpsykologi, familjesociologi och pedagogik, hade vi också blivit
inspirerade av amerikanernas styckevis framstående forskning på dessa
områden och av alla deras intressanta fastän ytterligt begränsade
praktiska "pilot projects".

Vi hade tillsammans upplevt Amerika på en bred front, bl a på
grund av vår olika ämnesinriktning. Själv var jag så djupt gripen av allt
jag erfor, att jag på två år inte författade mer än en populär uppsats för
<i>Tiden</i> om "Socialism och kapitalism i Amerika". En sådan tom period i
mitt vetenskapliga författarskap har jag aldrig upplevat, varken före
eller efter.

Politiskt stadfästes sedan under året i Genève 1930–31 hos oss den
skepsis vi då kände för de i Genève baserade mellanstatliga
organisationernas möjligheter att uträtta mycket ifråga om de internationella
relationerna. Huvudintresset fick inriktas, menade vi då, på reformer i
de särskilda länderna, vilket för oss betydde i Sverige, medan de
internationella frågorna fick vänta. Så såg vi den tiden våra naturliga
arbetsuppgifter. Ingen kunde då ännu räkna med något så vansinnigt
som ett nytt världskrig. Alla var inriktade på "back to normalcy", ett
uttryck som ju aldrig använts efter andra världskriget. Efter
hemkomsten skrev vi nu även formellt in oss i det socialdemokratiska partiet.

Som våra sparda annotationsböcker visar, fylldes från första början
vår tid av föredrag, sammanträden och andra sammanträffanden. Vi
skrev artiklar och böcker. Vi levde intensivt med i den radikala
samhällsdebatt som just då blossade upp på många områden. Våra nära
förbindelser med de radikala arkitekterna har jag nämnt något om i
kapitel I.

Vi är nu förvånade över hur mycket som kunde hinnas med under
varje dygn. Då, liksom sedermera och även nu, innefattade
arbetsdagarna normalt lördagar och söndagar. Vi kunde ta oss ledigt när det
roade oss men hade, då som nu, ofta med oss ofärdiga manuskript att
arbeta på.

För egen del var det mesta av min vetenskapliga verksamhet, dessa
första år av trettiotalet inriktad på penning- och konjunkturpolitik,
som resulterade i böcker och tidskriftsartiklar. De passade direkt in i
det socialdemokratiska partiets praktiska politik. Jag fick vara med och
diskutera den viktiga socialdemokratiska arbetslöshetsmotionen våren
1932, som sedan blev, först vårt valprogram för höstens val och
därefter handlingsprogrammet för den socialdemokratiska regeringen, som
trädde till efter det lyckosamma valet.

Jag kom snart med i det offentliga utredningsväsendet.

Och jag fick skriva den konjunkturpolitiska inledningen till den
statsverksproposition som i januari framlades för 1933 års riksdag. Den
hade tidigare flera år brukat författas av Gustav Cassel.

Till den var fogad en bilaga, <i>Konjunkturpolitiken och offentlig
hushållning,</i> som vetenskaplig motivering för den nya expansionistiska och
underbalanserade budgeten. Idén till en sådan motivering kom från
Ernst Wigforss och hade diskuterats mellan oss båda och Erik Lindahl.
Vid korrekturläsningen fick jag kritik och hjälp av Östen Undén.

I början av trettiotalet var min närmaste kontakt med Ernst
Wigforss. Han brukade ofta samla oss unga ekonomer, i första hand Erik
Lindahl, Alf Johansson och mig, på kvällarna i sin villa i Äppelviken,
medan Eva kokade kaffe och emellanåt deltog i våra samtal.

Där förbereddes på enkelt och direkt vis politiska
ståndpunktstaganden och dessas motivering. Även när i fortsättningen utredningar och i
alla händelser mera bestämda och utförliga formuleringar blev
erforderliga, hade handlingslinjer blivit antagna och fastlagda.

Om Stockholmsskolan skall jag berätta mer i nästa kapitel.

<h3>6 <i>De ledande socialdemokraterna på trettiotalet</i></h3>

Att särskilt det socialdemokratiska partiet då förfogade över ledande
politiker av utomordentlig kvalitet och kapacitet fick jag i mina
personliga kontakter erfara och kan nu vittna om.

Somliga av dessa, som Per Albin Hansson, Gustav Möller, Sigfrid
Hansson och flera andra var självlärda arbetarpojkar, som på grund av
den tidiga ålder de blivit politiskt vakna också blivit erfarna politiker
vid unga år. Hur de skaffat sig sin mycket höga bildning, som ofta
även omfattade viss förtrogenhet med ett eller ett par utländska språk,
och detta i en tid då det allmännas åtgärder för att underlätta
fortbildningen efter den korta folkskolan var minimala eller obefintliga, finner
jag det fortfarande svårt att begripa.

Per Edvin Sköld var bondpojke. Hans studiegång började som
värvad soldat. Sent omsider kom han till Lund och blev fil kand, men för
den som känt honom var det svårt att räkna honom bland partiets
akademiker.

Andra inom det ledande skiktet hade solidare akademisk bakgrund,
t ex Arthur Engberg, Rickard Sandler, Ernst Wigforss och Östen
Undén. De var undantagsmänniskor. Under deras uppväxtår, liksom
vanligen i alla tider, var både lärare och studenter i allmänhet
konservativa, ibland med den döljande självkarakteristiken "opolitiska".
Detta var särskilt så, sedan den lysande fast fåtaliga generationen från
åttio- och nittiotalen av framstående liberaler vid eller från
universiteten börjat åldras eller hade avlidit. Då, som nu, kom ju de flesta
studenter, inriktade på högre akademisk utbildning, från överklassen
och den bättre ställda medelklassen.

Mellan dessa båda grupper av ledande socialdemokrater märktes
aldrig minsta känsla av främlingskap på grund av olikheten i
utbildning. Grunden för detta var det faktum att icke-akademikerna ju på
egen hand förvärvat en bildning som gjort dem jämställda som
intellektuella. Detta framstod som självklart vid umgänget med dem och
måste göra det även idag vid studiet av vad de sade och skrev. Läs t ex
Gustav Möller när han skrev i <i>Tiden.</i>

Vissa av dem stod särskilt nära varandra från ungdomsåren, t ex
Wigforss och Undén. Andra var istället ganska ostentativt skilda från
varandra som Wigforss och Möller. Senare i den socialdemokratiska
regering som 1945 efterträdde samlingsregeringen, satt jag vid
regeringsluncherna mellan de båda, och jag kunde erfara att de knappast
växlade ett ord med varandra.

Bakom deras bristande inbördes vänlighet låg inte bara, och i alla
händelser inte främst, olikheter i politisk uppfattning i sakfrågorna
utan djupa olikheter i levnadsstil och levnadshållning. Motsättningen
mellan dessa båda skulle efter Per Albins död hösten 1946 explodera
med en intensitet som mycket allvarligt skakade hela partiet. Den
historien skall berättas i kapitel IX.

Relationen mellan Möller och Wigforss var emellertid förvisso inte
den normala i den socialdemokratiska regeringskretsen eller allmänt
bland ledande socialdemokrater, utan helt unik. Mestadels var det gott
kamratskap och även vänskap mellan dem alla, också när de ibland
hade olika åsikter.

Jag tänker då och i fortsättningen av detta och följande kapitel på
tiden intill Per Albins död hösten 1946. Därefter rådde inte längre
denna fridsamma anda inom regeringen. Den då uppflammande
konflikten mellan Wigforss och Möller om efterträdare till Per Albin, och
litet längre fram på våren 1947 valutakrisen och den oss då påtvingade
finansiella och ekonomiska åtstramningen skapade svåra påfrestningar
på sammanhållningen inom regeringen i flera år framåt. Denna
utveckling skall beröras i kapitel X. I fortsättningen av detta och närmast
följande kapitel håller jag mig fortfarande till tiden före dessa
påfrestningar.

Även under denna tid pyrde undantagsvis mellan några av de
ledande socialdemokraterna ovänskap eller åtminstone frånvändhet,
ibland som en följd av familjetrassel. Sigfrid Hansson blev
generaldirektör för den tidens mera direkt på socialpolitiken inriktade
socialstyrelse först 1937. Detta skedde efter det jag, som var bådas intime vän,
ganska hårt sagt åt Möller, som var socialminister, att det var en
skandal att vi aldrig fått en socialdemokrat på denna post, när vi hade
en så lysande och vad meriter beträffar helt oslagbar kandidat som
Sigfrid Hansson.

<h3>7 <i>Samarbetet i partiet</i></h3>

Mycket allmänt gäller det att socialdemokraterna den tiden, inom
regeringen, i riksdagen och utanför, hade ett övermått av mycket
särpräglade personligheter: egensinnade och, som jag skall visa i
följande kapitel, ofta oliktänkande även i viktiga frågor, och ibland,
fastän naturligtvis mycket sällan, närmast personligen ovänner som i
fallet Wigforss—Möller. Hur partiet dock kunde utforma och föra en
gemensam, enhetlig och kraftfull politik, som gav oss ledningen i
landet, är en fråga som skulle kräva ingående forskning.

Vi hade då ingen utbyggd partiapparat, inget partikansli och inga
snäva "partilinjer" av den specialiserade typ vi nu fått vänja oss vid
och som skall karaktäriseras i andra delen.

Vi hade inga spökskrivare, utan tal och artiklar fick var och en
författa själv liksom motionerna i riksdagen.

I riksdagen förekom ibland partimotioner. Dessa hade författats av
en eller oftast en grupp av ledande politiker och hade diskuterats i
partigruppen, ibland också med partivänner utanför riksdagen. Så var
t ex fallet med arbetslöshetsmotionen våren 1932. Något kansliarbete
låg inte bakom ens ett så betydelsefullt solidariskt viljeuttryck i
riksdagen.

Vi sammanhölls av en gemensam grundåskådning med möjlighet
till meningsskillnader — ända tills en huvudfråga lyfts fram till
beredskap för handling. Detta förhållande, och dess olikhet mot nu, skall
ofta återkomma i min fortsatta framställning.

Det fanns heller inte omkring oss alla slags, för egna syften
väldisciplinerade, tunga intresseorganisationer. Och de som fanns var inte
utrustade med utredningskanslier.<sup>5</sup> Det fanns då ett mycket större
utrymme för personliga insatser. Till alla dessa frågor kommer jag ofta
tillbaka i fortsättningen. Allt gick så enkelt till och gav utrymme för de
verkligt intresserade att ha direkt och ohämmat inflytande.

För utvecklingen av tankarna inom partiet och särskilt för kontakten
med ungdomen spelade i början av trettiotalet det av Arthur Engberg
bildade s k Marxsällskapet en viktig roll. Det sammanträdde på gamla
Kronprinsen vid Drottninggatan en trappa upp i dess sällskapsrum.
Vid ett sammanträde tidigt på våren 1932, då den nyssnämnda
socialdemokratiska arbetslöshetsmotionen förbereddes, var Wigforss,
Möller, Sandler och Sköld närvarande — jämte en stor skock av oss unga.
Diskussionen var mycket livlig och hade inflytande på motionens
slutliga utformning. Vid andra sammanträden diskuterades t ex med
inledning av Sköld, som var riksbanksfullmäktig, hur vi skulle handla
när Kreugerkrisen var i faggorna.

När längre fram Marxsällskapet började tyna bort, arbetade Nordens
Karlsson (Karl Fredriksson), som spelade en viktig roll i den inre
partidiskussionen, och jag med hur vi skulle få igång det igen. Men
först 1945 fick jag, som tillsammans med Arne Björnberg hade tagit
över redaktionen av <i>Tiden</i> — gjort färgen på omslaget röd, radikalt
förändrat innehållets både karaktär och uppställning och med ett slag
nästan tredubblat antalet prenumeranter — ett tillfälle att göra en
insats för upprätthållandet av den breda intellektuella demokratin
inom partiet. Vi startade "Kretsen kring Tiden", och hade under en tid
framgång med att regelbundet föra samman partiets ledare och unga
diskussionslystna partikamrater. Nu finns naturligtvis ingen sådan
central träffpunkt. Allt har blivit så storskaligt, invecklat och
specialiserat.

<h3>8 <i>Riksdagens sammansättning</i></h3>

Våren 1936 blev jag riksdagsman på dalabänken i första kammaren.<sup>6</sup>
När jag skriver detta, har jag framför mig förteckningarna över båda
kamrarnas sammansättning det året. Genomgången av dessa och de
minnen det väcker fyller mig med rörelse och vemod. Nästan alla mina
riksdagskamrater från den tiden är nu döda.

Jag skall göra en grov analys av vad som framgår av dessa
förteckningar om riksdagens sammansättning den tiden. Jag behöver ha det
nedtecknat för vad jag i andra delen kommer att säga om riksdagens
mycket förändrade sammansättning nu. Jag försöker således placera
riksdagsledamöterna efter kön, partitillhörighet, yrke och socialklass.

Vad gäller kön är det lätt gjort. Första kammaren hade bland sina 150
ledamöter ingen kvinnlig, sedan Kerstin Hesselgren blivit utslagen.
Hon skulle komma tillbaka först 1957, då till andra kammaren.

Bland andra kammarens 230 ledamöter hade 5 kvinnor fått plats,
varav 3 var socialdemokrater och 2 borgerliga. Bara en kvinnlig
ledamot stod med någon yrkestitel, de andra bara som fru eller fröken.
Undantaget var en folkpartistisk folkskollärare i andra kammaren.

Dessa siffror illustrerar den mycket starkare kvinnodiskrimineringen
då, vilket jag skall kommentera i kapitel VIII.

Nästan lika lätt är det att gruppera riksdagsledamöterna efter
partitillhörighet. Endast tre deklarerade inte någon anslutning till parti,
nämligen i första kammaren dess talman A.F. Vennersten och f d
statsministern, landshövding Hjalmar Hammarskjöld och i andra
kammaren snickaren O.M.K Nordström från Värmland. De första två
räknar jag tryggt till borgerligheten, den tredje med någon ovisshet till
socialdemokraterna.

Om vi vidare räknar in de ytterligt fåtaliga i småpartierna, dels
kommunisterna och Kilbommarna till socialdemokraterna, dels den
nationella gruppen till borgerligheten (högern), får vi den tidens
partiställning: i första kammaren 66 socialister och 84 borgerliga, i andra
kammaren respektive 110 och 120.

Svårare får jag det att ordna upp mina riksdagskamrater efter yrke
och socialklass. Jag minns nu hur jag när jag visade en gästande
utlänning ner på kamrarna från läktarna brukade säga utan mycken
överdrift, att det han såg var ett ganska representativt urval av svenska
folket med bara en rätt kraftig dragning, som naturligt var, till en högre
samhällsställning än i hela valmanskåren.

När jag nu med hjälp av förteckningarna skall söka precisera denna
utan tvivel helt riktiga bedömning, möter jag alla de svårigheter som
beror av det svenska titelväsendet.

De som i stället för yrke helt enkelt uppgav akademisk grad, t ex fil
dr, var visserligen ett mycket litet fåtal. Flera var de som i stället för
yrke angav en offentlig förtroendeställning, t ex landstingsman eller
riksbanks- respektive riksgäldsfullmäktig. Ett sådant uppdrag kunde
inte vara deras huvudsakliga yrke. Dessa fick jag placera efter vad jag
vet eller kan förmoda.

Flera av dem som angav en förtroendeställning inom
fackföreningsrörelsen, t ex förbundsordförande eller ombudsman, hade vanligen
redan då heltidsjobb i den egenskapen och hade fått lämna
verkstadsgolvet, som de dock alla kommit från. Dem räknar jag som arbetare.

Om jag efter dessa påpekanden söker placera mina
riksdagskamrater efter yrke, får jag i första kammaren 25 arbetare, alla
socialdemokrater. I andra kammaren fanns 60 arbetare, och bara 1 av dem var icke
socialdemokrat.

Jordbrukarna var betydligt fler: i första kammaren 39, varav bara 2
återfinns på den socialdemokratiska sidan. I andra kammaren fanns
103 jordbrukare, varav hela 20 tillhörde det socialdemokratiska lägret.

Jordbrukargruppen var emellertid socialklassmässigt synnerligen
heterogen. Den inbegrep alla som bedrev jordbruk som yrke, från
torpare och småbrukare till godsägare. De som angav godsägare som
titel var i första kammaren 7 och i andra kammaren 3, alla borgerliga.
Den gruppen var nog i verkligheten större, eftersom flera godsägare
kallade sig jordbrukare.

Vid sidan av de två stora huvudgrupper jag dragit fram, arbetare och
jordbrukare, har vi en alldeles brokig tredje grupp av riksdagsmän.
Den räknade i första kammaren 85, varav 39 var socialdemokrater, och
i andra kammaren 67, varav 27 socialdemokrater. Skalan väger hos
dem tungt åt över- och högre medelklass. Endast några i jämförelse
med nuet särskilt intressanta undergrupper skall här utskiljas.

En var de högre tjänstemännen, med 3 landshövdingar, 5
generaldirektörer och inte mindre än 18 jurister. De flesta av dessa var i första
kammaren och inte så få av dem var i båda kamrarna
socialdemokrater. Prästerna var inte mindre än 6, med hälften i vardera kammaren
och fördelade lika, 3 socialdemokrater och 3 borgerliga.

Av professorer fanns i första kammaren 7, varav 2 socialdemokrater,
i andra kammaren 3, varav 1 var socialdemokrat och 2 borgerliga.
Läroverkslärarna var sammanlagt 8, med i första kammaren 5
socialdemokrater och en borgerlig samt en av vardera socialdemokrater och
borgerliga i andra kammaren.

Återstår att nämna de två kanske mest frapperande kategorierna,
nämligen först det enorma uppbådet av journalister: hela 12 i första
kammaren, varav endast 1 borgerlig, och proportionsvis de ännu fler,
eller 28 i andra kammaren, fördelade på 18 socialdemokrater och 10
borgerliga. De allra flesta var huvudredaktörer för sina tidningar.

Lika uppseendeväckande är folkskollärarnas fåtalighet. De var bara
1 i första kammaren, socialdemokrat, och 4 i andra kammaren, varav 3
socialdemokrater och 1 borgerlig, den folkpartistiska lärarinnan.
Denna yrkesgrupp visade alltså en kraftig nedgång från Fridtjuv Bergs och
Värner Rydéns tid. Som jag flerstädes i denna bok får anledning att
återkomma till, hade folkskollärarna i slutet av artonhundratalet och
början av nittonhundratalet spelat en viktig roll i alla folkrörelser och i
politiken. I riksdagen hade de ännu 1910 varit 11 och 1929 nere i 6 i
båda kamrarna.

<h3>9 <i>Reflektioner</i></h3>

Det finns några allmänna reflektioner jag vill göra till det siffermaterial
om riksdagens sammansättning på min tid jag lagt fram i föregående
sektion.

En sådan är att den socialdemokratiska väljarkåren, som dock till så
stor del var arbetare och småfolk, i riksdagen likväl så relativt ofta lät
sig företrädas av personer tillhörande den högre medel- och
överklassen.

En annan iakttagelse är att första kammaren i jämförelse med andra
kammaren genomgående oftare gav plats för riksdagsmän av högre
samhällsklass. Eftersom båda kamrarna var baserade på allmän
rösträtt, betyder detta att orsaken måste vara det indirekta valsättet till
första kammaren.

Landstingsmännen som själva en gång blivit valda, tenderade när
de sedan skulle välja, att då utse personer med en i genomsnitt relativt
högre samhällsställning än de själva, som blivit valda vid
direkta val. De följde, när de en gång blivit valda och själva skulle välja,
samma urvalsprincip som hela valmanskåren visat sig följa.

En annan säregenhet hos första kammarens riksdagsmän är att så
relativt många tidigare varit ledamöter av andra kammaren och således
"befordrats". 1936 var de 34. Jag antar att den längre valperioden varit
ett skäl att föredra ledamotskap i första kammaren. Men i enstaka fall
kan anledningen ha varit, att en förtjänt ledamot av andra kammaren
slagits ut vid ett val.

Förteckningarna över ledamöterna i de båda kamrarna anger för var
och en antalet bevistade riksmöten. Som jag ofta påpekar i denna bok
var det allmänt och är alltjämt så, att den som en gång blivit något i
Sverige anses ha rätt att fortsätta. Vi bör därför inte bli förvånade att så
många riksdagsmän var veteraner. I första kammaren hade 84 av 150
tio eller fler riksmöten bakom sig, i andra kammaren 124 av de 230. De
riksdagsmän som varit med tjugo eller fler år var i första kammaren 33,
i andra kammaren 76. Tendensen var densamma i alla partier.

<h3>10 <i>Riksdagsmännen sällan professionella</i></h3>

Den kanske viktigaste karaktäristiken av den tidens riksdagsmän var
dock, att de vanligen stod kvar som aktiva i sina yrken och inte blev
professionella politiker. Ledamotskap av riksdagen tog inte i anspråk
så mycken tid och var långt ifrån heltidssysselsättning.

Den riksdag jag minns från trettiotalet och ännu på fyrtiotalet
öppnades den tionde januari eller nästa söckendag om den tionde var en
söndag. Som nu, framlades vid denna tidpunkt
statsverkspropositionen. Sedan hade riksdagsmännen under en lång tid inte mycket att
göra, som påkallade deras närvaro, utom remissdebatten som de flesta
ville övervara även om inte delta i. Några ville författa motioner med
anknytning till statsverkspropositionen, vilket emellertid kunde göras
hemma.

För något mer än två tredjedelar av riksdagsmännen som hade säte i
utskotten — färre i andra kammaren än i första som var mindre men
skulle ha lika många representanter i utskotten — blev det så
småningom mera att göra, allteftersom de andra propositionerna också började
komma, då liksom nu ofta med dröjsmål, och dessutom motioner.

Eftersom enligt traditionen utskottsplatserna i allmänhet fördelades
efter senioritet räknad i antalet bevistade riksmöten, blev särskilt de
nyvalda riksdagsmännen och alldeles särskilt de i andra kammaren
vanligen inte överansträngda av att sitta som suppleanter vid väggen.
Deras närvaro var inte obligatorisk. De kunde i allmänhet ganska fritt
vara borta om de hade något att uträtta. Och det kunde de ordinarie
också, eftersom det alltid fanns suppleanter, som tyckte om att flytta
upp till utskottsbordet då och då.

Allteftersom utskotten gjorde ifrån sig, blev det sedan
kammardebatter, som särskilt framemot riksdagens avslutning kunde dra ut inpå
nätterna, följda av omröstningar. Dessa krävde närvaro om
riksdagsmännen inte hade kvittat, vilket anständigtvis inte kunde göras alltför
ofta. Och sådana omröstningssammanträden fick bara mot slutet av
riksdagen ta mer än två dagar i veckan — alltså först bara onsdagar,
längre fram också lördagar och i själva slutspurten en dag till.

Och allt skulle egentligen vara slut före maj månads utgång eller så
snart därefter som möjligt.

Det var således faktiskt bara under ett par, tre månader av året en
riksdagsman behövde vara tillstädes i Stockholm en stor del av veckan.
Normalt behövde särskilt de nyvalda riksdagsmännen inte bryta upp
alls från sitt normala yrkesliv, men heller inte de som varit
riksdagsmän längre.

Det var den tiden vanligt att i riksdagskatalogen riksdagsmännen
behöll sina mera specifika yrkesbeteckningar, vare sig de var
industriledare, bönder, hantverkare eller olika slags industriarbetare. Särskilt
de senare redovisade ofta sina specialyrken, om de inte hade en
förtroendeställning inom fackföreningsrörelsen, vilket hade blivit
vanligare.

De många som inte hade haft en akademisk utbildning hade haft
sina "universitetsår", brukade jag säga till mina utländska besökare,
genom självstudier och sin verksamhet i landstingen, i de kommunala
nämnderna och i det då begynnande organisationsväsendet. Med alla
sina uppdrag hemma hade de den tiden i allmänhet stannat kvar i sina
yrken, och de gjorde det också som riksdagsmän. Detsamma gällde
landshövdingar, generaldirektörer och andra högre ämbetsmän,
industripatroner, godsägare och andra i överklassen, bland dem en del
jurister och ibland någon läkare.

Offentliga tjänstemän hade rätt att ta tjänstledigt för den tid de
måste vara borta från sin tjänst och löneavdraget var obetydligt.

Men särskilt högre tjänstemän ville inte gärna avstå från att bära sitt
ansvar och bestämma över sina revir även under de korta månader de
var mer upptagna i riksdagen. Och att en professor, åtminstone i
Stockholm och Uppsala, kunde fullgöra sina plikter som riksdagsman
utan att alls ta någon tjänstledighet, kan jag vittna om från egen
erfarenhet.

Det fanns dock några få, huvudsakligen i det socialdemokratiska
partiet, som levde som professionella politiker och ägnade hela året åt
politisk verksamhet. Från 1932 kan man säga att det gällde
medlemmarna i den regering, som inriktade sig på att bli mera stadigvarande
än under det tidigare årtiondet.

Och flera av dessa men även många andra i riksdagen hörde till den
generation av arbetarpojkar som vuxit upp i den inre strid inom den
socialdemokratiska ungdomen som jag talat om i första sektionen av
detta kapitel. Typiska var Per Albin och Möller. Men även Wigforss
hade tidigt och ganska bestämt lämnat språklärarbanan bakom sig,
även om han fortsatte att utnyttja möjligheten att skriva sig i Göteborg
och få förbli tjänstledig från lektortjänsten.

Och alla de socialdemokratiska redaktörerna i riksdagen, som jag
nämnde om, kan nog i allmänhet karaktäriseras som i huvudsak
professionella politiker. De kunde kvarstå som ledare för sina tidningar på
grund av riksdagstidens korthet och mindre pressande arbetstakt och
till och med utnyttja vad de under riksdagsnärvaron erfor för sina
tidningar. Ofta var de arbetarpojkar som själva hade haft samma slags
politiska erfarenheter från unga år som Per Albin och hans generation,
fastän oftast under en något senare tid.

I de borgerliga partierna var nog de flesta redaktörer i riksdagen
mera huvudsakligt professionella tidningsmän, utan anknytning från
unga år till en politisk "rörelse".

Hur annorlunda riksdagsmännen nu blivit i alla hänseenden, vad
som orsakat förändringarna och vilka verkningar det haft för hur
landet styrs, skall bli ämnet för flera kapitel i andra delen.

<h3>11 <i>Partigruppen</i></h3>

Med den frihetliga karaktär partiet hade inom och utom riksdagen är
det klart att sammanträdena med riksdagsgruppen spelade en viktig
roll för våra diskussioner och för skapandet av den sammanhållning i
det dagliga arbetet i riksdagen som var behövlig trots vissa
meningsbrytningar i olika frågor. Såvitt jag kan finna från mina mer begränsade
erfarenheter, spelade partigruppen samma betydelsefulla roll även i de
andra partierna.

För att lägga fast handlingslinjen i de olika frågorna, som kom upp,
hade vi ganska täta sammanträden i partigruppen. Där var det då en
fri diskussion, där ofta meningarna bröt sig. Men det blev regelbundet,
efter diskussionen, en tillräckligt bred majoritet i aktuella frågor för att
besluta om handlingslinjen. Det var i första hand för att finna och
utgestalta denna handlingslinje partigruppen sammanträdde och
diskuterade.

Som jag minns, spelade partitaktiska synpunkter om lämplig
uppläggning för att tillfredsställa och fånga in väljarna en underordnad
roll. Men väl bröt sig ofta olika meningar och detta inte bara efter de
lokala intressena. Kompromisser fick då utfinnas för att nå större
enighet.

Även efter ett uppnått beslut i partigruppen kunde det den tiden
visas stor tolerans för en avvikande mening. Särskilt så när en
avvikande mening inte medförde risk för att vi i en förestående omröstning i
riksdagen inte skulle få nog socialdemokratiska röster plus röster från
något eller några andra partier. Det hängde ju den tiden, efter
uppgörelsen med bondeförbundet 1933 och än mer under samregerandet
efter 1936, sällan på en eller annan röst i viktiga frågor.

Partiet var också inställt på att det var en naturlig utveckling att vi,
tid efter annan, skulle ändra uppfattning, så som jag från mina egna
erfarenheter skall ge exempel på i kapitel VIII.

Det viktiga var att partiet aldrig kände sig låst, annat än till en
gemensam grundåskådning, vilken ju Per Albin uttryckte i kravet på
"det goda folkhemmet", ett ideal som levat före honom, fastän det inte
givits en så uttrycksfull form.

<h3>12 <i>Partiinstanserna</i></h3>

<i>Partigruppen kände sig suverän att i sin praktiska politik utveckla innebörden
av denna grunduppfattning för de enskilda frågorna.</i> Partigruppen hade en
styrelse i sitt förtroenderåd, men det märkte vi inte mycket av. I
gruppen gjorde det sig i alla händelser inte mycket gällande i
åsiktsfrågor.

Partistyrelsen och regeringen, vilka till stor del sammanföll, hade vi
mitt ibland oss i partigruppen. De hade inte som nu ersättare i
riksdagen. Statsråden hade prestige, inte enbart eller ens främst på grund av
sin ställning i regering och partistyrelse utan också genom sina
personliga kvaliteter, som ju genomgående var höga, och deras mening hade
förvisso stor betydelse i partigruppens diskussioner.

Deras inbördes personliga olikheter, som kommer fram i min
skildring av ledande socialdemokrater i detta och de följande kapitlen,
hindrade också de institutioner de behärskade, regeringen och
partistyrelsen, från att spela en alltför dominerande roll. De stod inte
utanför och ovanom partigruppen. Det hade visserligen varit
partistyrelsen som 1932 gjorde Per Albin till regeringschef, men därefter
märkte vi inte mycket av den som överordnad institution, åtminstone inte i
mina frågor som var de ekonomiska och socialpolitiska.

Den då vart fjärde år sammanträdande partikongressen fick
naturligtvis sin karaktär av de starka och ingalunda likriktade personligheter
som jag talat om som ledande socialdemokrater. Med dessa som
huvudagerande kunde kongressen inte, som i våra dagar, bli "styrd"
för att fastlägga "partilinjer" i alla slags frågor.

Kongressen bar ansvaret för utvecklingen av det allmänna
partiprogrammet. Detta togs dock sedan knappast som i högre grad
förpliktande på kort sikt, t ex ifråga om kravet på republik eller på kyrkans
skiljande från staten. Jag kan vittna, att jag aldrig vid partigruppens
sammanträden hörde att någon någonsin åberopade
partiprogrammet, ej heller något annat beslut fattat av partikongressen.

<h3>13 <i>Partigruppens utsträcktare verksamhet</i></h3>

Normalt var på min tid partigruppens uppgift att reagera på
regeringsförslagen i form av propositioner. Men det hände också oavbrutet att
regeringen eller en regeringsmedlem valde att på ett tidigt stadium
pröva ut ett förslag som ännu inte nått propositionsskrivning genom
att ta upp frågan till diskussion i partigruppen.

Vad gäller motioner hade den traditionen utbildats, att riksdagen
aldrig biföll motioner som föreslog nya utgifter. Allmänt kunde
motioner inte få resultera i bifall utan som högst i en begäran att regeringen
skulle ta upp en fråga till utredning. Detta innebar att motioner sällan
gav anledning till mycken diskussion inom partigruppen.

Partigruppen fann tid att ibland diskutera frågor som inte hade
omedelbar politisk aktualitet och alltså ej betydelse för det löpande
arbetet i riksdagen. För att återigen ta ett exempel från mina egna
personliga minnen kan jag berätta, att partigruppen någon gång, jag
tror det var 1937, på Ernst Wigforss' begäran satte av en kväll för en
diskussion mellan honom och mig om en fråga, som inte hade någon
betydelse för riksdagsarbetet: familjelön efter det franska mönstret,
som han — och Eva — men inte jag och Alva hade sympatier för.

När han då fann gruppen ganska enig emot sig, fick han Yngve
Hugo att upplåta radion för en fortsatt och nu offentlig debatt mellan
oss båda. Detta var exempel på en typisk debattglädje från Wigforss'
sida, även när han låg i underläge fast egentligen mest i ideologiska och
mindre aktuella frågor. En sådan ideologisk debatt i riksdagsgruppen
finner vi inte mycken motsvarighet till i vårt nuvarande partis
idépolitiska framtoning.

En annan gång fick jag disponera ett gruppsammanträde för att
redogöra för hur vi la upp arbetet i Befolkningskommissionen.

Arthur Engberg var särskilt flitig att få partigruppen att bli utnyttjad
för meningsutbyte i många slags frågor, som inte hade omedelbar
aktualitet för riksdagsarbetet.
<h3>14 <i>Friheten från trånga partiband</i></h3>

Partigruppen sysslade emellertid i första hand med aktuella frågor som
betraktades som så viktiga, att det framstod som önskvärt att partiet
vid röstningen om möjligt skulle hålla ihop. Och även i sådana frågor
rådde, som jag påpekade, tolerans, så länge en majoritet var tryggad. I
alla andra frågor härskade största frihet för partiets medlemmar att
följa en egen linje.

Jag brukade på trettiotalet halvt skämtsamt säga, att regeringens
medlemmar och våra utskottsledare var så skickliga att försvara
propositionerna, att jag för min del aldrig kunde känna mig ha lust att göra
ett inlägg, utom när jag hade en avvikande mening, vilket någon gång
hände.

1938 fattade riksdagen på förslag av regeringen beslut om att den då
alltjämt, och ännu länge, av universitetsprofessorerna valda
universitetskanslern skulle göras till innehavare av en avlönad befattning. Jag
röstade emot förslaget. Jag menade för min del, att för ett mycket
viktigt men den tiden föga arbetskrävande uppdrag som detta, borde
även för framtiden liksom dittills finnas högt kvalificerade
medborgare, som var villiga att åta sig det utan särskild ersättning. Vi hade då
ännu inte fått vanan inne att varje offentligt uppdrag skulle betalas; (se
i andra delen).

Och jag tillät mig instämma med högermannen Ernst Trygger, den
då avgående universitetskanslern, som i ett lysande anförande
underströk att kanslern genom tiderna haft till huvuduppgift att värna
universitetens och professorernas självständighet och samtidigt förebygga
oegentligheter vid professorstillsättningar och i andra ärenden.
Liksom Trygger anade jag väl instinktivt att detta beslut i all sin
obetydlighet kunde vara det första lilla steget till en utbyggnad av en byråkrati
under universitetskanslern, som gradvis kunde komma att göra
intrång på universitetens och forskningens hävdvunna frihet genom att
professorerna och fakulteterna underordnades en växande skara av
vetenskapligt inkompetenta småbyråkrater.

Vi har dessvärre blivit sannspådda i en grad, som ingen då kunde
ana. Detta riksdagsbeslut blev i själva verket det första lilla steget på
den utveckling som så småningom fört oss till den ödesdigra
högskolereformen, som jag berört i kapitel II och återkommer till i del II.

Jag minns inte att någon inom den socialdemokratiska partigruppen
förebrådde mig att jag gick mot regeringspropositionen i denna fråga.

Jag minns också att jag och andra riksdagsmän i olika partier gick
fram med motioner som inte prövats i partigruppen eller dess
förtroenderåd, och som ibland var avvikande från den vanliga uppfattningen i
vårt parti eller ibland i alla partier. Att handla på detta sätt betraktades
då som en folkvald riksdagsmans naturliga rättighet och inte som
bristande partilojalitet. Detta bekräftar mitt påstående att vi då hade en
högre grad av demokrati även inom partierna. Denna enligt min
mening hälsosamma tradition har nu till stor del förlorats, som jag skall
visa i andra delens diskussion om hur riksdagen nu arbetar.

Avsikten med ett sådant individuellt initiativ kunde bara vara att
väcka en fråga och kanske lyckas lägga grunden för en åsiktsändring.
Jag skall ge ett exempel från familjerättens område.

Hela vår familjerätt hade fått stå kvar tämligen oförändrad från det
länge sedan förgångna ättesamhället. Vad jag mera speciellt i en motion
1938 tog upp, var det förbud, som gällde för makar, som hade eget eller
egna barn, att adoptera ett annat barn. Jag menade att detta förbud, som
jag såg som ett rått hänsynstagande till alldeles föråldrade tänkesätt om
familjeinstitutionen, skulle avskaffas.

Motionen avstyrktes av ett enigt utskott utan långrandiga
överväganden och avslogs i kammaren utan behov av rösträkning. Jag minns
när jag till försvar för min motion höll ett anförande, där jag pekade på
hur bestämmelserna stod i bjärt motsättning till modernare
uppfattningar och bara var en kvarleva från en länge sedan förgången tids
förhållanden och uppfattningar om bröstarvingars rätt till oavkortat
arv. Jag avlyssnades av en skara riksdagskamrater, som utan elakhet
men bara skämtsamt förvånat lyssnade till min lärda historiskt
sociologiska utläggning.

Men ingen menade dock, att jag inte var i min fulla rätt som
riksdagsman att motionera för vad jag tyckte var riktigt. Sedermera har
detta adoptionsförbud ju avskaffats, efter det en juristkommission
granskat hela adoptionsinstitutet. Jag fick alltså rätt till slut.

De erfarenheter jag återkallat i minnet gäller i första hand
trettiotalet, när jag bara var menig riksdagsman. Men fyrtiotalets riksdag, då
jag efter samlingsregeringens upplösning blev handelsminister, var
inte i dessa hänseenden mycket annorlunda.

<h3>15 <i>En valstrid på trettiotalet</i></h3>

En valstrid på trettiotalet hade i många hänseenden en annan karaktär
än nu.

Det var inte så väldiga pengar insatta. Mycket större
penninginsatser görs nu av intresseorganisationer på ömse sidor.

De etablerade partierna som har valda representanter i riksdagen
har nu beviljat sig partistöd från staten och ibland kommunerna.

Med våra korta valperioder har som jag påpekat valkampanjen
oavbrutet pågått efter varje val. Den bara intensifieras inför ett nytt
valtillfälle. De i riksdagen etablerade partierna har också skaffat sig andra
ekonomiska fördelar för valstriderna, t ex gratis tryckning av valsedlar.

Penningöverflödet visar sig bl a i det väldiga tryckta valmaterial som
nu i sådan mängd översvämmar våra brevlådor liksom i annonserna.

Frånvaron då av television betydde att valmötena och därför den
direkta personliga kontakten med väljare spelade en mycket större
roll. Under dagarna hölls de oftast utomhus, på torgen, men på
kvällarna inomhus, i Folkets hus eller i någon samlingssal, ofta i en skola.

Valfilmerna hade kommit i bruk redan mot slutet av tiotalet. Karl
Fredriksson, som då ännu inte blivit Nordens Karlsson, hade spelat en
viktig roll vid utvecklingen av denna agitationsgren. Vanligen följdes
visningen av valfilmen av ett valtal, ofta av ortens riksdagsman, vars
talekonst behövde det stödet för att bli verkningsfull.

Stor omsorg las ner på valaffischernas utformning och spridning.

Ett kort valprogram hade utfärdats. Och jag minns att ett förslag till
valtal hade producerats och utdelats till valtalarna. Men jag tror inte
det upplästes av många.

Själv minns jag att i början av valstriden skrev jag ut stolparna för
mitt första valtal, som sedan med variationer växte ut och i olika delar
kom tillbaka under valstriden.

Jag minns också att jag brukade trycka på att arbetarrörelsen var en
frihetsrörelse. En formulering som jag fann verkningsfull var att vi
syftade till att det en gång skulle vara ett dystert minne blott, hur
risken för arbetslöshet låg som ett hotande moln under taket i varje
arbetarhem. Det målet nådde vi ju den gången snart nog.

Valtalens innehåll växlade nog mycket. Jag kommer ihåg från en
järnvägsresa en socialdemokratisk riksdagsman och framstående
medlem av statsutskottet som var på hemväg för att valtala. När jag frågade
honom vad han tänkte säga, svarade han att han tänkte genomgå
budgetens huvudtitlar. "Det brukar intressera dem väldigt", sa han.
Han var väl inte typisk men nog var det stor brokighet i vår
valförkunnelse.

Ändå tyckte jag att det steg upp mot rymden en stor samklang, en
symfonisk harmoni med variationer, från vår förkunnelse överallt i
landet. Valet och valstriden minns jag gav mig en intensiv känsla av
levnadslust och lycka.

I valstriden 1936, som ju gick bra för oss socialdemokrater, fick jag
hjälpa Gustav Möller, vilken ju även som statsråd länge behöll
uppdraget som partisekreterare. Hans princip den gången var att vi inte skulle
bry oss mycket om att kritisera de andra partierna utan bara tala om
vad vi själva ville göra.

Affischerna skulle alla vara i ljusa färger. Vi hade också tagit
initiativet till en förnämlig serie småskrifter, mera utredande än polemiska.
Jag bevarar en inbunden volym med dessa småskrifter. Herbert
Tingsten som just då befann sig i en av sina rörelser inom partisystemet
denna gång från vänster fram emot socialdemokratin fick låna den av
mig och försäkrade som statsvetare att den var en utomordentlig
inledning till ett studium av våra samhällsfrågor.

Våra stora kanoner, Per Albin, Möller, Wigforss och Sköld hade
bidragit med de viktigaste småskrifterna men även vi, då yngre, som
jag, Torsten Nilsson, Severin och flera andra.

Skriftserien fick väl en ganska stor spridning och den lästes nog av de
flesta valtalarna och bidrog till en viss samstämmighet i vår
valförkunnelse.

En affisch i svart och gult fick explodera sista veckan. Den bar
rubriken "folkpartiets dubbelspel".

Vi hade fått tag i ett cirkulärbrev till industrimän från Bertil Ohlin, som
blivit partiordförande i folkpartiet. Han hade förmåtts att underteckna
detta, där i försåtliga ordalag framhölls att penningbidrag till folkpartiet
torde vara mest verkningsfulla, eftersom partiet inte hade högerstämpel.
Det brevet hade vi tryckt av och försett med våra anteckningar i
marginalerna, med pilar till ställen i texten.

<h3>16 <i>Riksdagsmiljön</i></h3>

Livet i det gamla riksdagshuset var präglat av trivsel och stor
gemytlighet.

Liksom nu satt riksdagsmännen inte, som i andra parlament,
grupperade efter parti, till höger och till vänster, utan i länsbänkar. Där var
våra platser bestämda, i andra kammaren efter antalet bevistade
riksmöten, i första kammaren efter vår plats på vallistan. Partipolitiskt blev
vi på det sättet sammanblandade, som det alltjämt är.

Under den betydligt kortare tid riksdagsmännen då var samlade var
det naturligt att vi bänkkamrater utan stor hänsyn till partitillhörighet
ofta åt lunch, och längre fram ibland även middag, tillsammans under
den verkligt bråda tiden med kvällsplena.

Eftersom vi inte hade egna arbetsrum, och heller inte som nu kunde
följa vad som hände i kamrarna över lokal radio, utan att vara där, kom
vi oftare att sitta på vår plats eller stå någonstans i kamrarna, som
därför aldrig för åskådarna från läktarna såg så ödsligt tomma ut som
enkammarriksdagen nu.

Eller också fanns vi i de intima smårummen invid, där vi fick tiden
att gå, när vi inte lyssnade på alla anföranden, med att prata med
varandra, spela kort men oftare schack. Eller också promenerade vi i
den långa sammanbindningsbanan. Besökare togs i regel inte emot i
smårummen, som vi försökte hålla för oss själva, utan i
sammanbindningsbanan.

Eftersom statsråden den tiden inte hade ersättare, fanns de under de
dagar mot riksmötets slut, när riksdagen debatterade och voterade,
bland oss i kamrarna, i smårummen invid eller i
sammanbindningsbanan, vilket var nyttigt för den personliga kontakten mellan dem och de
riksdagsmän, av vilkas stöd de var beroende.

Vi hade ett utmärkt bibliotek i huset, en frisörsalong och gymnastik-
och badmöjligheter, och naturligtvis en restaurang. Rosenbads litet
mera överklassmässiga restaurang just intill hörde nästan till miljön.

Alla arrangemang och hela atmosfären liknade den jag sedermera så
väl kommit att lära känna från de engelska klubbarna med deras slitna
skinnsoffor, där jag längre fram i livet ofta varit på besök eller bott. Vi
trivdes i gamla riksdagshuset, som var vår klubb, och med varandra.

Miljön i gamla riksdagshuset blev naturligtvis mindre småtrevlig,
när riksdagsarbetet så småningom ökades och riksdagstiden
utsträcktes. Men hos äldre riksdagsmän finns nog fortfarande ett slags längtan
till gamla riksdagshuset. Annorlunda kan jag inte tyda beslutet att nu
återvända dit, fastän ombyggnaden kostar flera hundra miljoner
kronor, i en tid när vi behöver spara på offentliga utgifter, och i en stad
där det, vid den tid när beslutet mognade, rådde brist på
byggnadsarbetare, så att andra viktiga byggnationer måste ställas på framtiden.

<h3>17 <i>En eftertanke</i></h3>

När jag i detta kapitel talat om den stora frihetligheten i partiet under
trettio- och fyrtiotalen, känner jag ingen tvekan, och vad jag sagt får
sin speciella belysning i kapitel VIII, där jag skall tala om hur partiet
kunde ändra inställning även i viktiga frågor. De som ledde dessa
kursändringar för partiet demonstrerade frihetligheten.

Men ifråga om riksdagsmännens begåvning känner jag till slut en
viss anledning till tvekan. Min uppfattning bygger ju till stor del på
den spekulativa teorin, att vid denna större frihetlighet måste
riksdagsmannaskap ha varit en mera tilldragande uppgift för begåvade
personer i alla samhällsklasser.

Vad gäller de ledande riksdagspolitikerna särskilt bland
socialdemokraterna är ju den saken ganska uppenbar. Med alla sina olikheter
hade ju Per Albin, Möller, Wigforss, Sköld, Undén, Sandler, Engberg
och flera andra en personlig tyngd som måste imponera.

Så relativt sent i mitt liv som jag kom in i politiken, och med de
speciella förutsättningar jag då förvärvat, var det ganska naturligt att
det var med dessa ledande socialdemokratiska politiker jag kom i
direkt och livlig förbindelse. Jag kan alltså i fråga om dem och även,
fast i lägre grad, om de ledande politikerna i de andra partierna, bygga
på direkt, personlig erfarenhet.

I riksdagen var jag emellertid bara för två korta perioder under
trettio- och fyrtiotalen, och jag blev knappast riktigt hemmastadd där.
Den del av året, när riksdagen var i fullt arbete, var så kort. Och jag var
strängt upptagen utanför riksdagen — under trettiotalet med
Befolkningskommissionen och från sommaren 1945 som handelsminister i
mitt departement.

Men nog bär jag minnet att ha varit tillsammans med en
begåvningselit i hela riksdagen. Mera intimt kom jag bara tillsammans med
riksdagsmännen på dalabänkarna. För dem kom jag att hysa respekt för
deras inte bara självständighet utan även deras spelande begåvning
och goda omdöme.

Likväl är det framförallt den mycket höga nivån hos partiets ledare
som står fram i mitt minne.
<h2><big>VII</big> STOCKHOLMSSKOLAN</h2>

Jag ska tillåta mig att i detta kapitel ge en starkt sammandragen
redogörelse för vad Bertil Ohlin senare kom att kalla
Stockholmsskolan. Som alltid i denna bok ska min redogörelse vara styrd av hur jag
själv upplevde den.

<h3>1 <i>Teoretiskt motiverad underbalansering av statsbudgeten</i></h3>

I alla länder som gjorde anspråk på att ha ordnade finanser var den
vedertagna principen, att varje års statsutgifter i budgeten skulle
täckas av det årets statsinkomster. I en depression gällde det att utöva en
extra sparsamhet med alla utgifter för att undvika att behöva höja
skatterna. Även om i efterhand det skulle visa sig att en budget inte
fullt balanserades, skulle dock syftet ha varit en sådan balansering.

Gösta Bagge hade någon gång i mitten av tjugotalet antytt, att det
kunde finnas skäl att föregripa statliga byggnadsföretag under en
depression, då ju också kostnaderna höll sig på en lägre nivå. Villkoret
var, att man ställde in sig på att så snart som möjligt, när tiderna blivit
bättre, det underskott i statsbudgeten som uppstått skulle täckas av en
motsvarande överbalansering senare.

Men eftersom han misstrodde möjligheten av en planering på längre
sikt av statens byggnadsverksamhet, fann han denna tanke outförbar i
praktiken. Och han såg sig nödgad att återfalla till den traditionella
principen om nödvändigheten av en åtstramning av statsbudgeten
under en depression. De andra äldre ekonomerna och i första hand de
mycket framstående Gustav Cassel och Eli F. Heckscher var inte
beredda att intressera sig ens för Bagges spekulativa reservation. De höll sig
till den gamla budgetbalanseringsprincipen.

Efter valet hösten 1932 hade vi fått en socialdemokratisk regering.
Den framlade i januari 1933 en statsverksproposition som följde en ny
linje. Utan att ge avkall på kravet på största möjliga sparsamhet i fråga
om statsverksamheten i övrigt, föreslogs en ökning av offentliga
arbeten och att arbetarna i dem skulle betalas normala avtalsenliga löner.
Efter "kohandeln" med bondeförbundarna och med tillägg av
stödåtgärder för jordbrukarna — se kapitel VIII — genomfördes regeringens
förslag om en underbalanserad statsbudget för nästa år.

Sverige blev så det första, och för lång tid framåt det enda land, som
avsiktligt och med en teoretisk motivering övergav den gamla ettåriga
budgetbalanseringsprincipen. Den kunde stödja sig på oss unga
ekonomer, som på vetenskapliga grunder revolterade mot den gamla
ettåriga budgetbalanseringen. Om den bilaga till
statsverkspropositionen jag på Ernst Wigforss' begäran hade författat,
"Konjunkturpolitiken och offentlig hushållning", har jag nämnt i förra kapitlet.

Till budgetbalanseringsproblemet återkommer jag i sektion 11. Här
vill jag bara tillägga att Stockholmsskolans nya tänkesätt i första hand
gällde hela konjunkturpolitiken och således mycket mer än kritiken av
den hävdvunna ettåriga budgetbalanseringsprincipen.

<h3>2 <i>Konjunkturläget</i></h3>

För att ha en bakgrund till en diskussion om Stockholmsskolans
framträdande vill jag innan jag går vidare säga något om hur det
ekonomiska läget utvecklats fram till den tidpunkt då den socialdemokratiska
regeringen tillträdde hösten 1932.

Efter första världskrigets slut hade Sveriges återanknytning till
guldmyntfoten vid den gamla pariteten fått innebära en fruktansvärd
depression med starkt stigande arbetslöshet och nedpressade löner, en
framtvungen omorganisation av industristrukturen som innebar
nedläggningar och sammanslagningar av industriföretag. Till slut blev
resultatet av denna hårda politik en genomgripande rationalisering av
industrin i Sverige. Så småningom började sysselsättningen att åter
stegras och arbetslösheten att gå ned, fastän den länge ännu höll sig på
en hög nivå.

Den världskris som följde börskraschen i New York hösten 1929 tog
lång tid att nå Sverige på fullt allvar, men 1931 när Alva och jag kom
hem från två års bortovaro hade arbetslösheten åter börjat stiga.

När England sedermera i slutet av september 1931 kastades av
guldmyntfoten och pundet kraftigt deprecierades, hade Sveriges
riksbank inte sådan likviditet att den kunde förhindra en ungefär lika
kraftig depreciering av den svenska kronan. Vårt program blev att
söka hålla ett fast penningvärde. Vad som skulle hända med
växelkurserna lämnades öppet, utom att det var klart utsagt att vi inte skulle
eftersträva att återgå till guldmyntfoten vid den gamla pariteten. För
att förebygga en möjlig inflation höjdes diskontot kraftigt.

I Frankrike och Tyskland höll man envist fast vid guldmyntfoten vid
den gamla pariteten, och resultaten blev en fruktansvärd depression, i
synnerhet i Tyskland. Den gav Hitler chansen att så småningom
uppnå fyrtio procent av rösterna vid riksdagsvalen, aldrig mer. Men med
hjälp av von Papen och gamle Hindenburg som var president
utnämndes Hitler till rikskansler och han begagnade denna ställning till att
genomföra sin revolution.

Hade inte 1931 rikskansler Brüning och hans rådgivare varit så
envetet inriktade på att hålla fast vid guldmyntfoten, var det min
uppfattning, och är det fortfarande, att Hitler inte skulle ha fått sin
chans. Nu långt efteråt kan jag tillägga, att vi då kunde ha sluppit det
andra världskriget.

Den lilla bok jag skrev, <i>Sveriges väg genom penningkrisen,</i> 1931,
innehöll följande historia. I Nationalekonomiska klubben, som hade bildats
när Knut Wicksell pensionerats och flyttat till Stockholm, hade vi den
tiden en effektiv samlingspunkt för diskussion mellan alla ekonomer,
som då inte var så många som nu. De unga röstades in i klubben när
de blivit kompetenta att diskutera med de äldre.

Omedelbart efter den svenska deprecieringen som följde den
engelska, och med den fullkomliga ovisshet som rådde ifråga om
valutakurser och hur den internationella handeln skulle påverkas av
valutarörelserna och av ingripandena i den internationella handeln, föreslog jag
att vi i klubben skulle samla oss kring ett försök att utreda
sammanhangen och möjligen lägga fram ett gemensamt program för hur vi
skulle styra den svenska politiken i den nya och ovissa situationen. Jag
såg skäl för att i denna situation intressena i olika samhällsgrupper
sammanlöpte. Efter diskussion gavs jag då i uppdrag att författa en
skrift som vi kunde samlas omkring, och jag skrev manuskriptet till
den bok jag nämnde.

När detta utkast framlades för klubben förklarade Heckscher, att
han inte kunde vara enig med mig på några små punkter, som jag nu
inte kan erinra mig. Och jag fick ge ut boken som min egen, med en
statistisk bilaga skriven av Karin Kock som också diskuterats i klubben.
Heckscher skrev parallellt en egen bok, fastän jag tror jag erinrar mig
att den inte skiljde sig mycket från min framställning. Heckscher med
sina bättre förbindelser fick t o m ut sin bok några veckor före min.

Jag kanske inom parentes får tala om att Heckscher var känd för sin
nästan fullständiga oförmåga till samarbete. Bagge som tillsammans
med honom redigerade <i>Svensk Tidksrift</i> kunde någon gång till en vän
tala om de stora besvärligheter han hade med Eli.

Eftersom min bok varit planerad att ge uttryck åt vad som kunde
vara våra gemensamma uppfattningar, är det givet att jag där undvikit
att gå in på våra långsiktiga meningsskiljaktigheter om
konjunkturpolitiken, vilket jag kunde göra eftersom vår gemensamma skrift skulle
inriktas helt på den aktuella situationen. Där fanns alltså inga av de
nya teorier som hade blivit och än mer skulle bli Stockholmsskolans.

<h3>3 <i>Ungdomens revolt</i></h3>

De unga ekonomer som kom att bilda Stockholmsskolan var Erik
Lindahl, jag och Bertil Ohlin. Vi hade ärvt vissa grundläggande tankar
från Knut Wicksells skrifter omkring förra sekelskiftet. Lindahl var den
förste som kom fram med en konjunktur- och penningteori efter de
nya linjerna i en uppsats i David Davidsons <i>Ekonomisk Tidskrift,</i>
"Penningpolitikens mål och medel", 1924, som han fullföljde med sin bok
<i>Penningpolitikens medel,</i> 1929.

Om vi tre bildade den egentliga Stockholmsskolan, efterföljdes vi av
den yngre generationen ekonomer som gradvis växte upp och så
småningom gjorde egna insatser, i första hand Erik Lundberg, Ingvar
Svennilsson och Dag Hammarskjöld. I fortsättningen håller jag mig till
den ursprungliga gruppen.

Inspirerad av Lindahls bok kom min mesta vetenskapliga
verksamhet dessa första år att ägnas åt penning- och konjunkturpolitiken.
Mina föreläsningar under läsåret 30/31 vid Institute Universitaire des
Hautes Études Internationales, i Genève, där jag hade min första
professorsbefattning efter docenturen här hemma, ägnade jag åt att
utveckla de nya tankarna. På mina seminarier diskuterade vi hur den
ekonomiska depressionen spred sig i oavbrutet vidare ringar efter
börskraschen i New York hösten 1929.

Efter min hemkomst sommaren 1931 kom Erik Lindahl och jag att
liksom vi tidigare gjort i slutet av 20-talet leva i nära vänskap och
oavbrutet diskuterande som trogna bröder. Vi utvecklade våra tankar
gemensamt. Han läste och kritiserade min bilaga till
statsverkspropositionen, och på mitt initiativ höll han själv redan i december 1932 ett
föredrag i Nationalekonomiska föreningen, där han utvecklade våra
tankegångar.

Bertil Ohlin som i mycket unga år blivit professor i Köpenhamn,
kom hem till Stockholm som professor i nationalekonomi vid
Handelshögskolan. Vi hade vänskapligt kommit överens med varandra att han
skulle ha den professuren efter Heckscher, medan jag skulle efterträda
Cassel vid Stockholms högskola.

Vi tre hade väl våra meningsskiljaktigheter inbördes, fastän de inte
var stora och än mindre varaktiga. Efter min doktorsavhandling
<i>Prisbildningsproblemet och föränderligheten,</i> 1927, var det för mig naturligt att
från början tänka i termerna <i>ex ante</i> och <i>ex post,</i> alltså en
framåtblickande och en tillbakablickande analys. Den bristande överensstämmelsen
mellan sparande och investeringar som uppkom genom ex
ante-kalkylerna, i den utveckling som faktiskt följde ex post, utplånades. För
Ohlin tog det litet längre tid att nå klarhet på den punkten.

<h3>4 <i>Kontakt med London School of Economics</i></h3>

I England var Hugh Dalton, som jag då inte personligen kände men
sedermera kom att ha så mycket gemensamt med, den ledande
ekonomen vid London School of Economics. Han hade luskat ut att vi i
Stockholm hade nya idéer i konjunkturpolitiken och hört om den
socialdemokratiska regeringens statsverksproposition i januari 1933
och dess motivering. Han skaffade en av sina mest briljanta studenter,
Brinley Thomas, ett stipendium för att resa till Stockholm och ta reda
på vad hans kolleger där sysslade med. Senare i sitt liv blev Brinley
Thomas en föregångare i forskningen om den internationella
migrationen.

Men här i Stockholm där han tillbringade största delen av 1933 var
det vår budgetpolitik och djupare sett den framväxande
Stockholmsskolans allmänt konjunkturpolitiska idéer som han gjorde sig
förtrogen med. På en otroligt kort tid lärde han sig begripa och tala svenska,
och han var en välkommen deltagare i våra diskussioner. Om den nya
budgetpolitiken gjorde han sig i detalj underkunnig men även om vår
vidare konjunkturpolitiska teori.

När han kom tillbaka till London spred han kunskap om vad vi hade
för oss i Stockholm i hela sin omgivning. Hans bok <i>Monetary Policy and
Crisis — A Study of Swedish Experience</i> kom visserligen inte ut förrän
1936, men dess budskap hade långt tidigare spritt sig i London School
of Economics.

Men avståndet mellan London och Cambridge var redan den tiden
stort, som det också sedermera förblivit.

I Cambridge arbetade Keynes och gruppen kring honom i sträng
isolering på att kämpa sig fram till en ny konjunkturteori. Med dem
hade jag och Lindahl föga förbindelser. Ohlin hade länge haft en viss
kontakt med dem men utan att det tycks ha påverkat Keynes och hans
medarbetare att bry sig om vad vi i Stockholm hade tänkt ut.

<h3>5 <i>En parentes</i></h3>

Låt mig i förbigående beröra den diskussion som förts i böcker och
tidskrifter här hemma, om hur pass mycket den socialdemokratiska
politiken hade tagit intryck av våra nya ekonomiska teorier. Det har
därvid bl a påpekats att i socialdemokratiskt tänkande i Sverige,
framför allt om arbetslöshetens bekämpande, dessa tankar funnits
förebådade tidigare, och att således Stockholmsskolan inte varit
inspirationen för den socialdemokratiska politiken. I den diskussionen, som jag
aldrig deltagit i, har förbisetts, att den äldre ekonomiska teori som
omfattades av hela det nationalekonomiska etablissemanget här
hemma liksom utomlands, aldrig kan ha verkligen begripits av vanligt folk,
även om de konservativt lagda fann det opportunt att åberopa den
som sakkunskap.

Att socialdemokratiska politiker under en konjunkturnedgång kunde
mena sig ha skäl att hålla uppe lönderna, låta staten ge understöd åt
arbetslösa och sätta igång offentliga arbeten och så öka totala
efterfrågan utan att i budgeten balansera de ökade statsutgifterna med högre
skatter, var begripligt. Kanske var det lika begripligt att deras
motståndare, högerpolitikerna och borgerligt sinnade personer i allmänhet å
sin sida var lyckliga att kunna lita till de äldre ekonomernas
förkunnelse att det inte kunde vara möjligt att på det viset lyfta sig själv i
skosnörerna.

Situationen var den i samhällsvetenskapens historia inte helt
ovanliga, att de lärda benhårt höll fast vid en teori som var uppenbart oriktig
och stred mot sunt förnuft. Denna teori var den s k Says lag: att totala
efterfrågan på alla varor och tjänster alltid var lika stor som, eller
rentav identisk med, totala utbudet, eftersom utbudet skapade en
efterfrågan.

I Genève 1930 och 1931 hade jag många kvällar vandrat med min
äldre vän och kollega, den mycket framstående nationalekonomen
Jacob Viner, medan jag på hans uppfordran försökte förklara, hur
utbud och efterfrågan kunde vara olika. Jag lyckades aldrig övertyga
honom, vilket han senare när vi träffats och talat om genèvetiden
frikostigt bekräftat.

Men inte bara socialdemokratiska politiker i Sverige utan bank- och
affärsmän och allt slags vanligt olärt folk överallt i världen visste
naturligtvis genom egen konkret erfarenhet, att efterfrågan kunde
sjunka i dåliga tider och att det då blev överflöd på utbudssidan och
arbetslöshet. En inte oviktig doktrinhistorisk uppgift vore det att
studera hur praktiskt folk, särskilt i Amerika, för långliga tider tänkte
annorlunda än de ekonomiska teoretikerna.

Att i Sverige socialdemokraterna länge varit oppositionella mot det
nationalekonomiska etablissemanget på denna punkt är riktigt. Det
var Ernst Wigforss som haft den största förtjänsten att hos oss
artikulera denna opposition mot den gamla skolans teoretiker. Det var han
som skrev den lysande pamfletten <i>Har vi råd att arbeta?,</i> 1932.

Våra nya tankar i Stockholmsskolan gjorde i första hand anspråk på
att vara vetenskapliga framsteg, och detta var i och för sig det för oss
betydelsefulla och de sträckte sig över vidare fält än statsbudgetens
balansering. Men vad vi skrev blev också kraftig ammunition för den
ekonomiska politik som den socialdemokratiska regeringen ville föra.

Hur annorlunda situationen var i England i förhållande till den
Keyneska teorin som den långsamt utvecklade sig skall jag beröra i
sektion 10.

Nu i efterhand kan vi se att krisutgifterna och den programmatiska
underbalanseringen av budgeten, som var det politiskt nya, var för
knappt tilltagna för att ha stor effekt. När Sverige, trots en svårartad
arbetskonflikt, så relativt helskinnat gick igenom världskrisens
påfrestningar, var huvudförklaringen den påtvungna och inte avsiktligt valda
devalveringen hösten 1931, alltså före den socialdemokratiska
regeringens tillträde, som för lång tid framåt och i ökad grad gjorde kronan
undervärderad, och en fördelaktig utveckling av relationerna mellan
export- och importpriserna. Jag påpekade detta i <i>Tiden</i> våren 1945.

Politiskt kunde emellertid socialdemokraterna ta åt sig förtjänsten
att deras budgetpolitik inte hämmat utan understött en ekonomisk
utveckling som blev, relativt sett, förmånlig under den fortfarande
pågående världskrisen.

<h3>6 <i>Min inåtvändhet</i></h3>

Jag berättade i förra kapitlet om Alvas och mina kontakter med de då
skapade mellanstatliga organisationerna under vårt Genève-år
1930–31 och att vi kommit att misstro deras möjligheter att uträtta mycket för
världen i dess helhet. Det tog vi lugnt, eftersom vi då inte mer än
andra förutsåg den katastrofala utveckling som skulle följa. Det var
arbetet på reformer hemma, som vi fattade som vår naturliga uppgift.

Vetenskapen är ju dock internationell. Men den tiden var mitt
intresse helt inriktat på utvecklingen i Sverige och i viss grad Norden.
Jag skrev på svenska för svenskar och i någon mån nordbor, men jag
hade föga intresse för att få mina tankar ut i världen. Om den
personliga bakgrunden har jag nämnt något i förordet till nyutgåvan av
<i>Vetenskap och politik,</i> 1972.

I det hänseendet kom min inriktning som vetenskapsman sedan
tvärt att förändras. Efter författandet av <i>An American Dilemma</i> skrev jag
istället mina böcker och mina tidskriftsartiklar på engelska, möjligen i
vissa fall fick jag somliga av dem översatta till svenska.

När jag bläddrar i den bibliografi som Kungliga biblioteket 1976
sammanställt över mitt författarskap, finner jag att allt det jag skrev på
trettiotalet var författat på svenska. Och vidare att jag tydligen inte såg
något intresse i att få mina skrifter spridda utanför den nordiska
kretsen.

Jag kommer ihåg att jag fick en inbjudan från Internationella
arbetsbyrån att i dess tidskrift ha en översättning av min bilaga till
statsverkspropositionen 1933 som jag avböjde. Jag var fullt upptagen av arbete
hemma och ville inte ta besväret att korrekturläsa en översättning. Av
liknande skäl hade jag tacksamt avböjt Heckschers älskvärda förslag
att ordna med en översättning av min doktorsavhandling,
<i>Prisbildningsproblemet och föränderligheten,</i> 1927. Den har förblivit oöversatt till
helt nyligen, då en kollega i Florens börjat översätta den till engelska
och likaledes min <i>Finanspolitikens ekonomiska verkningar,</i> 1934.

När från 1933 en förändring inträffade, berodde det faktiskt på att en
tysk vän, och jag kan väl säga lärjunge, Gerhard Mackenroth kom hem
från sina två år som rockefellerstipendiat, först hos oss och sedan i
England, och var obetald docent i Halle. Han skaffade sig då hos tyska
förlag en inkomst genom att översätta det ena av mina verk efter det
andra. Det var på det viset jag kom ut i världslitteraturen.

<h3>7 <i>Om penningteoretisk jämvikt</i></h3>

Mitt mest betydelsfulla bidrag till utgestaltningen av
Stockholmsskolans idéer var en mycket lång uppsats i <i>Ekonomisk Tidskrift</i> med titeln
"Om penningpolitisk jämvikt". Den skrevs under 1931 och alldeles i
början av 1932 men publicerades i tidskriftens årgång för 1931,
eftersom utgivningen släpade efter. Det skedde 1932.

Den tyska upplagan med titeln <i>Der Gleichgewichtsbegriff als Instrument
der geldteoretischen Analyse</i> kom sedan ut 1933. Den hade jag då kraftigt
ombearbetat och försett med tre nya kapitel.

Efter en ytterligare ombearbetning kom den ut i bokform i England
1939 med titeln <i>Monetary Equilibrium.</i> Två unga ekonomer, Bryce och
Stolper vid Harvard, hade på egen hand och utan att jag visste det
gjort en översättning som jag då ytterligare bearbetade och förlängde.

Jag minns att när jag började arbeta på denna skrift och under mina
senare mödor med att utvidga och förbättra den, hade jag tänkt mig
framställningen som vad jag kallade en "immanent kritik" av
Wicksells idéer. Därmed menade jag att jag sökt intränga i och återge vad
Wicksell menade för tre årtionden sedan och tillfoga vad en vidare
utveckling av hans idéer skulle innebära.

Min tid som arbetande medlem av Stockholmsskolan blev inte så
lång. Den började som jag nämnt under mitt Genève-år 1930/31 och
fortsatte därefter i Stockholm till slutet av 1934. Därefter blev jag
motvilligt bunden av heltidsarbete i Befolkningskommissionen som
jag omnämner i kapitel VIII, tills jag reste till Amerika för att skriva <i>An
American Dilemma.</i> Jag ägnade mig sedan bara åt Stockholmsskolan
några månader kring nyåret 1939 i New York för att göra den
slutgiltiga utformningen av <i>Monetary Equilibrium,</i> 1939.

<h3>8 <i>Keynes</i></h3>

John Maynard Keynes' bok <i>A Treatise on Money. The Applied Theory of
Money,</i> 1930, hade jag läst redan i Genève. Han hade en referens till
Knut Wicksell, han hade ju själv skrivit en senkommen recension i
<i>Economic Journal</i> om Wicksells <i>Geltzins und Güterpreise,</i> 1898. Men det
tycktes mig att han inte hade förstått mycket av vad Wicksell menade.

Boken hade en del intressanta stycken om skilda delfrågor, men
något verkligt grepp om de grundläggande problemen, som vi redan
då hade börjat arbeta med, kunde jag inte finna.

Keynes' <i>The General Theory on Employment, Interest and Money,</i> 1936,
lästes naturligtvis med största intresse av oss i Stockholmsskolan. Men
vi kunde inte räkna den som så originell och genomgripande som
mångenstädes utomlands. Han berikade våra uppfattningar i flera
speciella frågor, men på vissa huvudsakliga punkter var vi kritiska,
och jag tänker därvid särskilt på Lindahl och mig själv.

Boken var resultatet av en lång utveckling som skett under en
oavbruten diskussion mellan honom och gruppen av medarbetare, alla
i Cambridge. Om denna egendomliga intellektuella inavel har det
uppstått en hel litteratur, skriven av dem själva och av utomstående.

Keynes' främsta medarbetare Richard Kahn har i en lång artikel i
<i>Journal of Economic Literature,</i> 1978, skrivit om utvecklingen av
tankegångarna hos Keynes och gruppen kring honom, där han medgivit
som en brist framför allt att min redan 1933 publicerade tyska version
av uppsatsen om penningteoretisk jämvikt inte hade
uppmärksammats.

Jag vill här tillägga att diskussionen om våra nya tankar vid London
School of Economics efter Brinley Thomas återkomst, och likaså
rapporteringen i pressen, särskilt <i>Financial Times</i> om den
underbalanserade svenska statsbudgeten i 1933 års statsverksproposition borde ha
uppmärksammats av Keynes och gruppen kring honom, om de inte
varit så helt upptagna av sin egen diskussion.

Mera allmänt menade vi, att vi i Stockholmsskolan inte bara varit
långt före Keynes och hans medarbetare i att bryta med den
konventionella inställningen i penning- och konjunkturpolitiken utan att vår nya
uppläggning var överlägsen den Keyneska i olika hänseenden.

Även i Sverige har sedan länge Stockholmsskolan glömts bort. Man
har behandlat dess diskussion under trettiotalets första hälft som
Keynesianism. T o m Erik Lundberg, som ju själv upplevde
Stockholmsskolan som student, och senare forskare, kallar det för Keynesianism,
när han häntyder på vad vi stod för och uträttade.

<h3>9 <i>Antydningar om kritiska synpunkter</i></h3>

Inom Stockholmsskolan hade vi definitivt helt inriktat analysen på
Wicksells fundamentala brytning med den bland konventionella
ekonomer nedärvda gamla teorin om överensstämmelsen mellan den
totala efterfrågan och det totala utbudet. Vi hade i vår analys helt lämnat
ute hänsynen till den monetära kvantitetsteorin. Som Kahn utförligt
visar i början av sin nyss åberopade artikel om utvecklingen av
Keynes' idéer, tog det honom lång tid att så småningom komma fram till
den enligt vår mening riktiga slutsatsen, att kvantitetsteorin bara var
en "identitet ... men i och för sig ingenting sade om
orsaksförhållandena".

När ävenledes Wicksell ägnade stort intresse åt kvantitetsteorin
berodde det, som vi såg det, på att Wicksell med all sin personliga och
politiska radikalism i alla frågor bevarade en strävan att hålla uppe
kontinuiteten med allt som tidigare sagts. Han var med andra ord i den
meningen konservativ. När han byggde upp sin kapitalteori var han
t ex alltid angelägen att knyta den till Böhm-Bauwerk.

Jag har märkt att när somliga av våra unga ekonomer nu söker
anknytning till mera konservativa uppfattningar i konjunkturfrågan än
dem Keynes hade, har de nästan lyckats göra Wicksell till i första hand
en kvantitetsteoretiker, vilket är ett misstag.

En andra kritisk invändning mot Keynes gällde dennes mera
klassiska inställning till begreppet jämvikt, som ett läge varemot
utvecklingen strävade. Wicksell byggde istället på en kumulativ orsaksprocess.
Jämvikt blir då något man kan eftersträva men där utvecklingen, om
den lämnas åt sig själv, styr iväg från jämvikten i ena eller andra
riktningen. Detta är alltså ett annorlunda jämviktsbegrepp.

Jag har just fått under mina ögon ett arbete av en ung japansk
ekonom vid Yale, Katsuhito Iwai, <i>Disequilibrium Dynamics,</i> 1981. Den
första delen i denna bok bär titeln "Wicksellian Disequilibrium
Dynamics". Liksom vi i den ursprungliga Stockholmsskolan bygger han sitt
verk på den wicksellska kumulativa orsaksprocessen. Jag tror hans
arbete kommer att ha stor betydelse för utvecklingen av den s k
post-Keynesianska diskussionen.

Jag har sedermera utnyttjat detta från Wicksell ärvda annorlunda
jämviktsbegrepp i all min forskning även utanför Stockholmsskolans
problematik, först i <i>An American Dilemma,</i> 1944. Som institutionalist
har jag då kunnat underbygga Wicksells kumulativa orsaksprocess
genom att peka på vad jag kallat den cirkulära orsaksföljden.

Det skulle föra mig för långt att i denna korta bok utveckla
tankegången. Den finns i koncentrerad form antydd t ex i en föreläsning om
institutionell ekonomi, som jag höll vid Wisconsinuniversitetet i
Madison 1977: "Institutional Economics", tryckt bl a i <i>Journal of Economic
Issues,</i> 1978, sid 774 ff. Huvudtankegången är att i alla otaliga
förhållanden som råder i ett samhällssystem, en primär förändring orsakar
sekundära förändringar i andra förhållanden, varefter dessa
förändringar i sin tur orsakar ytterligare förändringar, även i de förhållanden
som först förändrades osv. Ofta men inte alltid går de i samma riktning
och förstärker varandra. Detta är innebörden av kumulationen.

Jag hade också en del andra, mera principiella invändningar mot
själva uppläggningen av problemet i Keynes' <i>General Theory.</i> Men jag
inser att dessa antydningar är ganska obegripliga i en så kortfattad
framställning som denna bok. Kanske kommer jag att någon gång bli i
tillfälle att utveckla dem.
<h3>10 <i>Skillnader i politisk situation</i></h3>

Keynes hade kallat sitt verk en allmän teori, medan den i själva verket
bara var en teori för hur man skulle övervinna en depression.

Om denna skevhet blev Keynes själv så småningom medveten, när
han såg hur hans teori ofta kom att användas som försvar för en
politik, som ledde till inflation. Flera sidor i slutet av Richard Kahns
artikel ägnades åt hur Keynes kom att inse sin teoris begränsning, när
utvecklingen i ett land ledde fram till en situation med full
sysselsättning. Han lyckades aldrig överkomma denna svaghet i själva
uppläggningen av sin teori.

Keynes var helt uppenbart starkt påverkad av den politiska
situationen i England. Där rådde en djup depression, som bara något lättade
under de allra sista åren före publiceringen av hans verk. Inriktningen
på hemlandets förhållanden blev desto starkare som han ganska
systematiskt uteslöt hänsynstagande till internationella problem.

Medan vi i Sverige från 1932 hade fått en socialdemokratisk
regering, som var beredd att i den depression också vi levde med följa en
expansionistisk politik, var i England Labour Party djupt splittrat och
idélöst. I Sverige blev genom underbalanseringen i 1933 års
statsverksproposition den nya inställningen praktisk politik. Ernst Wigforss som
finansminister höll det socialdemokratiska partiet på en uttalad linje i
överensstämmelse med Stockholmsskolans nya teorier. Vi hade då råd
att verkligen ge teorin sin allmänna karaktär att vara inriktad på
jämvikt och inte bara depressionsbekämpande.

Keynes hade inga möjligheter att identifiera sina tankegångar med
ett upplyst och handlingskraftigt Labour Party. I det läget kände han
sig ju mer liberal och hoppades mera på Lloyd George. Och han hade
föga praktisk anledning att tänka i andra termer än hur man skulle
övervinna en depression. Hans teoribyggnad fick aldrig den inriktning
på att vara allmän i verklig mening som Stockholmsskolan fick fritt
utrymme för.

Medan man i Cambridge så saknade kontakt med och inflytande på
den praktiska politiken, hade vi i Stockholmsskolan en mycket direkt
sådan. Det blev ju för Keynes annorlunda, när världsutvecklingen gick
mot det andra världskriget och han blev idégivare i Treasury. Jag gör
ofta den reflektionen att i England behövdes det ett världskrig för att
ge praktiskt inflytande åt personer som Keynes och Churchill.

Jag kanske i förbigående får nämna att liksom vi i Sverige var långt
före England i penning- och konjunkturpolitiken har detta en parallell i
välfärdspolitiken. Labour Party hade inte haft kraft att lägga fram ett
genomtänkt välfärdsprogram. Det var ju först genom Beveridge som
England fick en genomtänkt ideologi och en teori för en utjämnande
och tryggande välfärdspolitik. Beveridge var liberal och hade en gång
stått som parlamentskandidat men förlorat. Jag minns väl hur Beveridge
när han kom på besök till Sverige efter kriget litet förvånat
konstaterade, att vi hade mycket att lära ut och han själv att ta vara på för
hemmabruk.

Låt mig även tillägga att Bertil Ohlin under sina sista år, när han var
friare att ägna sig åt vetenskapligt arbete, hade som huvudsakligt
intresse att utreda och klarlägga på vad sätt vi svenska ekonomer på
trettiotalet var före Keynes och hans efterföljare. Sedan jag mot slutet
av sjuttiotalet kommit hem från flera års engagemang i Amerika, sökte
Bertil Ohlin intressera mig för dessa frågor. Jag är rädd att jag då inte
bistod honom så mycket som jag kunnat och han ville. Jag visade mig
då nog för bortvänd från dessa gamla upplevelser. Jag arbetade ju som
vanligt med nya problem.

<h3>11 <i>Statsbudgetens balansering</i></h3>

Jag återkommer till frågan om statsbudgetens balansering. Det var mot
den nedärvda principen att denna balansering skulle ske årligen som
den socialdemokratiska regeringen medvetet, avsiktligt och med en
teoretisk motivering bröt i sin första statsverksproposition i januari
1933. Den ville driva en expansionistisk finanspolitik under
depressionen och hade därvid stöd av oss unga ekonomer i Stockholmsskolan.
Det innebar underbalansering av statsbudgeten. Men vi stod
fortfarande fast vid att budgeten skulle vara balanserad, fastän inte år efter år
utan över en fullständig konjunkturcykel.

Kritiken från konservativt håll och från de äldre ekonomerna av vår
nya balanseringsprincip utgick från den traditionella teorin att det inte
var möjligt att öka efterfrågan på ett håll utan att orsaka en minskning
på andra håll.

Men mera direkt hävdade de att underbalanseringen försämrade
statens förmögenhetsställning. Det var därför viktigt för oss att
fasthålla, att en underbalansering under en depression skulle fullständigt
betalas med en överbalansering när tiderna blev bättre. Vi hade ingen
avsikt att förändra statens förmögenhetsställning, allra minst att
försämra den.

På båda sidor av denna debatt utgick vi således från önskemålet om
oförändrad förmögenhetsställning för staten. Detta togs på båda sidor
som en så självklar förutsättning att den inte ofta gjordes uttrycklig i
våra resonemang.

Bland de unga ekonomer, som i början av trettiotalet skrev volymer
av utredningsbilagor åt den viktiga Arbetslöshetsutredningen, var jag
den som givits uppgiften att skriva om finanspolitiken. I
<i>Finanspolitikens ekonomiska verkningar,</i> 1934, las bl a de nya linjerna för budgetens
balansering fram.

Både av vetenskapligt intresse för precision och klarhet i begreppen,
men framför allt för att leda ned våra spekulationer till praktisk
tillämplighet, gjorde jag då en bestämd skillnad mellan driftsbudgeten
och kapitalbudgeten. Den förra var den som skulle balanseras under
en konjunkturcykel, medan kapitalbudgeten, som bestod av utgifter
för produktiva investeringar, lämnades fri. För de utgifternas
finansiering kunde staten låna utan att behöva tänka på att de skulle täckas av
statsinkomster, varken under det löpande året eller senare.

Jag var därvid noga med att till kapitalbudgeten bara räkna sådana
investeringsutgifter, som verkligen var produktiva i den meningen att
de lämnade tillräcklig avkastning för amortering och förräntning. Om
t ex ett järnvägsbygge delvis var motiverat av regionala
välfärdsintressen, skulle kostnaderna till motsvarande del betalas på driftsbudgeten.

Jag minns att vi någon gång i början av trettiotalet hade en kommitté
för att fastlägga budgetens uppställning enligt dessa nya principer. I
kommittén satt finansministern Ernst Wigforss själv som ordförande
med mig, Erik Lindahl och jag tror mig minnas också Eli F. Heckscher
som medlemmar.

Våra nya teorier för budgetbalansering över en längre tidsperiod än
ett år och med klar åtskillnad mellan driftsbudgeten och
kapitalbudgeten vann en ganska vid internationell berömmelse. När jag senare
våren 1938 var i Förenta staterna hade <i>Fortune</i> efter en intervju med
mig en lång artikel med titeln "The Wonderful Swedish Budget", och
jag blev inbjuden att hålla ett föredrag för <i>American Economic Association</i>
med titeln "Fiscal Policy in the Business Cycle", tryckt i
förhandlingarna 1939.

Till den djupare motiveringen för att jag ville balansera budgeten, låt
vara endast för en fullständig konjunkturcykel, kom också att jag
ogillade uppkomsten av alltför många utestående obligationer, som den
tiden komme att innehas av enskilda, som blev rentierer. Detta var en
samhällsgrupp, som jag inte ville skulle bli större. Det var före den tid,
när banker och försäkringsbolag tvingades att köpa
statsobligationerna.

Jag befarade också, minns jag, att en alltför stor samlad
obligationsvolym under en uppgångstid, om den inte då hölls ner genom en
överbalansering av budgeten, kunde orsaka en överlikviditet, som
skulle kunna resultera i en inflationspress.

Och vi hade ju också beslutat att söka hålla penningvärdet konstant.
Flera av oss i Stockholmsskolan, ibland dem jag, delade i princip David
Davidsons uppfattning, att ett fullständigt motverkande av inflation
egentligen borde inbegripa en viss årlig prisnedgång. Det tekniska
framåtskridandet borde ju normalt förbilliga produktionen, liksom den
då kraftigt pågående flyttningen av arbetskraften från det
lågproduktiva jordbruket till industrin. Men av praktiska skäl var vi nöjda med
kravet på en fast prisnivå som mål för den svenska penningpolitiken,
varvid inflationstrycket fick mötas genom en extra penningpolitisk
åtstramning.

Jag har här ett viktigt tillägg att göra. För min del hade jag redan då
den uppfattningen, att en stor del av de utgifter staten hade för de
ungas och den arbetande generationens hälsa och utbildning och
allmänt för familjernas välfärd inte bara höjde befolkningens
levnadslycka utan även deras kvalitet och produktivitet. Till den delen borde
sådana utgifter därför egentligen inrymmas i kapitalbudgeten.

Men eftersom både storleken av denna produktivitetsökning och
tidpunkten när den skulle inträffa inte kunde kvantitativt preciseras,
var jag nöjd med att låta dessa utgifter stå kvar på driftsbudgeten.
Dessa utgifter var ju på den tiden inte heller så stora.

<h3>12 <i>Hur det sedan blivit</i></h3>

Det av oss i början av trettiotalet utvecklade systemet för
statsbudgetens balansering på längre sikt byggde på förutsättningar, som då var
verklighetstrogna men som inte längre är det. Det är således inte
riktigt, som ibland säges, att våra teoretiska mödor var en början och
ett förebådande av en senare teoretisk utveckling. Istället föreligger en
fara att begrepp och teorier som vi utvecklat för dåvarande
förhållanden kommer att dröja sig kvar, ofta i lösryckt och förskjuten form, i
den radikalt annorlunda situation vi har idag.

Det har skett mycket stora förändringar i fråga om den offentliga
hushållningen. På vår tid fann vi det inte behövligt att ta kommunerna
med i vår finansiella analys utan kunde hålla oss enbart till statens
inkomster och utgifter. Kommunerna förutsattes sköta sina finanser
efter i lagstiftningen nedlagda regler, vilket kunde antas resultera i en
ungefärlig balansering årsvis av deras skatter och driftsutgifter. Deras
produktiva investeringar var ju heller inte så stora.

Nu har kommunernas hushållning vuxit oerhört och
sammankopplats med statens. I oavbrutet ökad omfattning har kommunerna fått
svara för offentliga utgifter och samtidigt fått ökade bidrag från
statskassan. Kommunernas inkomst- och utgiftspolitik kan då inte längre
hållas utanför den konjunkturpolitiska diskussionen som fallet var på
trettiotalet.

Vi har också byggt upp ett mycket omfattande
socialförsäkringssystem. Det är inte rimligt att hålla denna offentliga verksamhet och dess
inkomster och utgifter utanför det finansiella balanseringsproblemet.
Och det finns andra liknande förändringar i vårt samhällssystem.

Sedan länge behöver vi nu för hålla analysen riktig och klar en
mycket mer omfattande budgetredovisning för hela den offentliga
hushållningen. Ekonomerna har sedan ett par decennier kommit att
resonera i termerna av den konsoliderade offentliga sektorns
inkomster och utgifter. Men denna tankegång har knappast trängt ut till den
politiska allmänheten.

I en sådan totalbudget finns dock alla skäl att bibehålla trettiotalets
uppdelning av utgifterna i driftsutgifter och kapitalutgifter. Endast de
förra behöver täckas av inkomster i denna totalbudget för att den skall
vara balanserad.

Vi förutsatte på trettiotalet det slag av konjunkturcykler, som i
nationalekonomin ända sedan slutet av artonhundratalet hade utgjort
objektet för en stor del av den ekonomiska forskningen och
teoribildningen. Fram på femtiotalet fick vi i stället, med det stora undantaget
av koreakrisen och dess avveckling, övervägande goda tider i Sverige,
så småningom ganska konstant så, med tillnärmelsevis full
sysselsättning. Vår konstruktion om en budgetbalansering över en fullständig
konjunkturcykel har så kommit att sakna verklighetsgrund.

Vi levde då också i ett enklare samhälle med en mycket starkare
begränsning av statliga ingripanden. Räntefoten var låg och hölls fast.
Den hölls så ända in på femtiotalet. Vi hade inte den mängd av statliga
ingrepp i kreditmarknaden och andra marknader, som vi nu fått i allt
större omfattning.

De korporativistiska inflytandena på alla förhållanden var knappt i
sin begynnelse. Intresseorganisationernas inflytande har vuxit
ofantligt. De sinsemellan träffade uppgörelserna, efter konflikt eller hot om
konflikt, har i hög grad reducerat utrymmet för vad ekonomerna kallar
den fria marknadshushållningen. I detta så väsentligt förändrade
samhälle blir en begränsning av konjunkturpolitiken till frågan om
totalbudgetens balansering eller icke balansering otillräcklig.

Den reservation jag gjorde i förra sektionen att statens utgifter för
befolkningens hälsa och utbildning var en investering i arbetskraftens
kvalitet och produktivitet blir mycket mer betydelsefull i den utbyggda
välfärdsstaten. Men samtidigt blir svårigheten att kvantitativt mäta
denna produktiva investering och placera den rätt i tiden lika stor som
på trettiotalet.

I vårt alltmer korporativistiska samhälle har rentav gränsdragningen
mellan den offentliga och den privata sektorn blivit i viss mån
flytande. Under alla dessa nytillkomna förhållanden blir även själva
begreppet totalbudget oklart och likaså uppdelningen på driftsbudget och
kapitalbudget. En analys av vad som hänt med vår ekonomi har ställts
inför en alltmer invecklad och sammanrörd verklighet.

Detta var så redan på femtio- och sextiotalen. Sedan har under snart
ett årtionde oljeprisernas stegring och reaktionen härpå både i Sverige
och utlandet först lett till en inflatorisk utveckling som gör alla
bedömningar i reala termer svåra eller ogenomförbara. Samtidigt har stora
förskjutningar i relativa priser skapat en strukturkris inom industrien.

Regering och riksdag har drivits till en bidragspolitik av väldiga mått,
styrd av påtryckningsgrupper, delvis lokala.

Dessa våldsamma bidragspolitiska utgifter har varit av de mest
brokiga slag. Det har varit fråga om rena kapitalbidrag, lån givna på olika
villkor, sammanslagningar av företag till koncerner som fått statliga
investeringar och även nationaliseringar. I vilken utsträckning dessa
statsutgifter skulle kunna räknas som del av en kapitalbudget i vår
gamla mening är ovisst och oredovisat. Förlusttäckning kan ju inte
jämställas med investering.

Hela denna krispolitik har vi fått följa såsom den tid efter annan
utportionerats i massmedia. Den har inte varit förutsedd och förberedd
men bestått i en ström av improvisationer. Som "planhushållning" har
den varit planlös. Först under de allra senaste åren har den bragts
under vetenskaplig analys, närmast från synpunkten av hur den
gradvis skall kunna avvecklas.

Jag har redan givit skälen varför den ekonomiska analysen för att ha
mening måste inriktas på den samhälleliga totalbudgeten och
samtidigt givit skälen varför denna totalbudget blir allt svårare att fastställa
och ges en klar mening. Krisutgifterna har i huvudsak gjorts på anslag
från statsbudgeten och återfört intresset till dess balansering, vilket av
många skäl och på många sätt är irrationellt. Även före den nu
rådande extrema krissituationen hade en egendomlig tankeinriktning med
otillåten trettiotalseftersläpning styrt diskussionen.

Någon gång under femtiotalet — med nästan konstant goda tider
och ständig kraftig stegring av skatter och statsutgifter — fann Gunnar
Sträng att det inte var lönt att längre göra en skillnad mellan
driftsbudget och kapitalbudget. Han mötte föga motstånd. I och för sig borde
detta betyda, att statsbudgeten högst väsentligt var "överbalanserad"
när den visade balans.

Därtill kommer som jag sagt att statsbudgeten bara är en del av
totalbudgeten samt att denna totalbudget under de förändrade
förhållandena själv blivit obestämd.

Oavbrutet har emellertid statsbudgetens balansering i denna
förändrade gestalt diskuterats i trettiotalstermer.

Att finansministern och finansdepartementet hade ett intresse att på
detta felaktiga sätt tyda statsbudgeten är givet. Det gav dem en
möjlighet att hålla stånd mot de andra departementens press för ökade
utgifter.

När så efter 1976 de väldiga utgifterna gjordes för att möta
strukturkrisen, vilka nästan alla måst föras på statsbudgeten, är det klart att
denna statsbudget kom att visa väldiga "underskott".

I den allmänna diskussionen har så den gamla tanken om de statliga
utgifternas och inkomsternas balansering levat kvar. För allmänheten,
och den inbegriper uppenbarligen riksdagens ledamöter och de
politiska journalisterna, har statsbudgetens balansering fortfarande givits en
innebörd och finansiell betydelse lik den vi kunde ge den på
trettiotalet. Även ekonomerna har i stigande grad lockats tala om
"underbalanseringen" på detta oriktiga sätt.

När jag skriver detta läser svenska folket i tidningarna att
statsbudgeten redovisar en "underbalansering" med 83 miljarder kronor, och
att räntebördan på statens skulder vuxit till 44 miljarder kronor.

På borgerligt håll har dessa siffror på statsbudgetens
"underbalansering" anförts som motiv för den hårda nedskärningspolitiken ifråga
om offentliga utgifter, medan socialdemokraterna tar dem till intäkt för
anklagelsen om regeringens vanstyre. Dessa tolkningar skall tas upp
till kritisk behandling i näst sista kapitlet i andra delen.

Man känner sig också nästan frestad att påminna allmänheten om
den tröst för ett tigerhjärta som det innebär, att med den nuvarande
inflationstakten, både skulder och räntor i reala termer bör räknas ner
med bortåt tio procent om året. Om vi inte får ytterligare
nedskrivningar av den svenska valutan, vilket just inträffat.

Men skämt åsido har våra samhällsförhållanden så radikalt
förändrats att den enkla analys av statsbudgetens balansering, som vi
genomförde på trettiotalet och som då var realistisk, saknar tillämplighet
för vår politiska planering i dag.

Som ofta kan kvardröjande tankeelement vara förvirrande för en
verklighetssyn.
<h2><big>VIII</big> PARTIET KUNDE ÄNDRA UPPFATTNING</h2>

Den frihetliga karaktären hos partiet under trettio- och fyrtiotalen
innebar, att det hos oss fanns utrymme för skilda uppfattningar,
företrädda inom och utom riksdagen. Detta kunde ofta gälla viktiga frågor.
Att partiet i alla frågor skulle ha en bestämd, utmejslad "partilinje",
var på den tiden en främmande tanke. Fast jag därvidlag bara kan
bygga på ett smalare erfarenhetsmaterial tror jag att det var ungefär
likadant i de andra partierna.

Dynamiken i partiets liv låg däri att, efter en längre eller kortare
period av diskussion och meningsskiljaktighet, enighet till slut nåddes
i en fråga och partiet blev berett till handling. På en sådan utveckling
skall jag i detta kapitel ge flera exempel från områden där jag var
medlevande. Men i ett avsteg från uppläggningen av denna bok att
vad jag skriver skall bygga på mina egna erfarenheter, skall jag i denna
och närmast följande två sektioner beröra frågan om en gemensam
bottenskola, för vars tillkomst jag själv inte spelade någon roll, men väl
Alva.

<h3>1 <i>Skolfrågans förhistoria</i></h3>

Som idé hade tanken på en gemensam medborgarskola för alla barn
levat ett mer eller mindre undanskymt liv under hela
artonhundratalet, alltsedan Gustaf Abraham Silverstolpe la fram sitt radikala förslag
därom i Riddarhuset 1809. Under stora svårigheter och ofta motstånd
från många håll växte folkskolan långsamt fram, så småningom
genomförd och obligatorisk i hela landet. Framemot århundradets slut
hade den närmat sig målet att erbjuda en någorlunda effektivt
arbetande, vanligen sexårig skolgång för alla barn.

Samtidigt hade emellertid ett annat skolsystem också utvecklats med
anor från katedralskolornas tid. En elementär utbildning för några
barnaår vid sidan av folkskolan gavs ofta i privata skolor, därefter
läroverksutbildning ledande till gymnasium, som i sin tur förberedde
till högre studier vid universitet. Den studiegången fick sin fasthet
genom realskolans tillkomst 1905.

Denna ordning med två parallella studielinjer avspeglade och
konsoliderade genom sina verkningar klassamhället. Den mötte en enig
kritik från folkskollärarna som under de sista decennierna av
artonhundratalet spelade en mycket aktiv roll i alla folkrörelser och i
politiken, särskilt men inte enbart inom det socialdemokratiska partiet.
Deras sammanslutning, Sveriges allmänna folkskollärarförening, hade
som huvudpunkt i sitt program införandet av en enhetlig bottenskola.

Kravet hade skrivits in i det första socialdemokratiska
partiprogrammet 1897 och bekräftades så sent som vid 1920 års partikongress. Före
sin splittring 1924 stod även det liberala partiet bakom kravet på en
enhetlig skola.

I riksdagen var Värner Rydén en kraftfull och på sitt område inom
partiet helt dominerande förespråkare för den stora reformen. När han
blev ecklesiastikminister i den Edén-Brantingska regeringen 1917
syntes tiden vara inne för handling och slutlig lösning av problemet.
Regeringen tillsatte 1918 års Skolkommission med Rydén själv som
ordförande. Han måste avgå i samband med en tråkig affärshistoria,
men kommissionen fortsatte arbetet och avlämnade sitt betänkande
1922 med ett rakt förslag om en enhetlig bottenskola.

<h3>2 <i>En lång mellanperiod av skilda meningar</i></h3>

Sedan skulle det emellertid dröja ett kvarts sekel innan detta
reformförslag efter en bearbetning av en ny skolkommission äntligen skulle
beslutas. Det fanns inte längre en fast åsiktsgrundval inom riksdagen
och inte heller inom det socialdemokratiska partiet för den stora
reformen.

Orsakerna var många. Den instabila politiska utvecklingen med
kortvariga och växlande regeringar ända fram till den
socialdemokratiska regeringens tillträde 1932 spelade sin roll under det första
årtiondet. Likaså klyvningen av det liberala partiet 1924, varvid det nya
liberala rumppartiet ganska mangrant gick tillbaka till vad som kom att
kallas läroverkslinjen.

Inom det socialdemokratiska partiet hade Värner Rydén, som så helt
dominerat i skolfrågan, haft sin lilla skandal (1921), och även fast han
snart kom tillbaka till riksdagen var han inte längre sitt gamla jag. Och
han dog 1930. Läroverkslärarna som då i ganska stort antal fanns bland
partiets riksdagsmän kände sig friare att följa läroverkslinjen.

Från 1932 till samlingsregeringens bildande 1940 var sedan Arthur
Engberg ecklesiastikminister, och han stod definitivt för
läroverkslinjen. Som demokrat var han visserligen för större jämlikhet, men han
menade att den kunde främjas genom att ett större antal av barn och
ungdomar från de breda lagren ginge över till läroverksutbildningen.
Han ville göra detta möjligt genom ekonomiskt bistånd.<sup>1</sup>

Å andra sidan menade Gunnar Hirdman och andra i
folkbildningsrörelsen att det inte vore lyckligt att arbetarklassen skulle berövas sina
begåvningar. Så inte heller de hade större entusiasm för
bottenskolereformen. I riksdagen var det nog många socialdemokrater och
bondeförbundare, som också innerst inne var rädda för en intellektuell
utarmning av de breda kroppsarbetande folklagren. Och de kunde
tänka på hur de själva genom självstudier och sin verksamhet i
organisationerna och kommunernas styrelser blivit bildade nog.

Särskilt inom socialdemokratin blev genom trycket av kriserna på
tjugo- och trettiotalen intresset snävt inriktat på de ekonomiska och
välfärdspolitiska frågorna. Skolfrågan tenderade att tappas bort.

När jag nu tänker över saken, tror jag att en huvudsaklig orsak
till att kravet på en enhetlig bottenskola under denna tid förlorade sin
politiska kraft var att folkskollärarna vek från sin tidigare roll som
ledare i alla folkrörelser. Sveriges allmänna folkskollärarförening, som
hade haft bottenskolans genomförande som huvudsträvan, bröts
sönder i intresseorganisationer inriktade på att försvara de olika
lärargruppernas löner och andra förmåner men med mindre intresse för
skolpolitiska reformer.

<h3>3 <i>Bottenskoleidealets återupplivande och slutlig samling kring en
handlingslinje</i></h3>

I Alvas och min <i>Kris i befolkningsfrågan,</i> 1934, ställdes utan långa
motiveringar en gemensam bottenskola som en grundläggande
förutsättning för välfärdsstatens förverkligande. Vi föreslog vidare att alla
kostnader för skolgång och fortsatt utbildning skulle bäras av det
allmänna. Det skulle vara fritt för alla ungdomar att få den utbildning, som
deras anlag gjorde dem ägnade för. Från den utgångspunkten förde vi
så mera ingående resonemang om hur skolornas arbete skulle inriktas.

Det fulla utnyttjandet av de ungas förutsättningar skulle då skapa en
mycket större tillgång på högt utbildad arbetskraft, trodde vi. Den
skulle behövas i det annorlunda samhälle vi påyrkade. Brytandet av
klassmonopolet till högre utbildning skulle pressa ned lönerna i
överklassyrkena, trodde vi också. Däri såg vi bara en rättvridning av det
tidigare lönesystemet, där överklassen och den bättre situerade
medelklassen i städerna hade ett utbildningsmonopol.<sup>2</sup>

Först genom en sådan utveckling såg vi "bottenskoleidealet
genomfört". Vi räknade med att det skulle ta tid att förverkliga vårt
program i skolfrågan och utlösa dess verkningar på
samhällsstrukturen. Andra välfärdsreformer gavs i vår programmatiska bok mera
uppmärksamhet, som jag skall återkomma till längre fram i detta
kapitel.

När vi våren 1940 efter Hitlers överfall på Norge och Danmark kom
hem — se fotnot 4 till kapitel IX — skrev vi på Tor Bonniers vädjan
<i>Kontakt med Amerika,</i> 1941. Det var vår beredskapsbok, skriven för att
bidra till upprätthållandet av folkets motståndskraft under det
nazistiska hotet. I den boken hade Alva skrivit ett långt kapitel, "Uppfostran i
samhällets mitt" om den förlängda bottenskolan i Amerika, som hon
med särskilt intresse hade studerat. I den diskussion här hemma som
följde blev problemet om bottenskolan en huvudsak.

Hon skrev i <i>Frihet</i> och trädde i förbindelse med Socialdemokratiska
ungdomsförbundet, som därigenom stimulerades att arbeta som en
pådrivningsgrupp inom partiet i skolfrågan. Detta blev ett av de få
tillfällen då ungdomsförbundet trätt fram för att ändra partiets
handlingslinje. På våren 1941 gjorde ungdomsförbundets styrelse ett
radikalt programmatiskt uttalande, där den krävde att partiprogrammets
ståndpunktstagande skulle aktualiseras. Konferenser hölls på olika
platser i landet kring temat "Skolan och folket".

1942 kom så viktiga inlägg av Per Åsbrink och Sten Wahlund i
samma riktning. Gustav Cassel som gammal professor for runt till
universiteten och höll en radikal föreläsning, som senare i utvidgad
form publicerades i en bok, <i>Vår bildnings fåfänglighet,</i> 1942. Jag minns
när vi hade kommit hem till Sverige igen hösten 1942, hur mysande
glad han var att i skolfrågan vara radikal som i sin ungdom.

Oscar Olsson, som fastän själv läroverkslärare aldrig som flertalet
andra i den gruppen givit upp partiets linje från Värner Rydéns tid,
skrev <i>Demokratins skolor,</i> 1943, och <i>Utkast till skolprogram,</i> 1944. I
Arbetarrörelsens efterkrigsprogram 1943 hade Alva dikterat vad som stod
om skolan: "Målet bör vara att efter hand skapa en tioårig enhetsskola,
som kan ge en god medborgerlig och mänsklig bildning."

Under kriget hade således i skolfrågan andarna vaknat. Den rest av
den allmänna folkskollärarföreningen som återstod efter splittringen
efter separata intresselinjer, nämligen den manliga, kom enligt
gammal tradition nu igen ut för bottenskolans införande.

Till 1944 års socialdemokratiska partikongress ingavs för den
socialdemokratiska tjänstemannaföreningen en motion av Per Nyström i
den nya radikala andans linje. Alva talade för den och framhöll att
partiet som parti hade förlorat initiativet i skolpolitiken. Motionen
avslogs. Men en majoritet gick dock med på att, utan att då binda
partiet för en bestämd linje, en särskild kommitté skulle tillsättas för att
utarbeta ett skolprogram för partiet.

I kommittén ingick Alva och hon fick i uppdrag att för partiet
utarbeta förslag till ett program i skolfrågan. Det gick naturligtvis klart
på bottenskolelinjen, fick bifall i kommittén och framlades på hösten
1945.

Tiden var nu mogen för tillsättandet av 1946 års Skolkommission,
där Alva nog blev själen. Stellan Arvidsson bytte ståndpunkt och
sällade sig till reformatorerna. I kommissionens redan 1948 framlagda
principbetänkande föreslogs en nioårig obligatorisk enhetsskola. I
stora drag överensstämde förslaget med vad redan 1918 års
Skolkommission hade föreslagit men som det då efteråt inte lyckats hålla partiet
samlat kring.

Åsiktsutvecklingen hade nu blivit så kraftfull att betänkandet från
denna parlamentariskt sammansatta kommission kunde bli enhälligt.
Som utomstående kan jag bara berätta, att jag under tiden hört från
Alva, hur hon efter långa förtroliga samtal lyckats helt omvända
bondeförbundaren Ivar Persson i Skabersjö. Han blev så mogen att vara
ecklesiastikminister i koalitionsregeringen från 1951.

Bottenskoletanken var bara kärnan i en helt ny filosofi om skolans
mål och medel. I vad grad denna nya syn kommit att delvis
förverkligas men delvis förfuskas skall jag återkomma till i andra delen.

<h3>4 <i>Jordbruket</i></h3>

Annars gick det inte alltid så förtvivlat sakta för partiet att efter
diskussion omorientera sig. Ett exempel är partiets ändrade inställning till
jordbruket 1933.

Partiet hade aldrig haft en klar jordbrukspolitik men bara en vag
frihandelsinställning och en känsla av att bönderna inte var "vårt
folk". Per Edvin Sköld hade varit med i Tull- och traktatkommittén och
från den store pedagogen Eli F. Heckscher, som var den ledande
ideologen i denna kommitté, förvärvat en mycket ensidig
frihandelsinställning. Det var Heckscher som i sin vilja till intellektuell klarhet
rubricerat en av sina tidningsartiklar i DN: "Varför behöver vi
bönder?" I valstriden hösten 1932 hade från socialdemokraternas sida den
inställningen fått råda ganska ensidigt. Men sedan kom "kohandeln"
våren 1933.

Jag som i denna fråga från min tidiga ungdom hade haft en helt
annan uppfattning än den som varit gängse i partiet, kan intyga att
kohandeln så som jag som socialdemokrat upplevde den, var något
mycket mer än en taktisk omställning för att få en riksdagsmajoritet att
stödja regeringens konjunktur- och arbetslöshetspolitik, även om den
saken var viktig nog. Grunden var, såsom jag erfor uppgörelsen, en
djupare åsiktsändring inom partiet, som ju Sköld, som också kom från
landet, fick leda och personifiera.

Underlättande för denna partiets åsiktsändring var den skärpning
av jordbrukskrisen som hade ägt rum efter valstriden 1932. Men
inbegripandet av bönderna bland dem som skulle ha hjälp i världskrisen
hade en djupare grund. Folk i det socialdemokratiska partiet började
faktiskt mera allmänt tänka, som jag länge gjort,<sup>3</sup> i termen "arbetare
och bönder".

Den mycket stora andel av arbetarklassen i städerna, som då mer än
nu var relativt nyinflyttade från landet, bidrog till att ge en
folkpsykologisk realitet åt detta nya uttryck. Det fanns också mellan bönder och
arbetare en större likhet i levnadssvårigheter under dessa kristider och
i synen på samhällets förpliktelser, vilket också sedermera skulle
möjliggöra samregeringen från 1936.

<h3>5 <i>Befolkningsfrågan</i></h3>

En annan radikal och relativt hastig förändring i åsikter ägde ju rum i
befolkningsfrågan från mitten av trettiotalet. Den vanliga
uppfattningen bland socialdemokraterna, särskilt bland de ledande vilka, som jag
påpekat, alla var "intellektuella" — även de som fått skola sig själva —
men också djupt ner i arbetarklassen, var den gammaldags enkla
nymalthusianska, tagen i arv från Knut Wicksell. Partiet hade stått
tämligen samstämmigt mot den 1910 genomtrumfade preventivlagen
och mot de konservativas intresse för ökat barnantal, motiverat som
det var av nationalistiska, föregivet moraliska och religiösa skäl. Vid
1934 års riksdag hade den borgerliga majoriteten i riksdagen avslagit
en proposition om preventivlagens avskaffande.

I detta läge framlade två unga makar och föräldrar en åskådning som
radikalt bröt mot allt konventionellt tänkande i båda lägren. I <i>Kris i
befolkningsfrågan,</i> hösten 1934, stod vi klart för frivilligt föräldraskap

och begärde inte bara preventivlagens avskaffande utan även positiva
åtgärder för födelsekontrollens spridning även till de fattiga folklager,
där barnalstringen fortfarande var som mest ohämmad. Och vi yrkade
inte bara på en fostran för familjebildning och föräldraskap utan också
sexualundervisning i alla skolor, vilken t o m skulle beröra
preventivteknik.

Detta var i och för sig gott och väl ur socialdemokraternas
traditionella synpunkt. Men det nya var att vi samtidigt ville ha ett
samhälle, som genom kraftigt tilltagna jämlikhetsreformer blivit så
omskapat att makar i alla samhällslager kunde ha de barn de
egentligen ville ha utan att tryckas ned i fattigdom. Att de verkligen hade den
viljan, förutsatte vi som själva lyckliga föräldrar.

Vi hade i boken med vännen Rickard Sterners hjälp genomfört en
mycket mera inträngande analys än som dittills framlagts av de breda
folklagrens beträngda ekonomiska villkor, bristerna i barnens
hälsotillstånd och utbildningsmöjligheter och framför allt av sambandet mellan
å ena sidan barnafödande, och å andra sidan trångboddhet, bristande
näringstillförsel, fattigdom och elände. Denna nya genomlysning av
fattigdomen i Sverige var en av bokens då originella insatser.

På denna grundval ställde vi kravet på grundliga välfärdsreformer
som nödvändiga för att trygga det svenska folkets fortbestånd.<sup>4</sup> Vi var
inte för folkökning, för vilket heller inga förutsättningar fanns. Och vi
la hela tyngden vid bristerna i det uppväxande släktets
levnadsförhållanden och verkningarna därav på deras lycka och livsduglighet.

Vi hade påvisat att nativitetssiffrorna för de folkgrupper, t ex
prästerna, som stod för preventivlagen direkt pekade på grovt hyckleri. I
den mycket annorlunda folkmoraliska situation som då rådde i landet
blev det ett ramaskri i pressen och bland överklassen i allmänhet,
särskilt som vi inte heller i andra hänseenden var särskilt hövliga mot
enfald och vrånghet. För de mera utstuderade elakheterna var nog jag
mer ansvarig än den mildare Alva.

Men bevisningen om sambandet mellan barnafödande och
ekonomiskt betryck var så stark, att under många krumbukter de borgerliga
politikerna försiktigt måste börja uttala sig för sociala reformer av den
typ vi föreslagit, fastän inte fullt så genomgripande och kostsamma. Vi
hade stulit befolkningsfrågan från de borgerliga reaktionärerna. Vi
hade använt födelsetalets nedgång som en "murbräcka" för
socialistisk politik, som Eli F. Heckscher förtrytsamt skrev i DN.

Våra socialdemokratiska partivänner var i allmänhet länge
förvirrade och höll sig tysta. Det gällde ju för dem att ge avkall på den
föråldrade nymalthusianismen. Det socialdemokratiska partiet var det
enda som inte 1935 kom med en partimotion på grund av boken.
Högerns motion bars fram som motion nummer ett vid riksmötet.

De borgerliga tidningarna hade redan inom en vecka eller två stora
engagerade anmälningar av boken, en livlig diskussion på ledarplats
men dessvärre än mer på slaskspalterna. Vi hade ännu den tiden en
stockholmstidning med namnet "Social Demokraten". Den teg som
muren under ett halvår, tills vår vän och meningsfrände Alf
Johansson, på eget initiativ fick in en anmälan av boken.

Så småningom förändrade sig ju våra partivänner och gjorde
långsamt en gradvis helomvändning, ibland med en del krumelurer. Den
svenska välfärdspolitik som därefter uppbyggts, huvudsakligen på
socialdemokratiskt initiativ, bevarar fortfarande i många hänseenden
en grundkaraktär som härstammar från förslagen och planerna i vår
bok, fastän mycket i början fick gå långsammare än vi velat och inte
alltid utvecklades precis som vi önskat. Boken skall komma ut i en
nyutgåva, eftersom problemet ju blivit högaktuellt igen i vår nya
befolkningskris, och vi har lovat att skriva en efterskrift.

I detta sammanhang har jag bara velat ge ett exempel på
socialdemokraternas förmåga under trettiotalet att hastigt och kraftigt ändra
inställning. Den inom det ledande skiktet som tidigast och mer
fullständigt ändrade sig i befolkningsfrågan var Per Albin, medan det tog
längre tid för Wigforss och Möller, som båda var mera fastvuxna i det
gamla enkla nymalthusianska kravet på bara födelsebegränsning. Det
välfärdsprogram som vi utförligt hade lagt fram, låg ju så helt i linje
med Per Albins dröm om det goda folkhemmet. Det är från denna tid
mitt särskilt nära förhållande till Per Albin daterar sig.

Födelsetalen gick ju upp och höll sig sedan högre ända in på
sextiotalet. Förklaringen till detta är osäker och öppen, liksom alltid vid
förändringar av nativiteten. Minskningen av arbetslösheten och den
därmed sammanhängande sänkningen av åldern vid första äktenskapets
ingående spelade säkert en roll i början, i någon mån också de
familjesociala reformer, som pådrevs av Befolkningskommissionen och sedan
långsamt förverkligades. De understöddes av kvinnoorganisationerna,
som hade en tid av hög verksamhetslust och inbördes samarbete, som
jag skall återkomma till.

För min del är jag övertygad om att boken och uppståndelsen kring
den också hade sitt direkta inflytande i enskilda familjer. Vi måste
erinra oss t ex att före befolkningsdebatten en havande kvinna rätt
allmänt ansågs böra hålla sig undan och knappast visa sig offentligt.
Däri skedde en omedelbar ändring. Mycket mera allmänt kom de
havande kvinnorna ut. Jag vet mig heller aldrig före den tiden ha sett
en ung man på gatan med barnvagn. Nu började det bli vanligt och har
förblivit det.

Och Alva och jag har under livets gång mött ganska många
människor födda något eller några år efteråt, som öppet kunnat förklara att
de hade <i>Kris i befolkningsfrågan</i> och befolkningsdiskussionen att tacka
för sin tillkomst.

<h3>6 <i>Bostadsfrågan</i></h3>

I vännernas hyllningsskrift till Alf Johansson, <i>Bostadspolitik och
samhällsplanering,</i> 1968, hade jag ett bidrag "Bostadssociala preludier",
som jag skall citera några sidor från. Innan detta publicerades hade jag
då kontrollerat riktigheten av innehållet med Uno Åhrén. Jag hade
också en gång relaterat historien i ett sällskap, där Gustav Möller var
närvarande och han bekräftade riktigheten av förloppet. Båda är nu
döda, nyligen också Alf.

<!-- citat härifrån till sidan 192 -->
"Bostadsförhållandena i början av trettiotalet var så usla att få nu gör
sig en riktig föreställning därom. Fullföljande en linje från pastor
Spak hade Clartéstudenterna gjort en undersökning av statarnas
levnadsförhållanden i vissa trakter av landet och där kommit in på
hur ytterligt trånga och ofta också underhaltiga deras bostäder var.
För städerna hade vi en bostadsstatistik som emellertid tillåtits
förfalla och i stigande grad bara inriktats på att ge underlag för
dyrortsgruppering och levnadskostnadsindex. Familjesammansättningen
och inkomstförhållandena hade alltmer lämnats utanför räkningen.
Den visade dock upp att hälften av familjerna i städerna bodde i
lägenheter om 1 rum och kök eller mindre. Likväl hade
bostadsfrågan inte kommit fram till verklig politisk betydelse. En
bostadsutredning för landsbygden under riksdagsman Ivar Österström som
ordförande hade dock tillsatts fastän utan särskilt radikala eller ens
klara direktiv. För städerna fanns ingenting i gång.

Friska vindar blåste emellertid från arkitekterna. Det fanns bland
dem radikala samhällsförbättrare. De fick visst utlopp för sin
radikalism i Stockholmsutställningen 1930 och i den kollektiva skriften
<i>Acceptera.</i> Främst bland de arkitekter som var beredda att lägga en
social synpunkt på bostadsfrågan stod Sven Markelius och Uno
Åhrén, den förre mest inriktad på husen och deras planmässiga
användning, medan den senare gav sig i lag med problemet om hela
stadsplaneringen. Det uppstod tidigt kontakter mellan de radikala
arkitekterna och unga nationalekonomer med samma läggning,
bland dem i första hand Alf Johansson som i tidskriften <i>Tiden</i> redan
1930 hade publicerat en artikel, "Bostadsbehov och
bostadsproduktion", där de nya idéerna signalerades.

Politiskt betydde 1932 års riksdagsval en kraftig framstöt för det
socialdemokratiska partiet, som tog regeringsansvaret. Dess
program utgjordes i första hand av den krismotion partiet framlagt
under vårriksdagen, utarbetad av Ernst Wigforss, Gustav Möller,
Per Edvin Sköld och Rickard Sandler. Uno Åhrén och jag begärde ett
samtal med Möller, socialministern. Vi framhöll att det var hög tid
att bostadsfrågan som socialt problem togs upp på allvar. Den borde
ges betydelse både i krispolitiken och i en planhushållning på längre
sikt. Vi föreslog att vi båda skulle få i uppdrag att göra en
representativ stickprovsundersökning av boendeproblemet i Göteborg, där
Åhrén blivit stadsplanechef. Vi lovade att på denna grundval dra
upp huvudlinjerna till ett bostadspolitiskt program på kort och på
lång sikt för fortsatt övervägande.

Möller — som jag tror att jag då träffade för första gången —
lyssnade på oss ganska kallsinnigt, fastän roat och en smula
intresserat. Efteråt har jag bättre förstått hans avvisande hållning. Som
den som inom regeringen var ansvarig för socialpolitiken hade han
händerna fulla med mera omedelbara åtgärder för arbetslöshetens
bekämpande och för det av honom och arbetarrörelsen prioriterade
utbyggandet av socialförsäkringen. I oss två såg han nog också
exemplar av ett släkte som den garvade arbetarpolitikern vant sig att
inte ta på fullt allvar: unga idealister från den intellektuella
överklassen utan praktisk erfarenhet. Jag är rädd att vi förstärkte denna sista
bedömning när vi naivt framföll att vi gjorde förslaget för att få
officiell hallstämpel — vars betydelse vi nog då överdrev — på den
utredning vi ämnade företa, och att vi ville göra arbetet gratis för
staten, utan att ta kommittéarvode.

Vi kände oss naturligtvis litet snopna. Men så fick vi en idé.
Bostadsstatistiken låg ju under finansdepartementet. Med den
förevändningen kanske finansministern kunde ge oss vår chans. Och så
stegade vi upp till Wigforss som ögonblickligen förstod oss. Hans
statssekreterare, Herman Ericsson, sattes igång att klara ut
kungabrevet och ordna andra formaliteter, och vi var lyckliga. Hur
Wigforss ordnade upp saken med Möller känner jag inte till. Kanske var
den för obetydlig att beröras ens vid en av de dagliga
regeringsluncherna.

Men för oss var saken viktig. Vi engagerade två vänner att biträda
oss: Sven Bouvin med det statistiska arbetet och Rolf Bergman för
hälsovårdssynpunkternas tillgodoseende ... Redan den 13 februari
1933 kunde vi leverera resultatet av vårt arbete under den kufiska
titeln: <i>Undersökning rörande behovet av en utvidgning av
bostadsstatistiken jämte vissa därmed förbundna bostadspolitiska frågor</i> (Statens
offentliga utredningar 1933:14, Finansdepartementet). När jag vid
nedtecknandet av dessa minnen bläddrar igenom utredningen, är jag
förvånad att finna hur många av riktlinjerna för det framtida
reformarbetet finns klarlagda och motiverade där.

När vi fått arbetet med den offentliga utredningen färdigt gick vi
till Johannes Lindberg, den gloriöse ledaren för Kooperativa
förbundets bokförlag, som gjorde så mycket för masspridningen av
ekonomisk och social litteratur under trettiotalet. Han lät för vår räkning
trycka en privatupplaga av utredningen för distribution, som
emellertid nu fick en ny och mera rättvisande titel: <i>Bostadsfrågan såsom
socialt planläggningsproblem. Under krisen och på längre sikt.</i> Den
skickade vi sedan i tusentals exemplar ut till kvinno- och ungdomsklubbar
och studiecirklar i hela landet med uppmaning att de skulle låta höra
av sig till partiinstanserna och i första hand till socialministern, om
de efter studier och diskussion kom till den uppfattningen att något
radikalt måste göras åt bostadsfrågan, särskilt i städerna.

I vårt, i fråga om etablerade rutiner oskyldiga sinne, avsåg vi att
plantera ut tidsbomber i rikspolitikens lokala basorganisationer med
direkt syfte att ruska upp ledningen uppe i toppen..."

Och vi lyckades.

"Någon gång sent på hösten år 1933 blev jag uppkallad till Möller
som med ett underfundigt leende underrättade mig om att
regeringen nu beslutat sätta till en kommitté för att dra upp riktlinjer för
bostadspolitik vad gäller städerna. Det finns ett brett underlag av
intresse i hela landet, sa han; det är ju ni inte alldeles oskyldiga till,
fortsatte han, och log ännu mer. Och ni menar väl, tillade han, att
den skall heta 'Bostadssociala utredningen'.

Vi diskuterade sammansättningen. Sven Wallander och Olle
Engkvist var tämligen självskrivna, och så Uno Åhrén och jag och
Österström från landsbygdsutredningen och frisinnade partiet. ...
Alf Johansson var naturligtvis den idealiska arbetande och styrande
huvudsekreteraren, om han kunde övertalas att bli med, vilket jag
trodde. Axel Höjer och Rolf Bergman kunde hjälpa till med en ny
hälsovårdsstadga. För att hålla ihop diskussionen i detta livliga
sällskap utsågs byråchefen Bertil Nyström i Socialstyrelsen.

... Richard Sterner hjälpte oss med en statistisk undersökning av
mycket förnämligt slag, där det till och med redovisades var
familjens medlemmar hade sina sovplatser. Betänkanden producerades,
det ena efter det andra med Alf Johansson som författare, och de fick
undan för undan resultat i propositioner och riksdagsbeslut."<!-- slut långt citat -->

Bostadssociala utredningen blev faktiskt en underkommitté till
Befolkningskommissionen och där utformades den bostadspolitik som då
fick sin början. Snart gav arbetet upphov till Bostadsstyrelsen där Alf
blev generaldirektör, och så växte vår bostadspolitik ut.

Jag har här berättat relativt utförligt, hur partiet och landet fick
början till sin bostadspolitik genom att två kvalificerade, idealistiska
ungdomar direkt vände sig till vårt partis s k "gräsrötter". Varken
partiet eller organisationerna hade då en sådan apparat utbyggd, som
kunde ställa sig emellan.

Jag behöver inte påpeka att ett sådant enskilt initiativ av två i
politiken helt oerfarna och okända ungdomar utan någon förbindelse med
intresseorganisationer och deras utredningskanslier, som skulle få så
viktiga och snabba verkningar, inte är möjligt idag. Möjligt är heller
inte något sådant som att dessa tilltagsna ungdomar sedan av Möller
som ansvarig regeringsmedlem gavs fria händer att samla kring sig
åsiktsvänner till en officiell kommitté och att engagera andra av dem
som sekreterare och experter.

<h3>7 <i>En senare episod</i></h3>

Alf Johansson hade i kamratkretsen av unga stockholmsekonomer
varit den mest briljanta och mest mångsidigt orienterade som
inspirerade oss alla.

Och jag har ibland undrat om jag inte var en skadegörare för den
högre svenska kulturen, när jag ledde honom in i bostadspolitiken där
han förblev fullt upptagen, i stället för att bli en banbrytande
ekonomisk historiker, vilket skulle ha stämt med hans studieinriktning intill
den tiden och hans lysande begåvning. Han kom nu istället som
administratör att få spela med i den senare utveckling av den så
småningom etablerade bostadspolitiken, som jag inte i alla
hänseenden kunnat vara glad åt.

1956, alltså nästan ett kvartssekel efter att Uno Åhrén och jag hade
givit starten och tagit vårt initiativ till en socialdemokratisk
bostadspolitik, var Alva och jag hemma på ett något längre besök — hon i syfte
att göra sig bekant med industriföretagarna för att orientera sig om hur
hon bäst skulle kunna tjäna dem och landet på den nya post som
svenskt sändebud till Indien, Ceylon, Burma och Nepal till vilken hon
just utnämnts, jag för att föreläsa vid min gamla högskola om den
institutionella inriktning, som mina forskningserfarenheter drivit mig
till.

Jag begärde då, och fick, ett samtal med Tage Erlander om
bostadspolitiken. Han hade med sig två unga medhjälpare, Olof Palme och
Krister Wickman.

Jag började med att erinra om erfarenheterna från tiden under första
världskriget och efteråt. Då liksom senare under andra världskriget
hade vi haft hyresstopp. När det upphävdes blev det alldeles
oförtjänta miljardvinster för fastighetsägarna, som ju i allmänhet hade husen
intecknade, oftast högt upp. Husen steg i värde när penningvärdet
gick ner, medan inteckningsräntorna var fasta eller släpade efter.

Det kunde förutses att vi förr eller senare nu också måste upphäva
hyresstoppet, som ju bl a skärpte bostadsbristen genom att locka
hyresgäster att bo kvar i lägenheter som de inte behövde och som blivit
för stora, när barnen flyttat bort. Vi skulle då igen skapa oförtjänta
miljardvinster för de privata fastighetsägarna, och de skulle bli desto
större, eftersom vi denna gång efter det nya kriget haft en fortsatt
allmän prisinflation, låt vara då ännu inte så hastig som vi sedan fått
vänja oss vid. Hur vi än bygger ut hyresgästernas rättigheter i olika
hänseenden, måste detta bli resultatet, påpekade jag.

Ju längre vi väntar med att ta bort hyresstoppet och i synnerhet om
inflationstakten skulle stegras, desto väldigare blir fastighetsägarnas
vinster. Jag förbisåg därvid inte att en allt större del av
fastighetsbeståndet dåmera inte var privatägt. En tillräckligt stor del var det dock
för att skapa det problem jag syftade på.

Mitt förslag var därför att vi hastigast möjligt skulle upphäva
hyresstoppet. Men, och det var det viktiga i mitt förslag, vi skulle samtidigt
effektivt och radikalt genom särskild beskattning dra in till staten
och/eller kommunerna den oförtjänta värdestegringen på hyreshusen.

Därigenom skulle vi dels lägga beslag på alldeles omotiverade
inflationsvinster, dels få väldiga pengar att hjälpa hyresgästerna på vilket
sätt och i den grad vi ville. Att vi socialdemokrater därvid skulle tänka
fördelningsmässigt och särskilt skydda de mindre bemedlade tog jag
för givet. På längre sikt kunde detta vara ingången till ett bättre och
mera socialistiskt system för ägandet av hyresfastigheter i städerna och
för en omläggning av den alltmer tilltrasslade bostadspolitiken.

Jag föreslog att de båda pojkarna Tage hade tagit med sig skulle
sättas på att närmare utreda frågan och utarbeta en plan för aktionen.

Till Tages personliga charm hör hans levande intresse för alla slags
nya idéer, och denna egenskap visade han då också. Men han antydde
att alla bostadsfrågor nu blivit så komplicerade, bl a genom att de
etablerade särintressena byggt upp sina organisationer som ofta
förhandlade med varandra. Jag tror mig minnas att ordet
"bostadsmaffian" nämndes. Regeringen var redan mera förhindrad att genomföra
en klar egen politisk linje.

Alltnog, det kom att dröja till 1969 innan hyresstoppet upphävdes,
gradvis och med olika skillnader och begränsningar, men utan den
radikala expropriation genom beskattning, som jag föreslagit.
Stegringen i allmän prisnivå från 1956 till 1969 hade varit 59 procent, mätt
genom konsumentprisindex. Denna inflationsutveckling som nu
framförallt på sjuttiotalet tagit än våldsammare fart, har i alla hänseenden
förändrat och försvårat problemet.

Vår bostadsfråga har gradvis tillkrånglats på varjehanda sätt och
samtidigt bidragit till sönderbrytandet av kreditpolitiken, något som
jag skall beröra i andra delen. Allt hade kunnat vara annorlunda med
en mera radikal politik, åtminstone från 1956.<sup>5</sup>

I denna sektion har jag brutit mot dispositionen och gått utanför
trettio- och fyrtiotalen. Men jag tyckte denna korta och mycket
ofullständiga framåtblick passade in här och ber läsarna ursäkta mig.

<h3>8 <i>Större jämlikhet för kvinnorna</i></h3>

<i>Kris i befolkningsfrågan</i> var genomgående och ibland i skarpa
formuleringar en kvinnosaksbok.

Vid den tiden var detta inte i linje med det socialdemokratiska
partiets tänkande eller dess dittills förda praktiska politik. Bakom
partiets nedärvda, och som vi nu alla ser det, alltför passiva och i
grunden reaktionära inställning i kvinnofrågor låg en social utveckling
som ännu alltför litet genomforskats.

Ända sedan industrialiseringen från artonhundrasjuttiotalet på
allvar gripit tag i fattigsverige och fört med sig en viss stegring av
levnadsstandarden även i arbetarklassen — låt vara mycket långsamt
och från en ytterst låg nivå — hade ambitionen även i denna
samhällsklass blivit att få behålla hustrurna i hemmet i stället för att låta dem
slita i sina lågbetalda jobb.

I jordbruket började småningom den gradvis förbättrade
produktionstekniken — med bl a slåttermaskinen och hästräfsan, sedermera
självbindaren och mjölkningsmaskinen — att minska behovet särskilt
av det slags arbete som traditionellt hade gjorts av kvinnorna. Trots att
därmed följde minskat behov av kvinnoarbete utanför hemmet steg
kvinnolönerna långsamt men stadigt i förhållande till manslönerna.
Detta spåras redan i markegångstaxorna, som jag då arbetade med.
Min förklaring var att ambitionen att få ha kvinnorna i hemmet gjorde
sig mer och ger gällande även för jordbrukets arbetare, när
levnadsstandarden sakta steg från den för dem ytterst låga nivån.

I städerna hade på trettiotalet denna utveckling gått långt. Jag minns
från mina resor till svenska städer med Bostadssociala utredningen,
hur vi överallt i de enrumslägenheter, där arbetarfamiljerna mestadels
bodde, fann hemmahustrur, även och inte minst där barnen blivit
vuxna och flyttat bort. Att ha en hustru som kunde få vara hemma
hade blivit en statusambition, särskilt för de kroppsarbetare som hade
det relativt litet bättre ekonomiskt ställt och då ibland också kunde ha
en tvårumslägenhet.

Det var från denna krets ett stort antal socialdemokratiska
riksdagsmän rekryterades den tiden. Våren 1936 gjorde Ture Nerman och jag
en utfrågning om riksdagsmännens inställning till kvinnofrågorna. Jag
har tyvärr förlorat våra tabeller. Men jag minns alldeles bestämt att
socialdemokraterna, och bland dem särskilt arbetarna, tillsammans
med de bondeförbundare som verkligen var bönder, var mest negativa
till de anspråk på likaberättigande för kvinnorna i olika hänseenden,
som då restes av kämparna för kvinnosaken. Högermännen liksom
liberalerna var ofta öppnare för jämlikhetstankarna i dessa frågor.

Men den avgörande skillnaden fanns mellan åldersklasserna. De
yngre riksdagsmännen identifierade sig uppenbarligen oftare med
sina hemmahustrur — "ekbufféerna" som Ture mindre respektfullt
brukade säga — vilka var nöjda med sin ställning i livet och föga
intresserade för större jämlikhet. De äldre riksdagsmännen, från femtio år och
uppåt, var i alla partier oftare mer kvinnosaksvänliga. De hade döttrar
som ville bli lärare, sjuksköterskor etc och som ibland t o m ville
studera och komma in i de fria yrkena.
<h3>9 <i>Fördomar också hos de ledande i partiet</i></h3>

De ledande i partiet var inte så mycket olika i sin inställning. Typiskt
nog hade Marxsällskapet, som jag talade om, inga kvinnliga
medlemmar.

Jag minns när Gustav Möller som socialminister mot slutet av
trettiotalet såg sig omkring efter någon som kunde hålla reda på
handlingarna från Internationella arbetsbyrån i Genève och då tänkte på Alf
Johansson. Trots all min höga uppskattning av Alf avrådde jag Gustav
från det valet och föreslog i stället Karin Kock. Hon var också en duktig
ekonom men dessutom en ordentligare person och mera expedit.

Gustav valde, och fick, Alf. Hans motiv att inte följa mitt råd var,
som han sa mig, att han ville ha någon som han kunde gå ut på krog
och ta en whiskygrogg med. Han hade inte lärt sig, att det kunde han
med stor förnöjelse göra med Karin också. Ironin med historien är att
sedermera han och Else Kleen blev de mest intima vänner med Karin
Kock och Hugo Lindberg.

I praktiken satt nog Ernst Wigforss, trots att han kunde väntas ha
uppfostrats bättre av Eva, också ganska fastbunden i tidens starkt
mansdominerade samhälle omkring honom, eller tog i alla händelser
vad en mera radikal person som jag tyckte överdrivna hänsyn till dess
fördomar. Allmänt var Wigforss i praktiken inte så radikal som ibland i
sina allmänna och spekulativa reflektioner men tänkte i stället bara
taktiskt; se i kapitlen IX och X.

Jag minns väl hur vi gick på Tegelbacken en dag under våren 1935
och talade om den blivande Befolkningskommissionens direktiv och
sammansättning fastän detta egentligen var Möllers sak. I det
sammanhanget bad han mig bli medlem av den. Jag svarade ganska argt,
att jag i första hand var en högteoretisk samhällsforskare med
fastlagda arbetsplaner för år framåt på helt andra områden. Jag hade skrivit
de breda exposéerna, men det var Alva, som hade intresse och genom
studier förvärvat sakkunskap i alla dessa mer socialt praktiska frågor
som skulle komma upp i utredningsarbetet och hon hade också skrivit
det mesta om dessa ting i den bok vi gemensamt utgivit och som var
utgångspunkten för den nya kommissionen. Han borde vända sig till
henne och inte mig och inbjuda henne att bli medlem av den.

Han svarade mig att här "behöver vi en man", vilket måhända var
taktiskt riktigt som samhället och väljarunderlaget för vårt parti då var.
Och Wigforss var, som jag skall anmärka i följande kapitel, i första
hand taktiker. Alva fick sedan hjälpa Befolkningskommissionen bara
genom att skriva en del utmärkta expertbilagor. Vad jag var arg över
var, att Wigforss inte var djärv nog att stå upp emot fördomarna i
partiet.

Att Alva skulle kunna väljas in i riksdagen som socialdemokrat, fast
jag var där och vi var gifta, var också omöjligt i den tidens Sverige.
Fastän hon fick mängder av utlopp för sin verksamhetslusta, tog vi
båda nog dessa utslag av uppenbar könsdiskriminering ganska djupt.
Det har lämnat spår efter sig i min allmänna inställning till dåtidens
Sverige och till Wigforss.

Alltnog, jag gav upp och lovade efter ett visst motstånd att bli
medlem av kommissionen, arbetade därefter fulltid i nästan tre år,
dominerade den ganska fullständigt genom mitt hårda arbete och mitt
engagemang, skrev med egen hand inte bara de principiellt intressanta
betänkandena — sexualbetänkandet och betänkandena om
preventivlagens avskaffande och i abortfrågan — utan också alla möjliga andra
betänkanden om ungdomens målsparande, barnmorskeväsendet m m.

<h3>10 <i>Kvinnoorganisationerna</i></h3>

Arbetet i Befolkningskommissionen kom på många områden att
utmynna i förslag som låg i linje med kvinnosaken.
Kvinnoorganisationerna fick vatten på sin kvarn och kunde helhjärtat gå ut i kampen för
de reformer som kommissionen föreslog.

Det råkade hända sig att vid denna tid flera av dessa organisationer
hade särskilt framstående ordförande: Karin Kock för Svenska
kvinnors nationalråd, Eleonor Lilliehöök för Husmodersförbundet, Signe
Höjer för Internationella kvinnoförbundet för fred och frihet, Disa
Wästberg för Socialdemokratiska kvinnoförbundet och Alva för
Yrkeskvinnors riksförbund, som då var en organisation som särskilt
aktivt verkade för kvinnornas rätt till yrkesarbete. Dessa ledande
kvinnor samarbetade målmedvetet och i stor inbördes vänskap.

I sitt arbete kunde de bygga på en viss solidaritet i kvinnovärlden
från botten uppåt. Husmodersförbundets medlemmar var säkert mera
aktivt reformvilliga än husmödrar i allmänhet, men alla husmödrar
kände en viss solidaritet med förbundet, även om de inte var
medlemmar. Likaså var Eleonor Lilliehöök, när hon talade på sitt förbunds
vägnar, mera aktivt reformkrävande än förbundsmedlemmarna i
allmänhet, men de var stolta över henne och solidariska.

På basen av denna solidaritet från botten och upp, kunde dessa högt
begåvade kvinnor i samlad trupp gå upp till Per Albin och ställa ett
krav på alla svenska kvinnors vägnar, att regeringen inte skulle dröja
att lägga fram förslag som Befolkningskommissionen utarbetat. Och
eftersom kvinnor har längre genomsnittlig livslängd än män, kunde de
rentav antyda att de talade på väljarmajoritetens vägnar.

Befolkningskommissionen hade således en aktiv och i hög grad
artikulerad pådrivningsapparat bakom sig.

<h3>11 <i>Två omvälvande reformer</i></h3>

Som av särskild vikt i kvinnofrågan skulle jag vilja peka på två insatser
av kommissionen, som nu av naturliga skäl är totalt borglömda i
dagens Sverige sådant det blivit, delvis genom våra ansträngningar,
men som då föranledde viktiga och plötsliga förändringar i stora
kvinnogruppers liv och ställning.

Kommissionen föreslog alla slags stöd åt kvinnor i offentlig
anställning i samband med barnafödande: tjänstledighet med bibehållna
löneförmåner en tid före och efter barnsbörd, m m. Av principiella skäl
såg vi då till att vi inte gjorde skillnad mellan om de var gifta eller
ogifta. Riksdagen hade blivit så mesmeriserad i
befolkningsdiskussionen att ingen där heller vågade ha en annan mening. Jag är fortfarande
förvånad, att ingen i riksdagen opponerade sig. Det hör till den
allmänna sinnesändring i landet jag talat om.

Tänk nu på en ogift lärarinna som blivit med barn. Inte bara i det
även då mera reaktionära Göteborgs stift utan nästan var som helst i
Sverige, särskilt på landet. Om hon inte gick i sjön, fick hon vända sig
till en av de, vanligen barnmorskor och alltför ofta änglamakerskor
eller abortörer, som annonserade i tidningarna om "hem för
obemärkta" — en term som sedan dess försvunnit ur språket utan att tydligen
någon märkt det. Hon kunde vanligen inte stanna i sin tjänst och sin
ort och inte efteråt behålla barnet.

Men nu hade hon som havande kvinna till sitt stöd fått lagliga
rättigheter och kunde frimodigt stanna på sin plats. Om allt detta
underrättades hon i detalj genom de nyväckta kvinnoorganisationerna
och genom sin organisations tidning. Och hon hade en opinionsvind
bakom sig. Det var en del av den sinnesändring som jag talat om.

Mitt andra exempel, som idag ingen ung kvinna kan veta något om,
rör det faktum att arbetsgivare som i stor utsträckning sysselsatte
kvinnlig arbetskraft, framför allt banker och försäkringsbolag, hade
tagit till vana att avskeda kvinnor när de gifte sig eller i alla fall när de
skulle föda barn. På detta tjänade de, eftersom kvinnor sålunda mer
sällan fick senioritet och anspråk på högre lön. För många chefer, som
då ännu mera undantagslöst än nu var män, kändes det väl också
behagligare att ha unga kvinnor omkring sig än gamla.

Mycket viktigare var motståndet mot en förändring hos
tjänstemannaorganisationerna, som naturligtvis då var helt mansdominerade. De
var särskilt emot att makar skulle kunna vara dubbelarbetande och
åtnjuta två löner. Och i den frågan hade de vanligen sina
hemmahustrur bakom sig.

Jag minns hur motvilliga vissa direktörer var, som blivit inkallade till
den arbetsgrupp inom kommissionen som, under mitt
ordförandeskap, arbetade med problemet. Men mycket argare var de funktionärer
hos de anställdas organisationer, som vi också hörde.

De var litet oroliga för de fall, som då var i stigande, att ett par inte
gifte sig utan "levde i synd", vad som nu blivit det vanliga
"samboendet". Och några undrade om ett sådant beteende inte skulle straffas på
samma sätt, d v s genom avskedande.

I riksdagen hade det under flera år motionerats friskt med krav på
att i offentlig tjänst dubbelanställning och dubbelförtjänst skulle
förhindras. Att man inte hade givit sig in på de i privat tjänst anställda
förklaras av, att där hade i samarbete mellan företagsledningarna och
de mansdominerade tjänstemannaorganisationerna denna fråga redan
avgjorts på det kvinnofientliga sättet. På borgerligt håll angav man
även det skälet att man inte ville ingripa i den "fria
marknadshushållningen".

Men i kommissionen var vi oryggliga. Avskedande på grund av
familjeskäl skulle förbjudas i lag. Och nu hade under
befolkningsdiskussionens allmänna inverkan alla gamla attityder kommit i vanrykte.
Vårt enhälliga, kompromisslösa förslag föranledde proposition till
riksdagen. Där togs förslaget, som jag tror mig minnas utan diskussion.
Jag tror också att denna lag aldrig behövt tillämpas av domstol, helt
enkelt därför att förbudet fick ögonblicklig åtlydnad. Detta innebar en
plötslig och viktig förändring i kvinnornas anställningsförhållanden.

I denna bok klagar jag ofta över att vi i krångelsverige lider av för
många, för invecklade, för svårbegripliga och ofta onödiga lagar och
påbud. Men dessa slags ovillkorliga, enkla och lättbegripliga lagar står
tvärtom som typiska för den sorts lagar som jag tycker vi skall ha. I
Amerika har jag ofta använt dessa båda exempel för att illustrera, hur
ett gammalt lagsamhälle som det svenska över en natt kan totalt
förändra ingrodda beteendemönster.

<h3>12 <i>Gifta kvinnors arbetsförhållanden</i></h3>

Om Wigforss delat eller vikit för fördomarna i den tidens helt
mansdominerade svenska samhälle vid den episod vid
Befolkningskommissionens tillsättande, som jag berörde, var han som taktiker inte okänslig
för den stora förskjutning av attityder till kvinnosaken, som jag
illustrerat. Mot slutet av samma år kände han sig våga ta upp de gifta
kvinnornas förvärvsarbete till utredning på ett radikalt sätt och med
radikal kvinnlig styrning. Kerstin Hesselgren, en av de bästa och
dugligaste människor jag känt, blev ordförande och Alva sekreterare.

Jag nämnde nyss hur före denna helomvändning det motionerats i
riksdagen om ingripande mot "dubbelanställning" i offentlig tjänst,
t ex att två makar skulle båda kunna vara folkskolelärare och
tillsammans ha två löner. Och med den kvinnosaksfientliga inställning som
då rådde, hade motionerna så småningom fått ge riksdagen anledning
att begära utredning. Ett par av de reaktionära motionärerna hade
givits plats i den nya kommittén.

Men genom <i>Kris i befolkningsfrågan,</i> diskussionen kring den och
Befolkningskommissionens tillsättande och begynnande verksamhet
hade hela opinionsläget i kvinnofrågor radikalt förändrats. Och det
påpekades även i det betänkande som slutligen kom att avges, att
denna förändring varit förutsättningen för kommitténs arbete.
Begränsningar av gifta kvinnors arbetsmöjligheter kunde det inte längre
bli fråga om.

I stället kom den nya kommitténs verksamhet att inriktas på en bred
och inträngande analys av både gifta och ogifta kvinnors villkor på
hela arbetsmarknaden. Den fyllde där en dittills alldeles försummad
uppgift. Hur på alla områden kvinnor var föremål för diskriminering,
både i fråga om lön och befordringsmöjligheter, klarlades.

Kommittén blev, liksom Bostadssociala utredningen, i sin
verksamhet ett komplement till Befolkningskommissionen, vilket även
underströks i dess betänkande, som avgavs på hösten 1938. Då hade just
Alva och jag lämnat landet och rest till Amerika, där nya uppgifter
väntade oss.<sup>6</sup>

<h3>13 <i>Ung kvinna får sin chans</i></h3>

Jag kanske får avsluta detta kapitel med en liten historiett från hösten
1946 som i all sin relativa betydelselöshet kastar ett sken både på hur
långsamt ledande socialdemokrater anpassade sig till stigande
förståelse för kvinnosaken och samtidigt hur öppen Per Albin var för de nya
signalerna, varom mera skall sägas i nästa kapitel.

Ulla Lindström, som då hette Alm, och som varit folkskolelärarinna
och därefter på ett uppenbart radikalt och intelligent sätt redigerat
folkskolelärarinnornas tidning, hade tagits in bland det fåtal
extraarbetare i handelsdepartementet som anställts för att under Richard
Sterners ledning titta över vad vi kunde göra för småindustrier som var i
svårigheter efter kriget. Vi hade just bestämt oss för att föreslå en
utredning av möbelindustrin. Richard som blivit imponerad av Ullas
duglighet, föreslog att hon skulle utses till ordförande i kommittén.

Vid nästa dags regeringslunch redogjorde jag för våra planer om
kommittén och föreslog att Ulla skulle bli ordförande. Hon var skicklig
och väl insatt i frågan, eftersom hon sysslat med förberedelsearbetet.

Att sätta en ung kvinna i spetsen för en utredning av en
industrifråga mötte ingen entusiasm i regeringskretsen. Alla tuggade och teg.
Axel Gjöres som satt snett emot mig såg nästan grym ut.

Men så råkade jag titta på Per Albin. Han log ironiskt. När ingen sa
någonting, kom till slut som vanligt det avgörande ordet från honom:
"Det är nog ett bra förslag. Det är på sådana ungdomar vi skall vara
beredda att satsa mera, inte minst om de är kvinnor. Vi har givit för få
av dem en chans." Och så var som vanligt saken avgjord.

När jag kom tillbaka till mitt rum, hade jag telefon från ordföranden i
möbelindustriföretagarnas förbund. Han meddelade mig att förbundet
skulle ha konferens och frågade om statsrådet skulle vilja komma och
hålla ett föredrag om utredningsplanerna, som Richard hade talat med
honom om.

Jag svarade att jag inte var ledig då men att vi i regeringen just
beslutat om tillsättandet av utredningen och utsett en ordförande. Hon
skulle nog vara beredd att ställa upp. Det var tyst på den andra änden
av tråden för en stund. Men det fanns på den tiden respekt för Kungl
Majt, och hon blev inbjuden.

Och jag bevarar ett fotografi som visar hur Ulla står i en hög kateder,
ung, skön och högbarmad, med utsträckt höger arm och pekfinger för
att understryka en punkt — och framför och litet under henne i rad
efter rad möbelfabrikanterna, alla karlar förstås, medelålders och litet
fetlagda. De ser allvarliga och undrande ut: Mycket skall man höra
innan öronen ramlar av en.

Men hon gjorde tydligen ett bra och uppskattat arbete inom
kommittén. Jag var då inte längre i Sverige. Men hennes lycka var gjord och
hon blev så småningom riksdagsman och även statsråd.
<h3>14 <i>Krav på historieforskning</i></h3>

Som naturligt är i en framställning om en gången tids politik i Sverige
byggd på bara en mans minne av några korta år, blir den allt annat än
fullständig. Den blir också i den meningen egocentrisk att den inriktas
på frågor där minnesberättaren själv varit verksam. Men förvisso var
vissa av dessa frågor — penning- och budgetpolitiken,
jordbrukspolitiken, befolknings- och familjepolitiken, bostadspolitiken och
kvinnofrågan, allmänt välfärdspolitikens inriktning och uppläggning och
dess inriktning på familjepolitik, samt för Alvas räkning skolpolitiken
fram till och med 1946 års Skolkommission — ganska centrala i denna
gångna tid, fastän naturligtvis på långa vägar inte täckande hela det
politiska fältet. I de följande kapitlen kommer jag att redogöra för en
del andra frågor, där jag också kan stödja mig på minnen från en
medlevande.

Min bortovaro därefter från både vetenskapligt och politiskt arbete
med svenska problem under flera decennier har naturligtvis tenderat
att lämna i glömska viktiga led i den tidens politiska historia om vad
som faktiskt då skett och hur det verkligen gått till.

De memoarer av svenska politiker som jag läst eller tittat på efter
författandet av denna bok (se kap. X, fotnot 10) har, som ganska
naturligt är, varit tillrättalagda framförallt genom vad de utelämnat.

Även historieskrivningen finner jag ibland tillvriden och med
systematiska luckor, rentav utan djupare förståelse för hur förhållandena
politiskt då låg till, d v s gjorda utan historiskt sinne, vilket är allvarligt
just i den vetenskapen.

Mera allmänt vill det synas mig som om en del på senare tid
publicerade bidrag till vad som ibland kommit att kallas nutidshistoria, och
som jag råkat se, fått vara slappa i metodisk disciplin. Ibland har jag
tyckt att det ställts lägre krav på både källkritik och verklig inlevelse i
dessa arbeten än som blivit standard i arbeten om förhållanden och
utvecklingar längre tillbaka.

Min kritik gäller i första hand vissa bidrag till nutidsforskningen
gjorda av icke tillräckligt historiskt utbildade författare inom stats- och
samhällsvetenskaparna, som kommit under mina ögon. Den rikligare
tillgången till statistik, som dock inte framställts för att tjäna
forskningen och därför regelbundet är ofullständig från forskningens synpunkt,
har tillsammans med datatekniken frestat till lättfärdiga
frågeställningar och materialanalys.

Jag tror att det i detta läge vore betydelsefullt att utbildade historiker
av facket i högre grad ägnade tid åt kritisk granskning av denna nu
framvällande litteratur, som ju faktiskt är historia fastän från en tid
nära vår egen, genomförd av forskare utan utbildning i den metodik
som i den reguljära historieforskningen utvecklats för att trots
materialets knapphet eller snedvridning dock nå en sann uppfattning om hur
det verkligen faktiskt gått till.

Allmänt menar jag att särskilt trettio- och fyrtiotalets politiska
utveckling i Sverige är i behov av mycket mer inträngande och till
fullständighet och riktighet syftande analys. Detta och de följande två kapitlen,
med den ensidighet som beror på att de byggts på en mans minnen,
kan naturligtvis långt ifrån göra anspråk på att ha kunnat åstadkomma
mycket i den riktningen. Men enstaka påpekanden kan i vissa
hänseenden åtminstone understryka behovet av mer av en enligt min
mening hittills i stort sett felande historiskt djuplodande vetenskaplig
analys.

Påpekandena i denna sektion är en parentes i framställningen.
<h2><big>IX</big> PER ALBIN, MÖLLER OCH WIGFORSS</h2>

<h3>1 <i>Varför de tre?</i></h3>

Det var framförallt med dessa tre socialdemokratiska ledare jag hade
mina livligare kontakter under de två perioder på trettio- och
fyrtiotalen när jag var hemma i Sverige, hade min forskning inriktad på
svenska problem och aktivt tog del i svensk politik. Men även ur en
mera allmän synpunkt står de i denna gångna tid som centrala inom
det socialdemokratiska partiets och därför landets politik.

De var i samma ålder: Per Albin född 1885, Möller 1884 och Wigforss
1881. Alla tre kom in i riksdagen ungefär samtidigt, Per Albin 1918,
Möller och Wigforss 1919.

I fråga om den samhällsklass de stammade från var de ganska lika,
med vissa skillnader. Per Albin och Möller var arbetarpojkar med allt
vad det kring förra sekelskiftet innebar av försakelser i barnaåren. I
<i>Vem är det?</i> hade Per Albin uppgett att han gått bara fyra år i
folkskolan.

Gustav Möller hade en barndom i djupaste fattigdom och elände,
tillsammans med sin mor, som var änka och tappert släpade ut sig för
att hålla livet uppe för sig och sin familj. Hon dog slutligen i lungsot
vid fyrtioett års ålder när Gustav var fjorton år.<sup>1</sup> Sedan hade han mera
tur och fick förbindelser. Och han kunde ovanpå folkskolan få
handelsskoleutbildning.

Wigforss' far var målarmästare och tydligen en småföretagararbetare
på en betydligt högre nivå än den proletära varifrån Per Albin och
Möller stammade. Han fick möjlighet att studera, först i läroverk och
sedan vid universitetet i Lund, där han så småningom blev fil dr och
docent, tills han flyttade till Göteborg, där han blev språklektor.

Per Albin var från 1902 till 1912 ledamot av Socialdemokratiska
ungdomsförbundets centralstyrelse, redan från 1908 medlem av
partistyrelsen och blev 1911 medlem av dess verkställande utskott. Under
tjugotalet var han med i Hjalmar Brantings tre kortvariga regeringar.
När Branting dog 1925 valdes Per Albin av partistyrelsen till t f
partiordförande, ett val som bekräftades vid 1928 års partikongress då han
blev ordinarie. Han förblev i denna ställning till sin död 1946. Från
1932 hade han då varit statsminister i den mera stadigvarande
socialdemokratiska eller av socialdemokraterna dominerade regering som
gjorde slut på tjugotalets växlande och kortvariga regeringar.

Gustav Möller var verksam som journalist i de socialdemokratiska
tidningarna i Skåne tills han blev chef för Tidens förlag 1913 och då
flyttade till Stockholm. Han hade också sin början i
ungdomsförbundet, vars centralstyrelse han tillhörde sedan 1900; han blev ordförande
1907. Partistyrelsen tillhörde han från 1916, då han blev
partisekreterare. På denna post kvarstod han även efter att 1932 ha blivit medlem av
regeringen. Han lämnade partisekreterarposten först 1940.

Per Albin hade, när han dog 1946, således varit partiordförande i
mer än tjugo år. När Möller lämnade partisekretararposten hade han
innehaft den i tjugofem år. Samtidigt hade de båda således fungerat
tillsammans i dessa två centrala partifunktioner i mer än tjugo år. Det
var naturligt för partifolket att se dem som parhästar i ledningen för
partiet.

Wigforss som till och med var litet äldre kom senare in i ledningen
av partiet. I partistyrelsen invaldes han 1920 och till det verkställande
utskottet 1928. När jag i början av trettiotalet kom i förbindelse med
partiets ledande personer hade han kommit mera i jämnberdd med
Möller. Per Albin blev först som effektiv statsminister obestridd ledare
av partiet, fast termen "partiledare" är en senare uppfinning.

Jag har här antytt deras utveckling till ledande i partiet genom att
redovisa deras karriärer i partistyrelsen. I kapitel VI har jag hävdat att i
den gamla riksdagen var det riksdagsgruppen som var det partiorgan,
där partiets praktiska politik utformades, åtminstone i de ekonomiska
och sociala frågor där jag var mera aktivt deltagande. I partigruppen
förnam vi ingen ledning från partistyrelsen som överordnat organ.

Detta berodde också på att medlemskap i regeringen och i
partistyrelsens verkställande utskott oftast var förenade och att innehavarna
av dessa förtroendeposter ständigt var hos oss i riksdagen, där inga
suppleanter då fanns för regeringsmedlemmar. Tillhörighet och
befordran inom partistyrelsen kom dock att registrera individuella
personers ställning och betydelse inom partiet, även om partistyrelsen som
sådan inte spelade någon egen roll.

<h3>2 <i>Hur Per Albin blev så dominerande</i></h3>

Med den uppsättning av ledande socialdemokrater jag exemplifierat i
kapitel VI kunde partiet den tiden aldrig ha saknat
statsministerkandidater. Jag minns hur Möller en gång i ett samtal påpekade, att det hade
varit mera en slump när just Per Albin blev statsminister 1932. Som ett
den gången fullkomligt rimligt alternativ tänkte han förstås, och med
rätta, på sig själv. Men Per Albin var ju partiordförande och även
ordförande för riksdagsgruppen.

Sin oerhörda prestige bland partikamraterna förvärvade Per Albin
sedermera som statsminister från 1932. Den var byggd på allas vår då
gjorda erfarenhet av hans fullständiga integritet, hans ständiga
förmåga att låta sig övertygas av argument och hans överlägsna klokskap,
som han skickligt dolde men som alla kring honom kom att känna.
Respekten för Per Albins osvikligt överlägsna omdöme blev en
sammanhållande kraft i regeringen och i partiet och under kriget för hela
landet.

Personligen hörde Per Albin inte till dem som omgav sig med en
nimbus av förtegenhet. Från 1935, när Alva och jag flyttade till
Äppelviken, hade jag under mina hemmaperioder ofta sällskap med honom i
spårvagnen in till Stockholm. Jag minns särskilt från de tider under
krigsåren när jag var hemma, d v s från sommaren 1940 till början av
1941 och från hösten 1942, hur jag ofta kände mig förskräckt över hur
han ljudligt kunde berätta om våra statshemligheter. Men han visste
nog vad han sa och vad han inte sa.

I en grad som vi andra mer intellektuella inte kunde särskilt
uppskatta fördrev han ofta tiden i spårvagnen med att bläddra i en del
även den tiden dåliga veckotidningar. Och hans fotbollsintresse hade
ett drag av bred folklighet. Jag förstår inte att han samtidigt kunde
känna sig så hemma i en omgivning, inom regeringen och kring den,
som nog alltid förhöll sig mera highbrow.

Mina personliga erfarenheter av Per Albins politiska klokskap och
ledarförmåga är av naturliga skäl mest rikhaltiga från den korta tid från
sommaren 1945 till hans död hösten 1946, när jag som handelsminister
var medlem av den rent socialdemokratiska regering som avlöst
samlingsregeringen.

Jag kan få berätta en historia från det första regeringssammanträdet
efter samlingsregeringens avgång, vars riktighet jag en gång
kontrollerat med Gunnar Sträng. Efter svensk tradition var det då en hel del
överenskomna beslut som vi ärvde efter den förra regeringen. Bland
dem var ett regeringsförslag om en ny lag, som skulle tillförsäkra
brukare förhandsrätt att få förvärva jordbruksfastighet. Den var i den
då framlagda och därefter antagna formen mycket illa genomtänkt.

Den har sedan ändrats men inte blivit vidare effektiv att förhindra
ökningen av trottoarböndernas antal. Spekulationen i jord och de höga
jordvärdena har, tillsammans med de växande kostnaderna för
redskap och maskiner i denna alltmer kapitalintensiva näringsgren,

mer och mer kommit att praktiskt taget förhindra mindre bemedlade
personer att bli egna jordbruksföretagare, om de inte ärvt gården utan
att ha alltför många medarvingar.

I den diskussion som uppstod inom statsrådsberedningen talade
flera av de nytillkomna regeringsledamöterna för en radikal
överarbetning av förslaget, som pliktskyldigast framlagts för oss av Per Edvin
Sköld som då var jordbruksminister. Även konsultativa statsrådet
Sträng, som dock skulle arbeta som biträdande åt Sköld, var starkt
kritisk. De gamla från samlingsregeringens dagar höll sig tysta.
Slutligen överraskade oss Per Albin med att enkelt och blankt deklarera: "Vi
får väl följa jordbruksministern." Sträng som då hörde till de nya unga
räckte upp handen och sa: "Skall vi inte votera?" Han avsnoppades
effektivt av Per Albin: "I den här regeringen voterar vi aldrig."

Så gick det regelbundet till. Per Albin satt vanligen länge tyst medan
vi andra diskuterade. Men till skillnad från denna första gång, då han
tydligen kände sig bunden av åtaganden som han inte ansåg sig kunna
bryta, lyssnade och funderade han. När han till slut kom med sin
slutsats, som regelbundet avslutade diskussionen och blev
regeringens beslut, visade det sig att han uppenbarligen tillgodogjort sig
argumenten och då ofta kommit till en annan mening än vi kunde ha
väntat.

Jag minns många sådana episoder från mitt eget område.
Norrbottens järnverk, som jag fått överta från Ohlin i samlingsregeringen och
för vars framtid jag från början kände största oro,<sup>2</sup> hade som
styrelseordförande en inte särskilt industrikunnig landshövding för
Norrbotten, som jag ville ersätta med en industriman, vilken jag, trots det
redan den tiden organiserade PHM-motståndet, till slut lyckades
mobilisera.

Det skedde tack vare hjälp av Ernfrid Browaldh, Tores far. Han hade
självständigheten och modet att gå emot det kapitalistiska
etablissemanget, samlat till en organiserad bojkott mot regeringen i denna
liksom i många andra frågor. Jag minns att han sa, när vi skulle ha
lunch tillsammans i hans bank: "I den här soffan satt för en halvtimme
sedan en delegation som sökte övertala mig att inte hjälpa dig att få en
man från industrin."

Jag hade alltså nu en mera kompetent person att föreslå, Gerard de
Geer i Lesjöfors, som Browaldh förmått ställa sig till förfogande. Men
särskilt eftersom landshövdingen bara hade ett år fram till
pensionsåldern, var de äldre och erfarna statsrådskamraterna emot mitt förslag,
som ju stred mot alla svenska vanor. Per Albin satt tyst som vanligt
och grubblade. Till slut kom hans bedömning, som överraskade oss
alla, att vi fick offra landshövdingen.

En gång hade jag kommit på en kolhandlare med oegentligheter och
ville vidta en kraftig åtgärd mot honom. Jag la fram saken vid nästa
regeringslunch, som den tiden regelbundet bringade oss alla
tillsammans som inte var förhindrade av alldeles trängande skäl, och där
alltid många små delikata frågor avhandlades. Stämningen var litet
beklämd eftersom vi alla visste att kolhandlaren hörde till Per Albins
närmaste bowlingvänner. Ingen annan sa något. Men så kom Per
Albins avgörande ord, att jag hade rätt och måste handla som jag
föreslagit.

Jag vill understryka att när regerandet ganska ofta tog denna form
berodde det inte på någon blind underkastelse, som skulle ha varit
alldeles främmande för den tidens socialdemokrater, eller några
påtryckningar eller en demonstrativ vilja till maktutövning från Per
Albins sida. Per Albin var inte personligen maktlysten, än mindre
härsklysten. Vår underkastelse var frivillig och berodde i stället på att vi alla
visste att han lyssnade så noga på allt som sas, att han funderade och
att han var beredd att bli övertygad och ändra uppfattning.

Vi hade helt enkelt lärt oss lita på hans obundna omdöme. Och vi
hade kommit att hysa utomordentlig respekt för hans intelligens, hans
öppenhet för argument och hans fullkomliga oberoende av alla
personliga bindningar. När vi i regeringen stod inför en fråga, som krävde
avgörande, blev det normalt att vi till slut litade på Per Albins
omdöme.

Jag har ingen anledning att tänka mig annat än att också i den
föregående samlingsregeringen det oftast hade gått till på samma sätt,
trots att de avgöranden som då skulle träffas många gånger gällde
frågor, där riskerna var så ofantligt mycket större och åsiktsgrundvalen
mindre samstämmig. Från minnesanteckningar gjorda under denna
spända tid av flera medlemmar i denna regering känner vi nu rätt väl
inställningarna i olika krislägen, och hur de ibland bröt sig, inte alltid
uppdragna efter partilinjer.

Vid några mycket farliga tillfällen förekom det, som vi nu fått veta,
att Per Albin öppnade debatten genom ett kort anförande, vilket aldrig
hände i den efterföljande rent socialdemokratiska regeringen. Efter
diskussionen blev så regeringsbesluten nog ganska regelbundet i
enlighet med den uppfattning som Per Albin till slut kommit fram till,
men ibland hade då hans mening förskjutits på grund av vad som
sagts.

Hur detta var i regeringarna före samlingsregeringen kan jag inte ha
en informerad mening om. En sak är säker, nämligen att det var som
statsminister efter 1932 som Per Albin förvärvade sin dominerande
ställning i partiet och i första hand inom den regering där han var
förste man. Dessförinnan var han i trots av ordförandeskapet i partiet
inte samma centralgestalt. Arthur Engberg som huvudredaktör för
Social Demokraten kunde till exempel hålla honom utanför tidningens
spalter.

<h3>3 <i>Per Albin som statsman</i></h3>

Små krisungar och ibland allvarliga kriser är vad som avlöser varandra
i en regerings liv, och diskussioner om hur de skall mötas var i Sverige
vad som mestadels gav innehåll åt de dagliga regeringsluncherna. Per
Albins grundinställning var att de skulle tas med ro.

Man skulle inte reagera i förtid och ofta inte alls. Särskilt om krisen
var litet allvarligare skulle man bara "sitta", som han sa, och låta det
basa. Annars bringar man sig lätt i onödiga svårigheter. Och Per Albin
hade ju vad vi i Dalarna kallar "gott sittfläsk".

<i>Över huvudtaget var Per Albin inte road av polemik och markerandet av
motsättningar.</i> Det mesta som kommer från oppositionen i den stilen är
inte värt att svara på, menade han. Om man inte svarar, lockas de lätt
nog att förgå sig. När tiden blev mogen kunde vi då sedermera
klämma till dem.

Per Albin som gammal suverän ledare för sina trupper kallades dock
aldrig, och kallade sig inte själv, "partiledare". Omkring honom fanns
inget som då utåt karaktäriserades som "partiledningen". Det fanns
inte en "partilinje" i alla möjliga frågor och gjordes inga "utspel". Som
jag nämnt i kapitel VI fanns de orden knappast i det dagliga
språkbruket. Per Albin tänkte förvisso partitaktiskt på ett brett och långsiktigt
sätt, men oftast inte på kort sikt och splittrat på enstaka frågor.

Hans ledning av partiet syftade inte i minsta mån att hämma oss
andra i vår självständighet och vårt fria tänkande. Jag skall i nästa
sektion beröra hur partiets frihetlighet låg honom om hjärtat.

Som talare i riksdagen hörde han inte till vältalarna, av vilka det ju
den tiden fanns många. Såsom illustreras av ett kort utdrag ur ett
anförande inför 1940 års partikongress i nästa avsnitt, var ord- och
satsföljden ofta inte den retoriskt ideala. Men som talare var han dock
mera effektiv än någon annan jag hört i Sverige.

Jag kan i minnet ännu höra honom. Han talade vanligen utan
manuskript och såvitt jag nu kan erinra mig utan mycket av stolpar. Hans
röst var djup och dialekten civiliserad men utpräglad skånska. Han
talade ganska långsamt och hörde till dem, som pauserar mellan
satserna i varje mening. Det huvudintryck han förmedlade var att han
öppet och ärligt sa just vad han menade. Han höll sig till huvudsaken
av vad han ville säga, utan att vanligen bekymra sig mycket om att
kritisera motståndarna.

Gradvis hade han vuxit in i rollen att vara statsman. Respekten för
hans omdöme var allmän, även utanför vårt parti.

Under mitt fortsatta arbetsliv har jag haft förbindelser med politiska
ledare utomlands. Jag har bl a personligen träffat sex amerikanska
presidenter från Herbert Hoover, och jag räknade Mikojan i
Sovjetunionen nästan som vän. Mer betydelsefullt är att jag träffat många
fler ledande politiker under min tid i Ekonomiska
europakommissionen och i mina studier. Sammanfattande kan jag formulera den
slutsatsen, att jag aldrig mött en politiker som jag känt vara överlägsen Per
Albin. I vilket land som helst och i vilken tid som helst skulle Per Albin
stått fram som en stor statsman.

Jag vill till slut tillägga att Per Albin, såvitt jag kunde bedöma, inte
hade några särskilda vänskapsband med individuella medlemmar i det
regerande gänget, av det slag som t ex fanns mellan Wigforss och
Undén sedan ungdomsåren i Lund. Även hans förhållande till sin
mycket framstående bror Sigfrid Hansson, som inte kunde vara med i
regeringen på grund av släktskapet, var gott men utan särskild värme.
Sina bridge- och bowlingvänner hade Per Albin utanför regerings- och
partikretsarna.

Sven Andersson, som var partisekreterare från 1945 och hade haft
nära förbindelse med honom ända sedan sin göteborgstid, har berättat
för mig att Per Albin hade ett friare personligt umgänge med yngre
folk i Göteborg, där han medarbetade i Ny Tid, och senare på
partiexpeditionen.

Särskilt från mitten av trettiotalet blev det vanligt att alla i partiet,
vare sig de träffat honom personligen eller inte, talade om honom som
Per Albin eller P. A. Folk i de andra partierna gjorde ibland likadant
men kallade honom vanligen P. A. Hansson. När jag nu tänker över
saken, innebar vårt sätt att tala om honom inte att vi verkligen allmänt
kände en stark intimitet med honom. Så var inte förhållandet till
honom ens för oss som ofta, och för många regelbundet, var
tillsammans med honom.

För att förklara hur vi alla inom hela partiet kom att tala om honom
som Per Albin, vare sig vi ens personligen träffat honom eller inte,
kommer jag nu att tänka på hur vi i århundradens tradition kallat våra
kungar vid deras förnamn. Denna förtroliga namnsed, som jag funnit
det naturligt att följa även i denna bok, skulle alltså i stället ha varit ett
utslag av vår respekt.

<h3>4 <i>Per Albin konservativ?</i></h3>

Wigforss var den drivande kraften i riksdagen för strävandena våren
1945 att bli av med samlingsregeringen. Han styrde partikamrater i
riksdagen att lägga fram motioner med förslag, som skulle misshaga
partierna till höger och, om de antoges av oss som ju hade majoriteten,
kunde skapa svårigheter att hålla ihop samlingsregeringen. Jag delade
Wigforss' uppfattning, att nu när krigets avslutning var i sikte, vi
socialdemokrater skulle återta regeringsmakten ensamma och
framförde den uppfattningen i en artikel i <i>Tiden.</i>

Per Albin hade emellertid redan på partikongressen 1940 uttalat sig
för en fortsättning av samregerandet även när kriget skulle vara över.
Han hade inte fått kongressen att göra ett uttalande i denna riktning.
När jag efter hemkomsten från Amerika stod emot tanken på en
samlingsregering som ett normalt regeringssystem, fattade jag som väl
de flesta Per Albins förkärlek för samlingsregerande som uttryck för en
konservativ böjelse.

När jag nu tänker igenom saken, inser jag emellertid att jag inte läst
Per Albins motivering och inte förstått, vartåt han syftade. Vad han
hade sagt var bl a:<!-- långt citat ej indenterat -->

"Skulle man inte kunna tänka sig att det demokratiska systemet
kunde bli friskare på annat sätt? T ex genom att oppositionen så att
säga släppes lös inom alla partier. Under samlingsregeringens
tillvaro ha vi redan gång på gång kunnat förmärka att de enskilda
riksdagsmännen anse sig kunna röra sig litet mera fritt. Har man en stor
majoritet, kan man ju vara frikostig och tillåta åtskillig opposition
inom de majoritetsbildande partierna. Med det gamla tillståndet
ifråga om majoritet och opposition kan man icke tillåta något som
äventyrar genomförandet av majoritetspolitiken. Tvånget till
sammanhållningen blir större. Detta gäller även en mera konstant
opposition. Denna tillåter inte gärna sina medlemmar att hoppa över
skaklarna, ty om någon bryter sig ut ur oppositionen och går med
majoriteten, riskerar oppositionen att folket lättare får den
föreställningen, att oppositionen icke har en saklig grund utan bara är ett
försök att ständigt finna angreppspunkter mot majoriteten.

... Från dessa synpunkter kan man ställa frågan om icke i själva
verket en gång — jag tror inte alls att vi nu äro mogna för det —
demokratins naturliga ordning skulle bli, att man på bredast möjliga
bas samverkar ända upp i regeringen och därmed på ett naturligt
sätt lösgör krafterna ute i den stora demokratin, så att man i stället
för den organiserade oppositionen då och då möter en opposition,
som bildats mera fritt med hänsyn till skilda synpunkter på en viss
föreliggande fråga och som kan bedrivas utan risk för att det
därigenom åstadkommes en politisk skada. Jag har bara velat framkasta
tanken. Jag tror att den är värd att diskutera."

Som jag redan framhållit i de två föregående kapitlen, var vårt parti
liksom i stort sett även de andra partierna då burna av en mera frihetlig
anda. Med bibehållen lojalitet kring en gemensam grundåskådning var
toleransgränsen för meningsskiljaktigheter stor. <i>Vad Per Albin
uppenbarligen menade var att denna rådande frihetlighet, som han i högsta grad
gillade, under en samlingsregering kunde göras än större, och att det var vad
han önskade.</i>

Med ledningen fast i sin hand och en majoritet i riksdagen bakom sig
behövde ju Per Albin som statsminister i en samlingsregering inte vara
särskilt konservativ i sin inställning för att tillåta en ännu större
frihetlighet inom partierna och särskilt hans eget parti, som han menade
kunde bli resultatet av samregerande. Så bör hans uppslag tolkas, som
jag nu inser.

Det var den tiden lättare för honom att tänka i dessa generösa
termer. Det innebar förvisso inte konservatism, vilket är den sak jag nu
vill framhäva. Jag var nog inte den enda som då missförstod Per Albin
och många gör det fortfarande.

Hur situationen nu, med jämviktsriksdagar och konfrontation
mellan partiblocken och med "partiledare", "partiledning", "partilinjer"
och "utspel" i alla möjliga frågor, har radikalt förändrats, skall jag
återkomma till i andra delen.

I mitt arbete i den nya socialdemokratiska regeringen från
sommaren 1945, när jag kom i närmare förbindelse med Per Albin, fick jag
heller inte mitt ursprungliga antagande bekräftat — att han skulle ha
en konservativ läggning. Han hade visserligen, som jag själv och de
andra av oss i regeringen, inte någon sympati för en radikal
demonstrationspolitik. Och han bevarade sin motvilja och misstro mot Zeth
Höglund och hans krets, som jag påpekat. Men i betydelsefulla
sakfrågor fann jag honom aldrig särskilt konservativ utan snarare tvärtom.

Jag minns bl a ett samtal alldeles i början av min tid i regeringen
sommaren 1945, då Per Albin till min överraskning uttryckte en
personlig uppskattning av kommunisterna, vilket jag inte hade väntat
från honom. Om de bara definitivt bryter förbindelserna med ryssarna
och blir ett rent svenskt parti, blir de bra att ha i vår politik, menade
han. "Vi socialdemokrater behöver sannerligen en pådrivare från
vänster för att hålla färgen."

Om kommunisterna utvecklade sig till helsvenskt parti, kunde de
väl i framtiden förena sig med oss, fortsatte Per Albin. Det skulle ju
innebära en alldeles opåkallad självförsakelse, om en del begåvade
politiker inom det partiet, genom att hålla det skilt från vårt stora och
mäktiga socialdemokratiska parti, skulle fortsätta att döma sig till att
aldrig kunna få de befattningar och förtroendeuppdrag som vi förfogar
över. Att Per Albin en tid hade spekulerat att ta med kommunister i en
kommande samlingsregering är känt.

Per Albin hade ju också under kriget, när landet kom att bli helt
inneslutet av trycket från Hitlertyskland, stått fast emot kravet på oss
att vi skulle utesluta kommunisterna från riksdagen, vilket högern inte
skulle ha haft något emot. Den enda diskriminering, vi under mina
riksdagsperioder utövade, var att vi lagade så att de fick ordet under
en debatt när det passade oss andra att ha lunch. Detta kunde
knappast ha genomförts så relativt konsekvent, om de inte funnit sig i det.

<h3>5 <i>Per Albin under krigshotet</i></h3>

När Alva och jag kom hem till Sverige våren 1940 var det i en nästan
säker förväntan från vår sida att tyskarna skulle anfalla också Sverige.
Då vi inte hyste några större förhoppningar om vår försvarsberedskap,
räknade vi med att vi skulle bli ockuperade. Och vi hade kommit hem
med våra barn för att dela vårt folks öde. <i>An American Dilemma</i> kunde
ju heller inte skrivas av en politisk flykting.

Landet var i skymningsstämning. I den långa fotnoten 3 till detta
kapitel har jag något utförligare antytt hur vi såg på förhållandena i
landet då, de ståndpunkter vi tog och de försök till insatser vi gjorde. I
många hänseenden var vi då starkt kritiska till vad som ägde rum
under Per Albins ledarskap.

Det var valår och frampå sommaren och hösten tog jag efter vanan
del i valkampanjen. Mötena i Stockholm hölls den tiden ofta sent på
eftermiddagarna i biografsalongerna. Som jag där från mina
utgångspunkter la ut texten om världens tillstånd och om Sveriges läge, avvek
jag naturligtvis starkt från den vanliga, inkrökta förkunnelsen. Jag
minns än de hundratals stumma, allvarliga, ängsliga och undrande
ögonen riktade mot talaren, som inte räddes att tala om Hitlers
stövelvälde.

En kväll talade Per Albin och jag tillsammans på ett valmöte på
Söders Medborgarplats. Efteråt vandrade vi tigande tillsammans mot
Slussen, där vi skildes. Det var dagen efter regeringen hade dragit in
tre tidningar.

Innan vi skildes sa plötsligt Per Albin, som jag väl minns, utan
uppfordran från mig: "Du förstår inte min politik. Genom att ha dragit
in de tre tidningarna, har jag tillfredsställt tyskarna, samtidigt som jag
gjort svenskarna blixtförbannade. Båda verkningarna är bra, som jag
ser det."

Det är möjligt att Per Albin bara menade att upplösa en spänd
situation oss emellan med ett skämt, och så fattade jag hans yttrande
då. När jag nu tänker över saken, tror jag emellertid att han djupt
menade vad han sa.

Innebörden skulle då ha varit att fastän kritiken riktades mot
honom, och han då blev arg, såg han dock innerst inne med
tillfredsställelse att det fanns folk som jag och Alva och många andra som
ohämmat, utan att bära hans ansvar, verkade för frihetsidealen. Att Per
Albin inte var en så enkelriktad person, som han ofta togs för, vet jag
också från andra erfarenheter.

<h3>6 <i>Per Albins sista och lyckliga dag</i></h3>

Under hösten 1946 hade nog Per Albin tacklat av en hel del. Vi fann
honom ofta slumrande i sitt rum när vi sökte honom. Och han klagade
ibland över smärtor i vänstra armen. Hans ledning av regeringsarbetet
blev mindre påpasslig och riktningsgivande. Det blev mer av faktisk
ministerstyrelse, obestämt fattad av oss alla som en ny och oönskad
utveckling. Vi saknade hans fasta ledning från gamla dar.

Jag minns hur särskilt Gunnar Danielsson och jag inbördes talade
med varandra om hur bekymrade vi kände oss. Men Per Albin själv
levde inte i en känsla av dödshot. Smärtorna i vänster arm talade han
om som något han skulle ta massage för att bota. Jag har under arbetet
med denna bok fått detta bekräftat av Torsten Nilsson, som en kort tid
före Per Albins död var tillsammans med honom.

Per Albin dog sent på natten till den sjunde oktober. Jag är nog den
siste nu levande person som oavbrutet var tillsammans med honom
hela den föregående dagen, vilken för honom var en av hans allra
lyckligaste. Jag skall därför tillåta mig att berätta om Per Albins sista
dag.

För första gången efter kriget hade vi officiellt besök av en stor
delegation av Norges regering med Ejnar Gerhardsen i spetsen. Per
Albin fick börja dagen med att sitta ordförande vid änden av bordet
med norrmännen till höger och flera av oss svenska statsråd till
vänster.

Detta var för honom en djup tillfredsställelse. Fastän han aldrig
visade det, visste vi som stod honom nära, hur sårad han känt sig av
de många orättvisa utgjutelser om hans politik under kriget, som i
Norge gjorts även från ansvarigt håll och ibland även av ledande
socialdemokrater. Han hade besökt Norge ett par gånger efter krigets
slut och mottagits av partifolket. Men detta officiella besök av den
stora norska regeringsdelegationen var för honom något särskilt.

Efter de hjärtliga förhandlingarna med norrmännen hade vi i den
svenska regeringen sent på eftermiddagen fått åka ut till
Drottningholms slott för att hålla konselj med den vi då kallade "gamle
kungen", dvs Gustav V. Det gällde att hastigast möjligt besluta om ryska
handelsavtalet, som blivit färdigt. För Per Albin var avtalet en
hjärtesak, t o m mera än för mig. Kungen passade för övrigt på att utanför
protokollet uttala sin livliga tillfredsställelse med avtalet.

Inom regeringen var vi den tiden ytterligt sparsamma med
representation liksom med andra utgifter. Våra nuvarande stora
regeringsmiddagar och andra officiella bjudningar hade inga motsvarigheter. Den
enda tillställning jag minns från min tid i regeringen var middagen för
våra norska gäster den kvällen. Från svenskt håll kunde det inte ha
varit många medbjudna, eftersom hela tillställningen kunde äga rum i
Operakällarens dåvarande gamla Kajuta.

Jag har aldrig sett Per Albin så glammande glad. När han reste sig
från bordet sa han: "En sådan dag skall jag ha en riktigt stark svart
cigarr."

Sedan satte han sig att spela kort med norrmännen. Wigforss gick
tidigt som vanligt. Jag väntade för att få följa Per Albin hem. Litet före
elva försökte jag få honom med på att dela en taxibil till Äppelviken,
där vi båda bodde.

Men igen svarade Per Albin, att efter en sådan dag skulle han inte
fösas hem så hastigt. När han slutligen bröt upp någon gång kring
midnatt, tog han inte en taxi, som jag hade gjort och skulle ha
insisterat på, om jag väntat ut honom. Han vandrade till Tegelbacken, gick
där och väntade, kanske en halvtimme, på nattspårvagnen. När han
steg av vid Ålsten fick han hjärtslag och dog.

Jag har förebrått mig att jag inte mera aktivt yrkat på en tidigare
hemfärd, eller annars stannat med Per Albin och då förhindrat tilltaget
att gå till Tegelbacken för att vänta ut nattspårvagnen. Kanske hade vi
då fått behålla Per Albin litet längre. Men för honom var det nog ett
gott slut att få hastigt dö efter en dag när han fick vara så
genomlycklig.

<h3>7 <i>Möller och Wigforss</i></h3>

Det var riktigt när jag skrev ner min minnesbild av Per Albin, att jag
tog honom för sig själv. Hur jag än forskar i mina erinringar, minns jag
ingenting som tydde på att han stod särskilt nära eller särskilt
bortvänd från någon av oss. Och vad av vänskap och uppmuntran vi alla
fick från honom var ett ganska svalt och likformigt hänsynstagande i
sakfrågor.

Däremot faller det sig naturligt och riktigt att skriva om Möller och
Wigforss tillsammans, inte därför att de var lika eller nära varandra,
utan tvärtom på grund av deras olikhet och den personliga
motsättning som bestod dem emellan och som jag berörde i kapitel VI. Efter
Per Albins död skulle den explodera. Därom skall jag berätta längre
fram i detta kapitel. Och efter den då snart utmognande valutakrisen
skulle denna därigenom förstärkta motsättning bereda den nya
statsministern Tage Erlander de allra största svårigheter, till vilket jag
återkommer i kapitel X.

Om jag går tillbaka till trettiotalet men även senare under fyrtiotalet
tror jag inte att mina riksdagskamrater hade mycket av en riktig
uppfattning om de bådas personliga egenskaper. Så fann nog de flesta, att
Wigforss var mycket lättare att komma i personlig kontakt med än
Möller. Det kunde ibland vara svårt att få en sådan kontakt med
Möller, om han satt vid schackbordet i ett av smårummen utanför
kamrarna. I verkligheten var det nog tvärtom så att Möller var den som
ofta och lätt öppnade sitt hjärta och blev personlig, medan Wigforss
nästan aldrig gjorde det. Även under mitt mycket nära samarbete med
Wigforss alldeles i början av trettiotalet minns jag ytterst få gånger, när
han bakom all sin glättiga tillgänglighet var personligt öppen på
Möllers vis. Men av de flesta som hade haft mindre att göra med honom
togs Wigforss' ständiga beredvillighet till samtal som öppenhet och
personlig kontakt.

Jag lärde mig också så småningom att Wigforss så att säga levde i
slutna "askar", som jag längre fram för mig själv kom att formulera
mina erfarenheter av honom. När jag var ledare av den grupp i
Befolkningskommissionen som höll på att utarbeta ett förslag om ändrad
familjebeskattning, sökte jag som naturligt var flera gånger upp
Wigforss som finansminister för att redogöra för hur våra tankar gick.
Wigforss lyssnade intresserat, uppmärksamt och som jag trodde med
sympati för vår inställning. Men han berättade aldrig, att en annan
skattekommitté i kontakt med honom också hade tagit upp problemet
och just höll på att utarbeta ett helt annat förslag, som han sedermera
följde.

<h3>8 <i>Wigforss' spekulativa författarskap</i></h3>

Wigforss läste kopiöst med utländsk ekonomisk litteratur, sannolikt mer
än vi unga ekonomer som i början av trettiotalet stod honom nära. Erik
Lindahl, den kanske vetenskapligt mest originella av oss och i alla
händelser den som tidigast kommit fram med de nya tankarna inom
Stockholmsskolan, kunde skämtsamt säga att han "inte läste böcker
utan skrev böcker själv". Hur Wigforss i sitt puritanska leverne fann
tid till sin vidsträckta läsning vid sidan av arbetet i regering och riksdag
och ett mera flitigt kringresande än någon av sina kolleger för föredrag
runt om i landet, begrep vi unga ekonomer kring honom inte då, och
jag begriper det fortfarande inte.

Och han fann också tiden räcka till för att författa skrifter. Någon
gång gällde de aktuella praktiska problem i Sverige. Dit hör de lysande
pamfletterna <i>Har vi råd att arbeta?,</i> 1932, och <i>Nej till kärnvapen,</i> 1959.
Dessa slags skrifter, utformade som inlägg i den svenska politiska
debatten, var emellertid undantag i hans författarskap.

Wigforss lämnade själv inga bidrag till den analys av de penning-,
budget- och konjunkturteoretiska problemen, där Stockholmsskolan
gjorde sina insatser och ifråga om vilkas politiska konsekvenser vi
unga ekonomer stod i så nära kontakt med honom.

I stället fortsatte han genom hela livet att ägna huvuddelen av sitt
författarskap åt en ofta mycket allmän och inte särskilt klar spekulation
över olika samhällsproblem, särskilt socialism i olika former, som inte
hade anknytning till aktuell politik. Om dessa problem och dessa
skrifter av honom minns jag aldrig att han sökt en diskussion med oss
unga ekonomer. Vi var ju snävt inriktade på hårt vetenskapliga skrifter
och på de aktuella problemen, där vi mötte hans intresse.

En egenhet med detta spekulativa författarskap av Wigforss var att,
trots att han sökte inspiration från världslitteraturen, tänkte han sig
tydligen aldrig att dessa skrifter skulle bli del av denna. Han gjorde så
vitt jag vet inga ansatser för att göra dem tillgängliga utomlands.

Överhuvudtaget syntes Wigforss vara föga intresserad av den
internationella politiken. Åtminstone la han aldrig ner arbete på att utforma
meningar i sådana frågor. Han var naturligtvis i högsta grad
antinazist. I förhållande till Sovjetunionen hoppades han som vi andra den
tiden att vi efter kriget skulle kunna få räkna på normala
grannskapsförbindelser med detta väldiga land. Inte heller vad gäller vår politik
till de andra nordiska länderna gjorde han sig särskild möda att
närmare tänka igenom de problem som skulle möta oss. Han var
överhuvudtaget inte beredd att lägga ner arbete på att förstå förhållandena i
yttervärlden och utforma åsikter om utvecklingarna där och hur vi
skulle ställa oss till dem.

Och när hans svenska partivänner alltid sett dessa Wigforss' skrifter
som ett arv, har de likaså utgått ifrån, att de inte kan ha en läsekrets
utomlands, inte ens i de andra nordiska länderna.

Existensen av dessa skrifter har inneburit, att Wigforss hållits
levande i Sverige långt efter det han lämnat oss. Möller däremot har glömts
bort, litet orättvist tycker jag, och inte helt lyckosamt för hur vi kommit
att gestalta våra politiska strävanden.

Möller var inte spekulativ som Wigforss, utan mera jordnära. Men
det låg mycket av systematiskt tänkande bakom den socialpolitik han
la upp. Och t ex hans bestående intresse för småföretagandet hade
som grundval en verklighetssyn, som skulle kunnat rädda oss från att
som parti bli så helt inkopplade på bara storföretagandet.

Men Möller skrev inte böcker. Han samlade sig inte ens till att
nedteckna en självbiografi. Det gjorde ju däremot Wigforss.

<h3>9 <i>Möller och Wigforss i den praktiska politiken</i></h3>

Möller kunde någon enstaka gång i största förtroende till en vän säga
något kritiskt om Wigforss' mera spekulativa tankeutflykter. Vad han
då emellertid först var angelägen om att ha sagt var, att han på det
praktiska fältet uppskattade Wigforss' djärvhet att oavbrutet höja
skatterna, fast Möller misstrodde skatten på dödsbon, som ju sedan fick
avskaffas.

Men om de andra skriverierna påpekade han att Wigforss med alla
sina lösa, radikalt socialistiska tankar inte någonsin i praktiken stod för
några djärva ansatser i den riktningen. Däri hade Möller otvivelaktigt
rätt. Ett exempel skall jag ge i kapitel X, där jag påpekar hur lätt
Wigforss kunde ta det när efter valutakrisen våren 1947 planerna om
nationalisering av oljehandeln måste ges upp. Han tycktes rentav ha
glädje i att avrätta denna socialistiska framstöt av Folke Thunborg och
flera av oss andra.

Ett annat exempel, som faller mig i minnet, är hur Wigforss tämligen
egenmäktigt fick oss att inte helt överta LKAB 1936, när vi
kontraktsenligt hade rätten att göra det. Det innebar uppskov med tio år till,
varunder, som kunde förutses, det ersättningsbelopp som staten
skulle betala blev mycket högre. Jag minns hur några i riksdagsgruppen
hade begärt ett sammanträde med gruppens förtroenderåd och
Wigforss och mig för att diskutera saken. Wigforss var bestämt emot
förstatligandet, men jag minns att han egentligen inte gav några skäl
utan bara insisterade, på grundval av sin auktoritet inom partiet i
ekonomiska frågor.

Det var en erfarenhet jag ofta fick göra. Hans öppna socialistiska
debattglöd var alltid förhanden i frågor som saknade praktisk politisk
aktualitet. Lika regelbundet vägrade han att diskutera skäl och motskäl
när vi stod inför frågor där det gällde att ta ståndpunkt. Då tycktes han
enbart ha kortsiktiga taktiska skäl emot socialistiska tilltag. De skälen
höll han för övrigt mest för sig själv och de var enligt min mening ofta
överdrivna.

Därför är hans namn inte förknippat med något djärvt socialistiskt
initiativ. Möller kunde i ett intimt samtal med en vän heller inte låta bli
att peka på Wigforss' enligt hans mening överdrivna intresse för att
revidera partiprogrammet. Eftersom Wigforss ju inte mer än andra
ledande socialdemokrater ville binda oss genom att tillfoga ett
praktiskt arbetsprogram eller ge partiprogrammet denna karaktär, fick
hans enständiga arbete med programmet aldrig bli av praktisk
betydelse, menade Möller.

Möller hade i praktiken en mjukare, mera öppen inställning för nya
radikala ståndpunkter, och han var mindre av taktiker. Som
partisekreterare sedan så många år kunde man kanske ha väntat motsatsen av
honom. Möller var också mycket mera beredd att bli övertygad och att
därefter ta nya ståndpunkter för praktiskt förverkligande.

Den historia om hur Uno Åhrén och jag kunde få ta initiativet till och
sedan med en av oss utsedd grupp av likatänkande få lägga upp
partiets bostadspolitik, som jag berättade om i kapitel VIII, är
belysande. Den skepsis som Möller först visade mot oss unga idealistiska
pådrivare försvann, när han förstod att våra nya åsikter kunde vara ett
väsentligt tillskott för partiets politik.

Det är sant att Wigforss ungefär vid samma tid alldeles i början av
trettiotalet lät oss unga nationalekonomer få stödja och artikulera
partiets konjunktur- och budgetpolitik, som jag berättat om i kapitel VI
och VII. Men för honom var detta inte en stor omvändning som för
Möller i fråga om bostadspolitiken. Det stämde från början med hans
egen inställning, där vi egentligen bara kunde hjälpa honom få en
djupare teoretisk motivering.

I grunden hade Möller en smidigare och mera öppen intelligens, och
jag kom gradvis att stå honom allt närmare.

<h3>10 <i>Den "tysta överenskommelsen"</i></h3>

Dessa två så särpräglade socialdemokratiska toppolitiker kom jag i
särskilt nära förbindelse med fastän under olika perioder. De hade ju
tillsammans ansvaret för den allra största delen av det område inom
politiken, där jag hade kompetens, bar på idéer och var intresserad att
få vara med och göra något.

Med den bjärta olikheten dem emellan som personligheter, och den
personliga motsättning som bestod mellan dem, kunde de dock
rymmas inom samma regering och där "samarbeta", men endast på grund
av <i>en tyst överenskommelse dem emellan att inte blanda sig i varandras
ärenden.</i>

Det kan tyckas att åtminstone ifråga om socialdepartmentets
oavbrutet ökade anslag på budgeten detta inte skulle kunna vara möjligt. Det
blev möjligt genom att Wigforss ganska systematiskt godkände dessa
anslags oavbrutna expansion och skaffade täckning genom
skattestegringarna. Möller å sin sida la sig inte i den Wigforsska
budgetpolitiken och allmänt inte i den ekonomiska politiken.

Detaljerna i socialdepartementets anslag på budgeten fick klaras ut av
tjänstemännen utan att leda till diskussioner mellan
departementscheferna. Kunde tjänstemännen inte nå enighet, fick väl, föreställer jag
mig nu, Per Albin säga det avgörande ordet. Jag minns inte att en
sådan fråga, som skulle ha gällt utsträckningen av Möllers socialpolitik
med verkningar för Wigforss' skattepolitik, på min tid togs upp i
regeringen vid statsrådsberedningarna eller vid luncherna.

Jag har en viktig reflektion att tillägga. Som vi numera vet, när så
mycket blivit avslöjat om diskussionerna om besluten inom
samlingsregeringen under kriget, var det Möller och Wigforss som båda
oavbrutet stod särskilt hårt emot eftergifter till Hitlertyskland och som var
mest beredda att ta risker för krig.

När jag nu tänker över saken och har en klar blick på de personliga
motsättningarna mellan de båda, är jag övertygad om, att i intet fall var
denna av dem båda valda gemensamma inställningen grundad på
överenskommelser eller ens en föregående diskussion dem emellan.
De råkade bara genomgående ha samma mening i dessa viktiga frågor,
som låg utanför departementsuppdelningen.

<h3>11 <i>Explosionen</i></h3>

Konflikten mellan de båda kom i öppen dag vid valet av efterträdare
till Per Albin när han dog på hösten 1946.

Jag skall vid berättelsen om vad som då tilldrog sig helt
undantagsvis utnyttja en självbiografi som just kommit ut, när jag skriver detta
kapitel, nämligen Sven Anderssons <i>På Per Albins tid,</i> 1980. Särskilt vad
han där skriver om utseendet av efterträdare till Per Albin som
statsminister och partiordförande är av högsta dokumentariska intresse.

Sven var då partisekreterare och spelade själv en betydelsefull roll i
det händelseförlopp som utspelade sig. Jag vill redan här tillägga, att
när jag mot slutet av nästa kapitel skall beröra efterbörden av
valutakrisen våren 1947, har jag återigen haft största nytta av några
förbehållslöst uppriktiga sidor mot slutet av hans bok.

Jag erinrar mig också väl mitt tidiga sammanträffande dagen efter
Per Albins död med Sven och Torsten Nilsson, som han omnämner,
och att jag var "förtvivlad att ha förlorat mitt bästa stöd i regeringen
och ansåg att Gustav Möller borde ta vid som statsminister".<sup>4</sup> Men min
egen erinran är att de då delade min uppfattning att Möller var den
självklara efterträdaren till Per Albin. Jag fattade alltså inte att, som
Sven säger, de var "tveksamma". Men jag har ingen anledning att nu
betvivla att jag då tog miste.

Jag delar Svens uppfattning, att om valet av efterträdare till Per
Albin till slut skett genom omröstning i hela partiet, skulle Möller ha
blivit vald, och jag vill för min del tillägga med väldig majoritet. Och
jag delar även hans bedömning, att om riksdagsgruppen skulle ha
ställts inför ett val mellan Möller och Wigforss, en stor majoritet skulle
ha röstat på Möller.<sup>5</sup>

Som förhållandena var mellan de båda, är det förståeligt att Wigforss
från början var bestämt emot att Möller skulle få efterträda Per Albin.
Han måste ha vetat att han inte kunde räkna på att i en omröstning i
riksdagsgruppen få en majoritet för sig och emot Möller. Enda
möjligheten att förhindra ett val av Möller var då att satsa på en tredje
kandidat. Och det gällde sedan att stärka dennes utsikter genom att
försvaga Möllers.

I detta underläge fann Wigforss det nödvändigt att hota med att
själv ställa upp som kandidat, vilket skulle skapat ett för alla pinsamt
läge. Växelvis hotade han med sin avgång ur regeringen. Dessa
hotelser blev allt mer effektiva ju fler röster inom regeringen och
partistyrelsen som under inflytande av dessa hotelser så småningom vunnits för
en tredje kandidat.

Eftersom min ståndpunkt var klar, och då alla därtill kände det
varma vänskapsförhållandet som kommit att råda mellan mig och
Möller, talade därefter ingen av dem, som var verksamma för att
hindra att Möller skulle bli vald, med mig. Jag bevarar bara dunkla
minnen av vad jag hörde om hur Per Edvin Sköld var aktivt engagerad
som "kungamakare", men jag förstod naturligtvis att Wigforss var den
som styrde spelet. Jag har ingen anledning att ifrågasätta Svens
ingående skildring av hur det gick till mellan regeringskamraterna, när de
allmänt vanns för den Wigforsska linjen, liksom hur majoritet
åstadkoms i partistyrelsen för att välja en tredje kandidat.

Jag minns också att när allt detta springande och konfererande
pågick runt omkring mig i gamla kanslihuset, där den tiden de allra
flesta departement då fanns, jag tyckte, att det hela kom nära att vara
en kupp emot partifolket inom och utanför riksdagen, som säkert,
liksom jag, tog Möller som den självklara efterträdaren till Per Albin.

Möller, långt mindre en kallt beräknande taktiker än sin
motståndare, gjorde egentligen ingenting, som jag märkte, för att säkra sitt val,
som han in i det sista fortsatte att ta som naturligt och givet. Vi båda
talade t ex aldrig med varandra om saken, fast vi träffades varje dag,
vid regeringsluncherna om inte annars.<sup>6</sup> I slutloppet förlorade Möller
röster i riksdagsgruppen genom att vägra att acceptera en begränsad
ämbetstid, till vilket jag bestämt skulle ha rått honom, om han talat vid
mig.

Regeringskamraterna hade då under Wigforss' hotelser allmänt
vunnits för alternativet en tredje kandidat. I den avgörande voteringen i
riksdagsgruppen var jag nog den enda i regeringen som tillhörde den
starka minoritet som dock röstade på Möller.

Innebörden av vad som skedde var att den skickligare taktikern
vann.

Sven Andersson ger i sin bok några antydningar om att Per Albin
skulle ha uttalat sig för Tage Erlander som efterträdare, om han själv
skulle gå bort.<sup>7</sup> Som Sven säkert själv förstår, är vad han kan anföra i
och för sig inte av natur att bilda grunden för ett säkert påstående.

Men han kan ändå ha rätt även på den punkten. Per Albin kunde
inte ha varit okunnig om hur Wigforss och Möller hade det sins
emellan. Den tysta överenskommelsen om att inte blanda sig i
varandras affärer kunde ju svårligen komma att upprätthållas om den ene
skulle bli statsminister.

Att det vid ett direkt val mellan dem båda bara kunde bli Möller,
visste naturligtvis Per Albin också. Och om denne då bleve vald,
kunde han ju som statsminister inte hålla sig helt utom ansvaret för
den allmänna ekonomiska politiken, som var Wigforss' revir. Det är
naturligt att tro att så måste Per Albin ha resonerat, om han hade tänkt
på vad som skulle hända om han föll ifrån. Så i sak kan Sven ha rätt
även på den punkten. Men som jag sagt, Per Albin levde inte i
dödsfruktan. Problemet var inte i högre grad aktuellt för honom.

Mitt försök till analys av vad som hände efter Per Albins död, och
hur jag upplevde det, skiljer sig inte från Svens i annan mån, än att vi
ser på förloppet från skilda inställningar till frågan om Möllers
självklarhet som Per Albins efterträdare, och dessutom Svens större
vetskap om hur det opererades inom Wigforssgruppen, som han ju var
medverkande i.

Bara i ett hänseende känner jag behov att vara mer uttrycklig än vad
Sven är. <i>Motivet för dem i riksdagsgruppen, som till slut följde
Wigforsslinjen, var inte behovet av en generationsväxling.</i> Ett sådant motiv kan ha
varit betydelsefullt för vissa av de yngre, till vilka Sven själv hörde.

Och det har senare använts som efterrationalisering. Men när
majoriteten i riksdagsgruppen till slut gick emot Möller, var detta inte
skälet. Möller, liksom för övrigt även Wigforss, var i sin fulla krafts
dagar.

Låt mig till slut påpeka att jag hade ytterst liten personlig kännedom
om Tage Erlander, innan han blev statsminister, och vidare, att min
röst för Möller aldrig i minsta mån påverkat min inställning till honom
sedermera som statsminister.
<h2><big>X</big> ETT MISSLYCKANDE PÅ FYRTIOTALET</h2>

<h3>1 <i>I regeringen</i></h3>

Alldeles i början av trettiotalet hade jag kommit in i svensk politik som
en oberoende forskare på det ekonomiska och sociala fältet med åsikter
som låg i linje med det socialdemokratiska partiets. Med den frihetliga
karaktär som partiet då hade, behövde jag aldrig känna mig
underkastad det slagets partilojalitet som i minsta mån kunde inskränka min
åsiktsfrihet (se kapitlen VI och VIII).

Ganska regelbundet hade jag då varit litet före min tid. Som jag
närmare utvecklat i kapitel VIII hade jag i de frågor jag arbetade med
fått uppleva en utveckling av partiets och efter 1932 regeringens
praktiska politik, som stämde med de uppfattningar jag kommit att hysa.

Vid det korta besök jag gjorde i hemlandet under det andra
världskrigets mörkaste tid hade jag haft en annan uppfattning i utrikes- och
neutralitetsfrågorna än den som under Per Albins ledning hade följts
av samlingsregeringen (se kapitel IX, sektion 5 med fotnot 3). Efter
krigets slut hyste jag ingen lust att gräva upp den stridsyxan. I ett par
ledande artiklar i <i>Tiden</i> våren 1975 hade jag klart tagit den
ståndpunkten. I den sista av dessa artiklar slutade jag med: "Det kan också vara
på sin plats att säga ut både inåt och utåt att vi svenskar går mot
efterkrigstiden med gott samvete. Mot olika sidor av den förda
neutralitetspolitiken har det funnits kritik och en väsentlig del av denna kritik
synes berättigad. Men mot huvudlinjen har det icke funnits kritik och
finns det nu mindre än någonsin. Vi har rätt att kräva sinne för
proportioner och att erinra om Churchills ord rörande den engelska
politiken, som ju sannerligen varit fläckig i mycket högre grad: 'Det är i
det stora hela taget som människors och nationers handlande skall
bedömas'."

När jag accepterade att bli medlem av den nya rent
socialdemokratiska regeringen var jag, som jag väl minns, djupt gripen av känslan,
att det måste få innebära en förändring av villkoren för mitt arbete.
Ifrån att ha varit en helt självständig forskare verksam på det
ekonomiska och sociala området blev jag nu medlem i en kollektiv
beslutsgrupp.

Mitt medlemskap i riksdagen och mitt deltagande i offentliga
utredningar, särskilt Befolkningskommissionen från 1935 och i
Kommissionen för ekonomisk efterkrigsplanering 1944 hade inte betytt en
förändring i politisk verksamhet. Jag hade i båda dessa och andra
utredningsorgan drivit min egen uppfattning. Det var ju endast fråga om att ställa
förslag men inte att ta beslut.

Men i en regering fattas ju beslut. Jag måste då dra en gräns för vad
jag själv personligen tyckte och även för vad jag kunde yppa utåt om
den egna möjligen annorlunda mening jag hade. Jag kände starkt den
begränsning av vad jag kunde utåt hävda som min egen uppfattning
eller yppa av vad som föregått ett regeringsbeslut. En sådan
begränsning hade jag inte tidigare behövt iaktta.

Som handelsminister i den regering som sommaren 1945 efterföljde
samlingsregeringen under kriget hade jag tillfredsställelsen att lägga
upp och med regeringskamraternas stöd genomföra vår handelspolitik
i denna svåra tid, som jag skall återkomma till i nästa kapitel.

Vad gäller den allmänna ekonomiska politiken, som ju måste vara
grunden för allas vårt arbete i den nya regeringen och som jag som
fackekonom måste ha känt särskilt delansvar för, led jag emellertid ett
kapitalt nederlag, som kom att ha skadeverkningar för partiet och
landet under år framåt. Nederlaget bestod i att min inställning och
mina förslag på detta område inte fick regeringens anslutning.

Av vad jag kände vara naturliga lojalitetsskäl underlät jag då att
berätta vad som verkligen hände inom regeringen.<sup>1</sup> Sedan jag lämnat
regeringen och blivit exekutivsekreterare vid den ekonomiska
Europakommissionen, en befattning som jag upprätthöll i tio år, och även
därefter har jag varit helt upptagen av arbeten som gällde förhållanden
och utvecklingar i främmande länder och mestadels vistats utomlands.
Jag hade lagt konflikten i regeringen bakom mig och kände inte något
intresse att göra ett tillrättaläggande.

Stimulerad av en mycket missvisande framställning av Marcus
Wallenberg i <i>Skandinaviska Enskilda Bankens kvartalsskrift,</i> 1—2, 1979, har jag
emellertid sent omsider i en uppsats i efterföljande nummer av samma
tidskrift, "Genmäle till Marcus Wallenberg", talat om hur det faktiskt
förhöll sig och var ansvaret låg. Till denna min artikel, som i vissa
hänseenden ger en mera ingående redogörelse, hänvisar jag nu
uttryckligen. I några andra hänseenden skall jag här bli utförligare. Alla
citat i den text som följer är från denna artikel.

Den enkla sanningen är att jag i regeringen oavbrutet men förgäves
stod emot vår dåvarande lättfärdiga ekonomiska politik som var
dikterad av Ernst Wigforss. Tidigt på senvintern 1947 ledde den till att en
fullkomligt drastisk importkontroll blev nödvändig, följd av hårda
ransoneringar, även till svenskarnas förbannelse av kaffebönor till
folkdrycken.

Med den försiktigare ekonomiska politik som jag i regeringen
fruktlöst kämpat för skulle vi ha undgått valutakrisen med dess för år
framåt skadliga verkningar i många hänseenden.

<h3>2 <i>Kommissionen för efterkrigsplanering</i></h3>

Befolkningskommissionen hade allmänt i pressen kallats
"Myrdalskommissionen". Om detta i viss mening varit berättigat, var det
mindre berättigat att, som dock allmänt gjordes, använda samma term för
Kommissionen för efterkrigsplanering, vilken tillsattes tidigt på våren
1944 och som jag blivit ordförande för. I denna senare kommission
hade jag inte, som i viss mån i Befolkningskommissionen, tagit som
mitt syfte att hårt driva en politisk linje utan i stället att verka för
samtänkande och samförstånd mellan olika intressegrupper i landet
inför den svåra efterkrigssituation jag såg fram emot.

Wigforss hade som finansminister i samlingsregeringen tillsatt
kommissionen och då utsett mig till ordförande. Han hade också kunnat
noga följa vårt arbete genom sin statssekreterare Dag Hammarskjöld,
som tog regelbunden och livlig del i vårt arbete och framför allt hjälpte
mig att i besvärliga situationer bevara samförståndet. Wigforss, som
jag den tiden ofta samrådde med, hade aldrig antytt att vi var på fel
väg i kommissionen.

Det gällde först att ha en uppfattning om den sannolika
konjunkturutvecklingen efter krigets slut.<!-- långt citat, ej indenterat -->

"För min del hade jag ursprungligen delat den mening, som då
omfattades av ekonomer i hela världen och även av praktiskt folk
med anspråk på omdöme i dessa frågor, nämligen att vi ganska snart
hade att vänta en allvarlig depression efter krigets slut. Men under
inflytande av Jacob Wallenberg, som jag hade många och långa
diskussioner med i denna fråga, hade jag ... kommit över till hans
uppfattning, att faran i stället var en fortsatt och förstärkt inflation.

Denna förändrade uppfattning och min intellektuella skuld till
Jacob Wallenberg redogjorde jag då för i en lång intervju i Dagens
Nyheter (den 14 januari, 1945). Saken var vidare utförd i mitt bidrag
till den festskrift från vännerna till Jacob Wallenberg, som på hans
begäran bara finns tryckt i ett exemplar.

Den stora kommissionens övriga ledamöter — representanter för
industrin, handeln, bankerna, fackföreningsrörelsen och de
politiska partierna — delade i allmänhet den då konventionella farhågan
för en efterkrigsdepression. De kunde hänvisa till vad som hände
efter första världskriget och än tidigare efter alla stora krig ända
sedan inbördeskriget i Amerika.

I våra betänkanden, som vi försökte göra så enhälliga som möjligt,
fick Jacob Wallenberg och jag nöja oss med att tona ned
depressionsfarhågorna. När vi inte följde en hårdare linje och skrev ut en skiljaktig
mening i reservationer, var det för oss båda av ett annat skäl, nämligen
att vi ju inte kunde vara alldeles säkra på att utvecklingen efter detta
krig skulle, som vi trodde, bli tvärt olika all historisk erfarenhet."

<h3>3 <i>Wigforss vill ensam styra</i></h3>

"Som jag såg farorna framför oss under den närmaste
efterkrigstiden är det kanske förståeligt att vid den nya regeringens bildande
jag föreslog Wigforss att vi skulle ha kvar
efterkrigsplaneringskommissionen med dess fina samarbetstradition. Wigforss svarade tvärt
nej: 'Nu gäller det att regera och inte att samarbeta'."

Jag tyckte inte om Wigforss' beslut att avveckla kommissionen men såg
ingen möjlighet att driva en annan linje.

Redan här vill jag tillfoga att när jag nu tänker tillbaka, förstår jag att
den demonstrativa upplösningen av kommissionen, som arbetat
framgångsrikt för samförstånd inför de väntade svårigheterna när
krigstiden skulle vara över, nog blev en sporre i det redan vid
regeringsskiftet organiserade motstånd mot den nya socialdemokratiska
regeringens politik, som Per Albin skulle komma att kalla
planhushållningsmotståndet eller PHM. När det senare blommade ut kom det att
innefatta inte bara spridningen av falska rykten utan i vissa fall rent
sabotage.

I samma veva förklarade Wigforss för mig, litet hotfullt som jag
tyckte, att "nu gäller det att hålla ihop som i ett fotbollslag". Jag som
uppriktigt var inställd på att trofast samarbeta i regeringen, och som
hade i minnet det intima samarbete mellan oss båda i början av
trettiotalet för utformningen av partiets och snart regeringens konjunktur-
och budgetpolitik, som jag nämnt om i kapitel VI och VII, förstod inte
då att vad han egentligen menade var, att jag inte skulle lägga mig i
den nya regeringens allmänna ekonomiska politik, som han ville
bestämma över ensam, utan helt ägna mig åt endast handelspolitiken.

Vad jag snart fick lära mig var, att han krävde upprättandet av
samma slags "tysta överenskommelse" med mig, som han sedan länge
hade haft med Möller och som jag talade om i förra kapitlet,
innebärande att jag skulle helt avstå från att lägga mig i utformningen av
regeringens ekonomiska politik. Detta var ju ett ganska orimligt krav,
ställt på en professionell nationalekonom, som dessutom kom direkt
från överläggningarna om just dessa frågor inom
efterkrigskommissionen.

I detta speciella fall oroade mig utsikten att bli ställd utanför
regeringens ekonomiska politik desto mera, eftersom jag vid närmare
eftertanke ju kunde erinra mig hur längre fram under trettiotalet jag
hade kommit att misstänka Wigforss för den inflationstolerans, som så
ofta angriper alla finansministrar (se fotnot 6 till kapitel VIII). De får ju
vid prisstegring utan riksdagsbeslut högre skattesatser räknade på
realinkomsten och därmed högre statsinkomster.

Nu förstår jag också att min växande personliga vänskap med Möller
också hade klassificerat mig i Wigforss' uppfattning som en som borde
hållas utanför. Jag hade tydligen alldeles ofrivilligt dragits in i deras
alltmer fördjupade motsättning, som sedan skulle explodera vid Per
Albins död och som jag berättat om i föregående kapitel. För Wigforss
var slutsatsen, började jag så småningom förstå, att på samma sätt som
Möller skulle jag nu hållas utanför hans revir. Jag vill inte påstå att jag
då verkligen helt begrep denna fantastiska personliga
konfliktsituation, som jag oskyldigt blivit indragen i.

Huvudsaken är emellertid, att Wigforss kom att insistera på att
ensam, utan inblandning från min sida, få bestämma regeringens
ekonomiska politik. Nu långt efteråt tänker jag, att vid de inre
överläggningar som föregått regeringsbildningen och vari jag inte deltog,
Wigforss nog inte hade velat ha mig med men fått vika på grund av Per
Albins fasta vilja.<sup>2</sup>

Detta sista är en efterhandsspekulation. Men vad jag minns är att jag
för egen del då beslöt att jag i denna för mig nya situation som
nyintagen medlem av den socialdemokratiska regeringen själv skulle
sträva att vara tillmötesgående och i alla händelser inte provocera
bekymmer. Jag fann omedelbart och i växande grad att det blev allt
omöjligare att ens verkligen komma till tals med Wigforss om den oro
för vår ekonomiska politik som jag började känna.
<h3>4 <i>Hur det gick</i></h3>

Som handelsminister följde jag naturligtvis uppmärksamt konjunktur-
och prisutvecklingen här hemma och utomlands. Särskilt under våren
1946 blev situationen allt allvarligare. När något senare mot sommaren
Förenta staterna, i samband med en hastig avveckling där av
kontrollerna från krigstiden, löpte in i en kraftig prisinflation, fruktade jag att
vi i Sverige vid fasta växelkurser skulle dras in i en liknande
utveckling.

Wigforss gav mig inte tillfälle, fast jag sökte det, att med honom
grundligt diskutera situationen. Jag var hänvisad till att tala med hans
statssekreterare Dag Hammarskjöld. Denne var också den av
regeringen utsedde ordföranden för riksbanksfullmäktige.

Jag vet inte hur han bar sig åt, men han fick Wigforss att gå med på
en uppskrivning av den svenska valutan. Som vi kommit överens om,
kom då Hammarskjöld till mig med ett utarbetat konkret förslag till
revalvering i linje med våra tidigare resonemang. Därtill hade han då
också vunnit stöd hos riksbanksfullmäktige.<sup>3</sup>

Åtgärden hade således aldrig kunnat diskuteras direkt mellan
Wigforss och mig, den hade aldrig föredragits i statsrådsberedningen och
inte ens nämnts vid en regeringslunch. Detta slags regerande passade
förvisso inte mig. Men eftersom jag bestämt mig för att om möjligt inte
ställa till bråk, och eftersom jag ju denna gång fått min vilja igenom,
tog jag inte upp frågan till debatt i regeringen.

Men jag tog mig anledning att ge en noga övertänkt intervju i
Dagens Nyheter,

"där jag redogjorde för bakgrunden till och motiveringen för
växelkursförändringen. Framför allt framhöll jag att vi därigenom
utnyttjat ett utrymme som alltså inte längre stod oss till buds för nya
kostnadshöjande eller inkomstminskande statsåtgärder."

Intervjun hade inte kunnat diskuteras med Wigforss, som blivit
alltmer otillgänglig, men med Hammarskjöld.

"Men mycket kort därefter höll Wigforss ett föredrag i Göteborg,
som fick de anställda att gå i spetsen för ett kraftigt lönelyft i de
kommande löneförhandlingarna. Wigforss' aktion får ses mot
bakgrunden av det med hans medverkan genomförda pris- och
lönestoppet som sedan 1942 hade hållit inflationstakten låg. Att de
offentligt anställda skulle komma att bli löneledande var också i viss
mån att påräkna eftersom arbetarna inom LO haft en oavbruten och
ganska hög löneglidning. Men den förutsebara kraftiga
lönestegringen över hela arbetsmarknaden var inte medräknad i planerna för
revalveringen, och Hammarskjöld och jag hade en del resonemang
om att vi kanske skulle behöva ytterligare en revalvering för att hålla
ner inflationstendenserna.

Men Wigforsstalet var inte det enda som oroade oss. Gjöres reste
tidigt på hösten till New York för att delta i FN:s generalförsamling
och lämnade efter sig en allmän instruktion till sina tjänstemän i
folkhushållningsdepartementet och kommissionerna att alla under
krigstiden tillkomna regleringar och kontroller nu hastigt skulle
avskaffas. Detta var helt och hållet i min anda, som framgår av många
anföranden från den tiden. Men förutsättningen var, som jag
allvarligt framhöll i en allmän statsrådsberedning, att vi förde en så
restriktiv politik på alla områden att vi inte skulle bringa oss i det läget
att vi skulle behöva återinföra kontrollerna och då i skärpt form.

När slutligen regeringen med stor glädje godtog kreditavtalet med
Ryssland efter Mikojans eftergift, tjatade jag på nytt i
statsrådsberedningen om att jag kunde tillstyrka avtalet endast under
förutsättning att vi höll oss beredda för en viss extra finansiell påfrestning på
betalningsbalansen, även om detta låg längre fram i tiden.

Regeringen levde denna sommar och höst 1946 i en egendomlig
bekymmerslöshet som i hög grad oroade mig. Wigforss bestämde
sig för ett slopande av omsättningsskatten. Det betydde en
påspädning av köpkraften med 500 miljoner, om jag minns rätt, vilket var
en stor summa på den tiden. När Bertil Ohlin, som tävlade med
Wigforss om detta initiativ, yrkade på att omsättningsskattens
avskaffande skulle ske omedelbart vid nästa årsskifte, gav Wigforss
utan stora bekymmer upp sin ursprungliga ståndpunkt att det skulle
uppskjutas med ett år.<sup>4</sup> I regeringsberedningen talade jag för dessa
skatters bevarande men hade av de äldre tunga statsråden ingen
enda på min sida.

Alla i regeringen litade på Wigforss, vilket jag väl kunde förstå,
fastän jag menade, att han denna höst hade orätt. Jag talade flera
gånger för min sak i regeringsberedningarna och förlorade
regelbundet...

Med Wigforss blev mina kontakter mer och mer sammankrympta.
Hammarskjöld, som i stigande grad fick representera mina
kontakter med finansdepartementet, delade mina växande bekymmer,
men såg tydligen inga möjligheter att få Wigforss med på att sätta en
spärr mot utvecklingen. Samma erfarenheter gjorde Erik Lundberg,
som kommit fram till att nu dela våra bekymmer. Som chef för det
1937 tillskapade Konjunkturinstitutet bombarderade han Wigforss
med statistik och promemorior men utan resultat.

I denna situation inträffade Per Albin Hanssons död som nästan
bokstavligen kom golven att gunga under oss i kanslihuset. Från
tidigare erfarenheter jag haft om hans exceptionella men skickligt
dolda intelligens och hans självständighet och totala integritet finner
jag nu i efterhand det icke uteslutet att om han levat över hösten och
förblivit i sin fulla kraft, han kanske hade kommit att ta ledningen
för en vändning till en mera ansvarig ekonomisk och finansiell
regeringspolitik."<!-- slut på långt citat, ej indenterat -->

Jag bör tillägga att från industrin kom ingen kritik mot Wigforss' politik
på denna punkt att inte bättre värna betalningsbalansen. I affärslivet
betydde den att det hölls "goda tider", vilket uppskattades desto
mera, eftersom man där, i olikhet med Jacob Wallenberg och mig, hade
väntat en depression efter kriget.

Likadant var det i riksdagen och där i alla partier. Jag kom att bli
särskilt missnöjd med min gamla vän och kollega Bertil Ohlin. Hans
press för hastigt avskaffande av omsättningsskatten just i denna tid
kunde jag inte bedöma som annat än partitaktisk opportunism. Som
ekonom måste han ha förstått att denna åtgärd vid den tid den vidtogs
måste driva oss mot överexpansion.<sup>5</sup>

En viktig förklaring till mina ständiga nederlag i regeringen var
givetvis att Gustav Möller, som ju under Per Albin och tillsammans
med Wigforss var den allra tyngsta bland de äldre statsråden, troget
höll fast vid den tysta överenskommelsen att inte blanda sig i Wigforss'
ärenden.

Den allvarliga fråga jag nu så långt efteråt ställer mig är: Hur kunde
jag för mig själv försvara, att jag stannade kvar så länge i regeringen
och inte tidigare avgick, fastän jag menade att den Wigforsska
ekonomiska politiken var felaktig och farlig för landet?

En huvuddel av svaret var onekligen den stora tillfredsställelse jag
personligen erfor att få tillsammans med mina medhjälpare leda
handelspolitiken i denna besvärliga efterkrigstid på ett sätt som jag kände
var framgångsrikt. Därom kommer jag att tala i det följande kapitlet.
Att jag utan att ha känt tillfredsställelse med denna verksamhet, som
höll mig fullt upptagen, skulle ha stannat kvar i regeringen, finner jag
inte troligt.

Rollen som medlem av regeringen var alldeles ny för mig, och jag
kände starkt kravet på obrottslig sammanhållning utåt. Jag minns mig
aldrig ha diskuterat bristen på samförstånd mellan Wigforss och mig
med någon utomstående, t ex aldrig med Bertil Ohlin eller i
nationalekonomiska klubben, som ju annars varit naturligt. Även med Erik
Lundberg inskränkte sig kontakten till min läsning av hans
konjunkturrapporter. I den lojalitet med regeringen, som jag beslutat mig för,
kände jag mig överförsiktig i kontakter med utomstående. Det är
därför först nu jag kommit att riktigt uppfatta att Gösta Rehn och
Rudolf Meidner och andra i det utredningskansli hos LO som höll på
att upprättas, också hade varit kritiska.

Inom regeringen redogjorde jag regelbundet för mina
handelspolitiska frågor. Men placerad som jag var vid de dagliga
regeringsluncherna mellan Wigforss och Möller och med Gjöres snett emot mig
kunde jag inte tänka mig att där ta upp den stora frågan om hur vi höll
på att glida in i en överexpansion. I samvaro med Möller som jag var
på särskilt förtrolig fot med, undvek vi systematiskt i våra samtal
denna fråga. Inom regeringen fick jag nöja mig med att fruktlöst
plädera för min sak vid de allmänna statsrådsberedningarna, och då i
anslutning till särskilda frågor.

<h3>4 <i>Mitt decemberföredrag och vad som sedan hände</i></h3>

Hammarskjöld delade mina bekymmer. Han läste och gillade det
föredrag jag höll i Nationalekonomiska föreningen i december 1946 och
gjorde även ett inlägg i debatten och följde upp min framställning på
en punkt. Föredraget där jag lämnade en utförlig redogörelse för
utvecklingen av vår utrikeshandel förtjänar att läsas i sin helhet. Vad
jag sade i föredraget var förvisso fullt riktigt. Vad jag menade med
föredraget var att, även om sent, tvinga fram en ny regeringspolitik,
vilket jag inte lyckades med.

Min mycket allvarliga personliga skuld, som jag nu i efterhand vill
uttryckligen bekänna, var att jag borde ha hållit föredraget långt
tidigare och därtill då lämnat regeringen, som jag inte vunnit för min
försiktigare ekonomiska linje. Den subjektiva förklaringen — som inte
kan minska skulden till min tålmodighet — var att jag troget
hörsammat Wigforss' maning till mig att här gällde det att hålla ihop som i ett
fotbollslag. Igen subjektivt — detta var lättare, eftersom jag hade ett
intressant och framgångsrikt arbete på mitt specialområde som var den
internationella handeln. Men det var fel och jag lärde mig en läxa för
livet, att man aldrig skall spela med och handla mot sin väl
genomtänkta övertygelse och dela ansvaret för en politik som man anser
vara felaktig.

På regeringskamraterna hade mitt föredrag ingen effekt. Allt fick glida
— tills vi i mitten av mars nästa år blev tvingade att plötsligt klämma till
med ett mycket hårt importstopp och en återgång till ransoneringarna
från krigstiden. Med en mera restriktiv ekonomisk politik under åren
förut hade dessa sent omsider och då så hastigt tillgripna och så hårda
regleringar inte varit nödvändiga alls.

Och hade även så sent som efter mitt nödrop i december 1946
åtgärder då vidtagits för att vända utvecklingen, hade dessa kunnat
göras mycket mindre ingripande än de vi efter månaders väntan till
slut tvingades att tillgripa.

Resultatet av regeringens handlingsförlamning under dessa
månader blev en import- och köprush som för varje vecka bringade oss allt
längre från balans i utlandsaffärerna. <i>Bland den oinformerade och ibland
inte vänligt inställda allmänheten las skulden på mig som i stället velat stoppa
just den utvecklingen.</i>

Eftersom emellertid regeringen, d v s Wigforss, inte ens då var
beredd att handla, kunde från socialdemokratiskt håll denna propaganda
mot mig personligen inte mötas med annat än förlägen tystnad. Själv
kände jag mig under lojalitetsplikt mot partiet och den regering jag
fortfarande tillhörde förhindrad att vidare förklara mig.

Inom regeringen vägrade Wigforss fortfarande att se vad som hänt
med vårt valutaläge och vad som med nu stigande hastighet fortsatte
att hända. Jag kände mig maktlös och började planera mitt utträde ur
regeringen som, igen av lojalitetsskäl, jag inte ville göra dramatiskt.
Jag teg snällt.

I stället för att ta tag i den oavbrutet försämrade valutasituationen
lämnades till Tage Erlander som statsminister att mot slutet av januari
ta ansvaret för långrandiga konferenser med de borgerliga
oppositionspartierna och senare även näringslivets organisationer. I dessa
konferenser inbjöds jag inte att deltaga, vilket kanske var naturligt. Jag
kunde heller inte önska göra det, då jag såg dem som helt felinriktade,
och bara en ursäkt för regeringen att inte vidta de åtgärder som låg
inom dess befogenhet och var dess självklara plikt.

Som jag redan nämnt hade oppositionspartierna och
näringsorganisationerna sannerligen inte visat en kritisk inställning till den förda
expansionistiska politiken, där jag var kritisk av hänsyn till
betalningsbalansen. Diskussionen vid konferenserna fick därför svepa över hela
fältet av alla ekonomiska problem — utom det just då verkligt aktuellt
pressande.

Det var som om, med detta viktiga undantag, regeringens avsikt
med konferenserna var att återuppta det slags överläggningar som ägt
rum inom Kommissionen för efterkrigsplanering. Men den hade ju av
Wigforss demonstrativt upplösts vid regeringens bildande. Att ett
sådant återupptagande nu skulle vara fruktbart i ett läge, där
svårigheterna för regeringen tornade upp sig, måste anses uteslutet.

Men om avsikten bara var att få tiden att gå utan ingripande mot den
oavbrutet försvårade betalningssituationen, tjänade konferenserna sin
uppgift. Och så gick veckorna och månaderna, tills till slut
valutakrisen vuxit oss över huvudet och de våldsamma importregleringarna
och ransoneringarna blivit en nödvändighet. Vi hade ju då ingen
möjlighet att låna utomlands för att upprätthålla vår betalningsbalans.<sup>6</sup>

Om Tage Erlanders roll i denna ödesdigra förhalningspolitik finns
det förklarande och därför ursäktande omständigheter att anföra. Att
nyss vara vald till Per Albins efterträdare som partiordförande och
statsminister under de omständigheter jag berört i föregående kapitel,
gjorde det praktiskt taget omöjligt för honom att med kraft nu stå upp
mot Wigforss. Den ekonomiska politiken hörde ju heller inte till de
områden, där han förvärvat sin stora sakkunskap som biträde åt
Möller.

Men jag är angelägen att framhålla att när, trots allt, under hans
ledning valet hösten 1948 gick så pass bra för vårt parti, som det
faktiskt gjorde, var det en stor seger för Tage personligen. Och jag
minns hur lyckliga Alva och jag kände oss, när vi från Genève fick
telegrafera våra lyckönskningar till Tage.

Vad jag i detta kapitel förtäljt, måste vara alldeles nytt för de flesta i
den svenska allmänheten. De har inte kunnat läsa om det i tidningarna
eller i någon historisk litteratur om den tiden. Minst av allt har de fått
veta det från självbiografier av de politiker som varit med om och
verksamma under den tiden.

Det gör på mig ett litet skrämmande intryck att kunskap om
sanningen i denna sak så helt lämnats beroende på att jag till slut gavs
anledning att berätta den genom Marcus Wallenbergs ovederhäftiga
påhopp.<sup>7</sup> I fotnot 10, där jag efter författandet av denna bok genomgått
den redogörelse Wigforss ger i tredje delen av sina <i>Minnen</i> av den
ekonomiska politiken under dessa första år efter kriget, kommer jag att
lämna en något fullständigare framställning av utvecklingen fram
emot valutakrisen.
<h3>5 <i>Efterbörden</i></h3>

Men till de ur partiets och, som vi socialdemokrater ser det, ur landets
synpunkt skadliga verkningarna av vår felaktiga ekonomiska politik,
som förde oss till valutakrisen på förvåren 1947, hör också dess verkan
att för år framåt binda våra händer och hindra oss att genomföra våra
strävanden på många områden. Dit räknar jag det relativa reformstopp
i vår välfärdspolitik som framtvingades, dock med vissa undantag.

Även vår näringspolitik kom i kläm, särskilt när den reste krav på
utländsk valuta. Jag skall nöja mig med ett enda exempel. Under
ledning av Folke Thunborg i kontakt med mig och andra i partiet hade
ett väl genomtänkt betänkande utarbetats, där förslag gjordes om ett
förstatligande och samtidigt, när det genomförts, en
kostnadssparande rationalisering av vår inre distribution och handel med bensin och
olja.

Importen av dessa varor behärskades då helt av de monopolistiskt
organiserade multinationella oljebolagens "konkurrens". Thunborg
hade utrett deras "samarbete" i prisfrågan. Hela denna import skulle
enligt det Thunborgska förslaget förstatligas.

Transporterna inom landet och försäljningen till kunderna här skulle
likaledes tas hand om av ett eller flera offentligt ansvariga svenska
företag. Den planmässiga utplaceringen av försäljningsställena skulle
på litet längre sikt möjliggöra besparingar för konsumenterna och
landet.

Jag behöver inte påpeka hur vi nu i oljekrisernas tid skulle ha stått
bättre rustade om detta nationaliserings- och rationaliseringsförslag
hade genomförts på fyrtiotalet och sedan hunnit stabiliseras.<sup>8</sup>

Men i övergången till den nya ordningen skulle förslagets
genomförande ha förutsatt inlösen av oljebolagens anläggningar här i landet
och kostat oss över 50 miljoner om jag minns rätt. På litet längre sikt
hade detta varit en mycket god investering ur landets synpunkt.

I den betalningskris vi onödigtvis bragt oss i genom den Wigforsska
ekonomiska politiken fanns inte de pengarna. Jag minns Axel Gjöres'
stora tillfredsställelse att projektet fick avföras som ogenomförbart.
Han var ju heller inte mycket av socialist. Såvitt jag minns deltog han
inte i våra valkampanjer. Men jag minns inte heller att Wigforss, som i
mindre aktuella frågor ofta skrev så radikalt, tillät sig stort beklagande.
Det var tvärtom med stor glättighet han tog ledningen för det
avgörande beslutet, att Thunborgs utredning fick läggas på hyllan.

Tage Erlander kom alltså till ett torftigt bord som chef för en
socialdemokratisk regering. Värre var dock verkan av den finansiella
begränsningen i politiskt handlingsutrymme på stämningen i den
regering han skulle leda. Denna tvärt påtvingade begränsning måste slita
på sammanhållningen. En regering är inte olik andra grupper, där
samförstånd och samarbete underlättas när den tillåtna standarden
stiger men försvåras när den måste sjunka.

Riktigt allvarlig måste emellertid denna inbördes spänning ha blivit i
en regering som inte bara genomgått ett misslyckande i den förda
ekonomiska politiken, utan även några månader tidigare upplevt den
explosion av motsättningen mellan Wigforss och Möller, som föregått
och bestämt valet av efterträdare till Per Albin.

I sina just nu utgivna memoarer <i>På Per Albins tid,</i> som jag citerade i
förra kapitlet, har Sven Andersson på några sidor mot slutet av sin
bok, skrivna med en uppriktighet som är ovanlig bland författarna till
självbiografier, gått in på hur dessa konfliktanledningar inom
regeringen utvecklade sig.<sup>9</sup>

Han kan bygga på de ibland dagliga förtroliga samtal han som
partisekreterare hade med den djupt bekymrade Erlander. Om dem
liksom om andra ting gjorde han då anteckningar, vilka han ibland
citerar ordagrant.

Vad som hände var i korthet följande. Gustav Möller behöll
visserligen sin bestämda känsla att det var han som efter Per Albins död
skulle ha varit den självskrivna ledaren för partiet. Men med den
personliga generositet jag från tidigare tillfällen lärt känna att han
hade, kom han så småningom över sin bitterhet mot sin tidigare
medarbetare Tage Erlander, som ju i konkurrens med honom fått
efterträda Per Albin. Åt Erlanders håll var Möller samarbetsvillig.

Mellan honom och Ernst Wigforss kvarstod emellertid den
personliga motsättningen, nu bara ytterligt förstärkt och förbittrad. Och
medan dittills Wigforss ganska undantagslöst varit med om att i budgeten
bereda plats för Möllers socialreformer, ibland antagligen efter Per
Albins mellankomst fastän vi andra inte hörde av det, blev det nu bråk
om förslag framställda som oeftergivliga av Möller.

Det gällde sådana ting som dyrtidstillägg till folkpensionärerna.
Genom att systematiskt ha avhållit sig från att intressera sig för
Wigforss' ansvarsområde, kunde Möller desto naturligare känna sig kritisk
till Wigforss' tal om de efter valutakrisen skärpta kraven på en
återhållsam reformpolitik. Att Möller någon gång verkligen skulle ha satt sig
in i det ekonomiskt-politiska förlopp som jag tidigare i detta kapitel
redogjort för och som lett till de finansiella svårigheterna, tror jag inte.
Han hade ju i långliga tider utan inblandning låtit Wigforss sköta
landets affärer mot att Wigforss inte blandade sig i socialpolitiken. Och
av lojalitet till sammanhållningen inom regeringen hade jag underlåtit
att resonera med honom om min konflikt med Wigforss. Det bekymret
hade jag hållit för mig själv.

Möller blev ju inte mildare av att "kungamakaren" Per Edvin Sköld
och Axel Gjöres nu vanligtvis resolut ställde sig på Wigforss' sida.

Mycket allvarliga och återkommande slitningar mellan dessa de
äldre statsråden, med hot om avgång från regeringen vid flera tillfällen
och från flera håll, gjorde att Erlander som regeringschef ofta kände sig
ha större bekymmer med att hålla ihop regeringen än med
oppositionen och den ekonomiska kris landet kommit in i. Ibland men inte
alltför ofta trängde konflikterna i dagen inom riksdagsgruppen och
partistyrelsen men knappast till allmänheten.

Som Sven Andersson vittnar från sina samtal med Tage Erlander
var "samarbetet inom regeringen, som möttes varje dag till lunch i
Kanslihuset, inte som förr. Det hade kommit in ett element av
stingslighet som kunde ta sig uttryck i oresonliga ställningstaganden och
personliga utfall." Detta är förvisso beskrivningen av helt andra
förhållanden mellan regeringskamraterna än jag fick erfara på trettiotalet och
— med undantag för mina egna relationer med Wigforss — under min
korta tid i regeringen i mitten av fyrtiotalet.

Situationen botades inte förrän genom de äldre, närmast inblandade
statsrådens avgång: Gjöres 1948, Wigforss 1949, Möller 1951 men
Sköld inte förrän 1955.

Allt detta hände när jag hade lämnat regeringen och landet. Jag har
här fått lita till Sven Anderssons uppriktiga skildring, som emellertid
bestyrkts av vad jag vid spridda tillfällen fått höra antydas av gamla
vänner från regeringen på fyrtiotalet.

Jag kan nu inte låta bli att uttrycka min oförställda beundran för Tage
Erlander. Efter ett val av honom till partichef, vilket inte var enhälligt i
partigruppen inom riksdagen och inte hade brett stöd av partifolket
ute i landet, tillträdde han sitt ansvar som regeringschef. Han fick göra
det i en krissituation vars ursprung jag skildrat och med de äldre
regeringskamraterna i personlig konflikt med varandra. Att han under
dessa förhållanden dock lyckades genom de skickligaste och hårdaste
ansträngningar finna kompromisser, som höll regeringsarbetet
flytande, och att han kunde göra det utan att låta konflikterna komma ut till
allmänheten, vilket för partiet skulle ha varit förödande, var ett
storverk.

I många hänseenden ser jag Tages gärning dessa år, när
svårigheterna var så stora och han ännu inte hade sin egen ställning obestridd och
säkrad, som vad han allra mest kan vara stolt över under sin långa tid
som partiordförande och statsminister.

Om Wigforss vill jag säga, att jag alltid har tänkt att när han lämnade
politiken så onödigt tidigt, var det nog i känslan att han misslyckats
med sin ekonomiska politik, vilket han ju faktiskt gjorde. När kraschen
äntligen kom våren 1947, måste han ha förstått att han haft orätt.

Jag fick en gång vad jag kände som en bekräftelse från hans sida på
denna förmodan, när Alva och jag sommaren 1952, tror jag det var, på
besök i Sverige hälsade på hos Ernst och Eva i deras hem i Vejbyslätt.
Jag var långt ifrån våra bekymmer och motsättningar i den regering vi
inte längre tillhörde, och stämningen var som under de tidigare åren
på trettiotalet, när vi hade varit så nära varandra. Men jag råkade fråga
honom varför han inte deltog i valkampanjen. Han svarade bryskt:
"Varför skulle jag stödja en regeringspolitik som jag inte tror på?" Han
tillade: "Jag tror nu ibland inte heller längre på den politik jag själv
fört."<sup>10</sup>

Det blev en talande tystnad mellan oss. Varken han eller jag hade
lust att fortsätta med det samtalsämnet.
<h2><big>XI</big> HANDELSPOLITIKEN</h2>

<h3>1 <i>Som handelsminister</i></h3>

När jag nu tänker över min situation i regeringen, måste jag fråga mig,
hur kunde jag stanna kvar så länge, fastän det stod klart för mig, att
den expansionistiska ekonomiska politik, som Wigforss förde mot
mina råd, måste leda till valutakris. Vi hade ju den tiden inte den
möjlighet vi nu har, och enligt min mening lättfärdigt utnyttjat, att
låna från utlandet.

Svaret är nog, som jag redan antytt i förra kapitlet, i första hand den
tillfredsställelse jag hade i den framgångsrika handelspolitik jag och
mina medarbetare kunde föra. I den långt senare författade
svarsartikel till Marcus Wallenberg, som jag redan citerat, skrev jag:

"Under tiden hade jag ett intressant arbete med de internationella
handelsproblemen. Med den efter kriget bestående knappheten på
varor var det då alltjämt nödvändigt att med exportlicensernas hjälp
och i förhandlingar med alla stater reglera handeln.

Jag hade en liten men högkvalificerad och mycket hårt arbetande
stab av tjänstemän med Rolf Sohlman i spetsen och ett i dessa frågor
gott samarbete med industrin och dess organisationer. Vi var alla
förenade i syftemålet att gradvis återinföra fri handel, vilket jag
framhöll i föredrag och uppsatser. Den 'planerade frihandel', som
jag efter de olyckliga erfarenheterna under trettiotalet ivrade för,
skulle ju inte arbeta genom nationella kontroller utan genom
internationella överenskommelser.

Jag är rädd att tillfredsställelsen med detta arbete som var min
egentliga uppgift som fackminister fick vara min ursäkt för att jag
länge inte mera energiskt följde vad som hände med
prisutvecklingen och handelsbalansen."

Med särskild noggrannhet iakttog jag en rutin att regelbundet ta upp
våra förhandlingar och våra handelsavtal vid statsrådsberedningar
eller vid regeringsluncherna. Många av mina problem var intressanta,
och diskussionerna i regeringskretsen var ofta livliga. De skapade i
mycket den problemmiljö jag då levde i.

När jag tänker tillbaka på denna tid slår det mig att Wigforss aldrig
tog del i dessa regeringsdiskussioner om utrikeshandeln. Han hade
aldrig en fråga att ställa eller synpunkt att lägga fram. Och när, som i
början inträffade, jag uppsökte honom för att i en handelspolitisk fråga
få hans mening, visade han sig alltid ointresserad.

Det var som ville han föregå med gott exempel och genom att inte
blanda sig i vad han betraktade som mina frågor få ett bättre samvete,
när han höll mig utanför den allmänna ekonomiska politiken. På ett
sådant sätt hade ju förhållandet mellan honom och Möller fått
utvecklas. Ville han ha det lika ordnat med förhållandet oss emellan, frågade
jag mig. Men hans och mina ansvarsområden hängde ju mera direkt
ihop än bara, som i hans relationer med Möller, genom det faktum att
Möllers sociala reformer förutsatte anslag på budgeten.

Efter kriget var det ju knapphet i alla länder i Europa, fast i olika
grad och på olika områden. För vår handelspolitik gällde det att genom
bud och motbud i alla riktningar både vidga våra egna flaskhalsar och i
mån av förmåga hjälpa andra länder att vidga sina. I de olika bilaterala
handelsavtal, som därtill var nödvändiga, fanns det ofta skäl att
inbegripa smärre krediter, vilket hade direkt betydelse för
betalningsbalansen. I våra handelsavtal med östländerna var också ganska vanligt, att
de kom att innefatta finansiella överenskommelser om ersättning till
oss för deras förstatligande av svenska företag. Handelspolitiken var
alltså i denna tid mycket viktig för vårt näringsliv.

Men Wigforss tycktes vilja avhålla sig från att visa intresse för
handelsfrågorna, mot att i gengäld vägra ta hänsyn till vad jag menade
om den allmänna ekonomiska politiken. För riksdagsmännen i
allmänhet, och jag tror även för mina andra regeringskamrater, som inte i sitt
fögderi hade gränsmarker till hans, framstod ju Wigforss som den
glättiga, öppna, tillgängliga, alltid intresserade och alltid
diskussionsberedda regeringskamraten.

Han var fortfarande lika ivrigt som alltid beredd att diskutera med
mig som med alla andra, särskilt om vi i något sammanhang träffades i
ett sällskap utanför kanslihuset — blott inte om de frågor, som vi båda
var mest intresserade av och som vi, var för sig, var närmast ansvariga
för: handelspolitiken och den allmänna ekonomiska politiken.

För mig blev Wigforss under den glatta ytan mer och mer underlig,
gåtfull och rentav obegriplig.

Att arbetet med de den tiden ytterligt växlande och nästan alltid
komplicerade och intressanta handelsproblemen, där jag och mina
arbetskamrater varje dag mötte, och ofta kunde lösa, för landet viktiga
försörjningsproblem, gav mig tillfredsställelse är säkert. Det förklarar
nog också, varför jag så länge kunde finna mig i att Wigforss aldrig
ville lyssna på mig, eller ens tala med mig, om den allmänna
ekonomiska politiken. Efteråt är det klart att det var olyckligt, när det gick
som det gick — under mina nedtystade ständiga varningar i
statsrådsberedningen.

<h3>2 <i>Jugoslavien</i></h3>

En närmare skildring av vårt arbete över hela fältet av våra
handelsförbindelser med yttervärlden i dessa första efterkrigsår är utesluten i
denna bok redan av utrymmesskäl. Det skulle vara intressant om
någon av mina medarbetare från den tiden skulle vilja berätta sina
minnen. Men de allra flesta av dem är nu döda.

Men låt mig som en episod berätta om utvecklingen av våra
handelsförbindelser med Jugoslavien. Det landet var den tiden ännu betraktat
som det mest revolutionära av östländerna. Efter nedskjutning av ett
fredligt amerikanskt flygplan var Jugoslavien det enda land, till vilket
genom särskild inskrift i alla pass amerikanerna var förbjudna att resa.

Jugoslavien hade inte bara tagit ett par fabriker vi hade där, utan
även fängslat svenskar som var sysselsatta med ledningen av driften.
Vi hade naturligtvis protesterat men fortsatte dock med en del handel.
Vårt sändebud till Belgrad tröstade oss med att Tito — som jag
sedermera i Genève skulle ha så mycket att göra med — var en i grunden
resonabel man. När han bara hunnit stabilisera sin regim, skulle allt
nog kunna ordnas upp och vi få rätsida på våra inbördes förhållanden.

Men när tiden gick utan ändring i situationen förklarade vi — efter
min föredragning i statsrådsberedningen, där Wigforss som vanligt
höll sig alldeles tyst — Jugoslavien i bojkott och stoppade all handel
med det landet, kanske den första och den enda gång sedan mycket
länge Sverige tillgripit en sådan drastisk åtgärd. Som jag sa till det
jugoslaviska sändebudet i Stockholm, hoppades vi dock att våra
industrimän i Jugoslavien skulle friges med kompensation för den skada de
lidit, så att våra länders inbördes förhållanden kunde normaliseras.

Så skedde också snart, och jugoslaverna sände en
förhandlingsdelegation till Stockholm. Den var åtföljd av flera tiotal unga ingenjörer.
Industrins representanter frågade mig, vad vi skulle ta oss till med
denna stora svärm av ungdomar. Mitt råd var, att vi skulle ta emot
dem överallt i våra fabriker. Det var den för oss billigaste, effektivaste
och för oss helt ofarliga form av vad som skulle komma att kallas
"utvecklingshjälp".

Men för våra förhandlare var detta inte det enda bekymret. De kom
upp till mig och berättade, att jugoslaverna var alldeles naiva och
oerfarna i handelsförhandlingar. De ville köpa väldiga kvantiteter och
de hade tydligen inte någon känsla för priserna utan var beredda att
betala vad som begärdes. Eftersom vi inte hade obegränsade
varumängder att sälja till ett land i denna knapphetstid var detta
bekymmersamt. Det reste också problem om kreditgränser. Och våra företag
frestades att sätta priserna högt.

Jag kallade då upp till mig den jugoslaviska chefsförhandlaren och
gav honom en lektion i hur han skulle förhandla. Vi hade ju
förhandlingar, eller var beredda att förhandla, med världens alla länder och
måste fördela våra knappa exportresurser. Vad gäller betalningen var
vi också intresserade i vad de kunde exportera. En viss kredit till
Jugoslavien kunde vi diskutera, men den måste vara begränsad. För
övrigt borde de vara vaksamma i fråga om priserna och försöka pruta.

Till slut blev det dock ett ganska stort avtal. Jag tror mig minnas att i
våra exportåtaganden ingick två av våra pappersmassefabriker.
Hemma i Sverige befann vi oss då i en av de återkommande perioderna, när
vi expanderat industriellt över våra råvaruresurser. Med fabrikerna
utfäste vi oss skicka ingenjörer och yrkesarbetare för att lära dem, hur
fabrikerna där skulle byggas upp igen, och hur produktionen skulle
bedrivas. Det var vad som skulle komma att kallas "tekniskt bistånd"
till underutvecklade länder.

Så krångligt hade vi det naturligtvis inte med andra av våra
handelspartners. Men med det besatta Västtyskland hade vi stora bekymmer.
På toppnivån var amerikanerna ännu den tiden angelägna om att inte
bryta med ryssarna. De ville för sin del upprätthålla
fyrmaktsöverenskommelsen, fastän mycken handel hindrades av ryssarnas tilltagande
obstruktion.

På den lägre nivån, där affärerna skulle göras upp, var den
amerikanska administrationen ganska korrumperad. Jag minns hur vi en
gång erbjöds en stor sändning av gummidäck för bilar, som det var
stor knapphet på i Sverige den tiden, men endast mot en stor summa
dollars i mutor till de amerikanska tjänstemännen. På min
föredragning vid en regeringslunch fick jag regeringens bifall till mitt förslag,
att vi skulle avvisa detta eljest lockande bud och anmäla saken till den
amerikanska generalen i Berlin.

Jag har här berättat om dessa enstaka episoder, eftersom de kan
belysa vilka omväxlande problem den svenska handelspolitiken kunde
möta i denna knapphetsperiod.
<h3>3 <i>Bekymmer med amerikanerna</i></h3>

Detta var inte det enda bekymmer vi efter krigets slut hade med
amerikanerna. Trots att Förenta staterna var nästan det enda land, som
vi inte behövde ha mycket bilaterala överenskommelser med om
handeln, höll de sig med en överstor handelsavdelning i sin legation i
Stockholm, sysselsatt med att skriva rapporter om våra affärer. Och
det tog mycket tid för våra hårt ansträngda tjänstemän att informera
dem.

Förenta staterna har ju en gammal tradition att vilja få sin
lagstiftning i ekonomiska frågor tillämpad utomlands, t ex deras regler om
dumping och deras antimonopollagar. Detta leder inte bara till försök
att påverka regeringarna utomlands att handla efter deras normer. De
drivs ofta till direkta kontakter med våra företag för att övervaka och
påverka dem, och ibland till industriellt spionage.

I den senare utvecklingen kom detta att innebära försök, som
slutligen lyckades, att få oss med i deltagandet i den blockad mot
östländerna och i första hand Sovjetunionen, som följde upptrappningen av det
kalla kriget. Gunnar Adler-Karlsson har i sin doktorsavhandling
<i>Western Economic Warfare 1947–1967</i>; 1968, avslöjat detta. I Genève skulle
jag ju möta detta problem. Så långt hade det inte gått på min tid som
handelsminister i Sverige. Men oavbrutet och i stigande grad fick vi
redan då känna på vad vi betraktade som försök till obehöriga ingrepp
i vår handelspolitik.

Amerikanerna var den drivande kraften i det sedermera misslyckade
försöket att skapa en mellanstatlig handelsorganisation, som skulle
lägga fast regler för den internationella handeln. Jag stod personligen
skeptisk mot detta försök och menade, att vad vi maximalt kunde
uppnå var ett internationellt förhandlingsorgan. Efter misslyckandet
med det vidlyftigare projektet blev detta också slutresultatet, GATT.

Sverige var ännu inte med i Förenta nationerna och deltog inte i
dessa förhandlingar. Men i en högtidlig note tillät sig amerikanerna att
varna Sverige för att sluta bilaterala avtal, framförallt det handelsavtal
med Sovjetunionen som vi höll på att förbereda. Vi hotades med att
inte få vara med i den internationella handelsorganisationen, som då
ännu var på planeringsstadiet, om vi inte övergav planerna på ett
bilateralt handelsavtal med Ryssland. Under allmänt gillande i
regeringen avvisades detta försök till ingripande i våra affärer.

Två amerikanska tjänstemän skickades då till Stockholm tidigt på
hösten 1946 för att tala oss tillrätta. Tillsammans med Rolf Sohlman
fick jag hålla seminarium med dem för att få dem att förstå, att i Europa
efter kriget med allmänna fastän växlande knapphetstillstånd måste
vägen till en friare handel gå över bilaterala avtal. Vad gäller särskilt
det avtal vi förberedde med Sovjetunionen, som är ett mycket stort
land med handelsmonopol, måste vi även på längre sikt ha vår handel
reglerad genom bilaterala avtal för att kunna fördela vår export på ett
sätt som inte skulle snedvrida vårt näringsliv.

De två amerikanska tjänstemännen begrep till slut situationen, men
jag tror inte att de påverkade inställningen i Washington. En person
som då rådde tämligen enväldigt över Amerikas ekonomiska
europapolitik var Bill Clayton, en storskalig och rik fårfarmare från efter vad
jag tror mig minnas Texas. Med honom hade jag därefter för något år,
innan han blev avkopplad, svårigheter också i Europakommissionen.

Överhuvudtaget kände vi oss utsatta för amerikanernas enständiga
försök att ingripa i våra angelägenheter, oftast i stor okunnighet och
naivitet. Östen Undén kom en dag skrattande till lunchen och
berättade att amerikanerna ville hjälpa oss att kartlägga landet från sina
flygmaskiner. Ett par dagar senare fick vi höra från Undén att, när han
hövligt avböjt detta erbjudande, hade de kommit tillbaka och då med
löfte att också lära oss tekniken i flygfotografering, vilket naturligtvis
igen avböjdes. Men efter ytterligare ett par dagar kom Undén verkligt
ilsken till lunchen. De hade då velat pressa oss att tillåta dem att
fotografera vårt land mot löfte att vi som gåva skulle få ett flygplan
med behövlig utrustning.

Förenta staterna, som för andra gången gått ut från ett världskrig
ekonomiskt starkare än dessförinnan, utan skadegörelse hemma och
inte med flera förlorade liv än som dödas på deras egna vägar under ett
eller annat år, hade nu börjat se framtiden som "the American
Century" och ville styra oss alla. Som en gammal amerikavän kände jag
nästan förtvivlan över hur därvid på olika områden var tillsatta
ledande personer, som var mer än tillåtligt naiva och okunniga.

Just nu när Ronald Reagan, på basen av mindre än 27 procent
av de röstberättigade, kan utöva den makt en president har i Amerika,
är jag åter allmänt orolig för att Amerikas politik för många år kommer
att styras av inkompetenta personer med trånga hemamerikanska
uppfattningar, nu till på köpet med en solitt reaktionär inställning.
<h3>4 <i>Finland i stora svårigheter</i></h3>

Sedan Finland äntligen fått fred efter andra kriget med Ryssland,
vartill vi i samförstånd med Madame Kollontaj fått spela en hjälpande
roll, var dess ekonomiska läge hart när förtvivlat.

Finland hade ju att bereda rum och levnadsmöjligheter för
trehundratusen landsmän från de avträdda områdena i Karelen. Det hade fått
förbinda sig att betala tvåhundra miljoner i förkrigsdollar som
skadestånd. Och de kunde ju inte lita på nationell solidaritet från sina
kommunister, fastän dessa fått representation i regeringen. Att
Finland till slut övervann sina svårigheter och gick in i en framgångsrik
ekonomisk utveckling har varit ett storverk.

Inom vår regering hade jag närmast ansvaret för vad vi kunde göra
för att hjälpa Finland ekonomiskt. Jag var buren av en stark känsla att
denna gång var verkligen "Finlands sak vår". Och jag kände stor
beundran för vad de den tiden uträttade. Jag stod i ständig kontakt
med Finlands handelsminister Åke Gertz. Jag minns särskilt en gång
hösten 1946, när han kom på besök och var nästan förtvivlad.

Finland fick hjälp från oss, fastän den ju måste bli begränsad i
jämförelse med behoven. I detta läge tog jag kontakt med Victor
Mallet, Englands minister i Sverige sedan länge, och begärde att han
skulle få sin regering att bistå Finland. Hans svar var hårt och kort:
"Finland var på fel sida i kriget. Vi känner inga skyldigheter att hjälpa
Finland."

I Amerika hade ju Finland haft en oerhörd popularitet under första
kriget med Ryssland. Finnarna var också berömda som de enda i
Europa som var sorgfälliga med att vilja betala sina skulder. Men nu
räknades de in på fiendesidan.

Förenta staternas minister i Sverige var Herschel Johnson som blivit
min vän. Han var personligen upprörd över sitt lands fullkomliga
likgiltighet för Finlands nödläge. Här fann jag ett exempel på vad jag
sedermera ofta kunnat konstatera, nämligen att regeringen i
Washington sällan tar råd från sina representanter i främmande länder. De
följer inte den gamla regeln att "the responsibility must be with the
men in the trenches".

För Förenta staterna var ju Finlands behov bara en spottstyver i
deras stora ekonomi. Men de var då inte beredda att lyfta ett finger
eller avstå en cent. Längre fram, när Finland trots alla svårigheter
kunnat upprätthålla sin självständighet och dessutom ha en kraftig
ekonomisk utveckling, blev det annorlunda. Då kunde dollars stå till
förfogande. Men då var inte behovet så oerhört trängande längre. Och
ändå är det amerikaner som flitigast och hänsynslösast tillåtit sig tala
om "finlandisering".

När jag nu så många år efteråt tänker på hur Finland även i senare
tid kunnat klara sig så mycket bättre än de flesta västeuropeiska
länder, tror jag att en väsentlig förutsättning varit, att Finland i sitt
svåra utgångsläge efter kriget vande sig vid att ha koalitionsregeringar.
Finländarna har inte haft råd att ha "konfrontation" mellan partiblock
som vi efter 1976.

Likadant ser jag på Österrike, som också stått sig bättre i krisen än
andra västeuropeiska länder. Efter kriget var ju Österrike besatt av
trupper från de länder som tidigare tillsammans bekämpat
Hitlertyskland. Dess ofrihet bestod ända fram till statsfördraget 1955, som jag i
Europakommissionen fick vara med om att förbereda. Österrike hade
heller inte råd att låta motsättningarna mellan de två partiblocken
urarta till en "konfrontation".

Båda länderna har också haft en dominerande statsman. I Österrike,
där det fanns och finns så mycket nedärvd antisemitism, har Bruno
Kreisky — denne avkomling av en intellektuell ungersk judefamilj —
kommit att spela rollen av en landsfader som har allas förtroende. Och
Finland har ju haft Urho Kekkonen.

Detta var en utvikning.

<h3>5 <i>Handelsavtalet med Ryssland</i></h3>

Klas Böök hade 1976 publicerat <i>Handelsavtalet 1940 mellan Sverige och
Sovjetunionen.</i> Under de sista par åren av sitt liv hade han arbetat med
att skriva en ingående redogörelse för och analys av det handelsavtal
vi på hösten 1946 ingick med Ryssland. Eftersom han hade varit
deltagare i alla förhandlingar om avtalet, kunde hans arbete påräknas
bli auktoritativt. Liksom nästan alla av mina medhjälpare och vänner
från den tiden, är han nu avliden. Jag tror dock att större delen av hans
arbete föreligger i så färdigt skick att det kan fullbordas för publikation.

Kort sammanfattat är avtalets historia följande:<!-- långt citat, ej indenterat -->

"Kreditlöftet hade vi ärvt från samlingsregeringen. Det hade
avgivits med understöd av ett entusiastiskt bifall av industrin, som på
den tiden var fången i den konventionella uppfattningen om en
förestående efterkrigsdepression. För den nya socialdemokratiska
regeringen var ett löfte ett löfte som inte fick svikas, även om
ryssarnas svar hade dröjt, vilket från den sidan ofta händer.

Vi behövde under alla förhållanden ett handelsavtal med specifika
men begränsade löften om exportlicenser. I synnerhet i handeln
med ett så stort land som Ryssland, med statligt handelsmonopol,
kunde det annars hända att, även utan några onda aviskter,
Ryssland kunde göra beställningar som fullkomligt snedbelastade det
svenska näringslivet.

Föregripande Bööks utförliga bok vill jag berätta att en svårighet
vid förhandlingarna länge var att ryssarna begärde att regeringen
skulle garantera leveranser som skulle avtalas mellan regeringarna.
Jag stod som handelsminister från början bestämt emot ett sådant
avtal. Det enda regeringen skulle kunna lova var att inom en
överenskommen ram ge exportlicenser.

Jag minns en stor regeringsberedning i början av sommaren 1946,
när några av de äldre statsråden, inklusive Axel Gjöres, inte på
samma sätt ställde sig helt avvisande till detta ryska krav, medan jag
som handelsminister blankt vägrade att godta det, med risk att hela
frågan om avtalet skulle förfalla. Lyckligtvis, och oväntat, kom inom
ett par dagar efter beredningen bud från Moskva att Mikojan
villkorslöst givit upp detta ryska krav."<!-- slut citat, ej indenterat -->

Vid denna viktiga regeringsberedning var Wigforss frånvarande enligt
den vana han tagit att hålla sig undan i handelsfrågor.

Bakom vårt intresse i ett handelsavtal med Ryssland<!-- citat, ej indenterat -->

"fanns förvisso för mig och andra i regeringen och i hela folket en
humanitärt moralisk bevekelsegrund vid sidan av de direkt
ekonomiskt politiska, att hålla fast vid det givna krediterbjudandet.
Förhandlingarna fördes i en tid när vi av goda skäl gav avkall på
krediter vi hade givit våra nordiska grannländer och även på annat
sätt hjälpte dem ekonomiskt. Ryssland var ju också nästan ett
grannland och vi hoppades för framtiden på goda grannlandsförbindelser
med detta väldiga land.

Vi kände också en djup tacksamhet till Ryssland som så verksamt
bidragit till Hitlers nederlag. Vi visste om den oerhörda förstörelse
som gått över Ryssland och om de lidanden det ryska folket burit.
Vid tiden efter Stalingrad var denna inställning delad i hela
västvärlden, särskilt i England och våra nordiska grannländer liksom i
Amerika före krigsslutet.

Det är sant att då det ursprungliga krediterbjudandet under livligt
bifall från representanter från exportindustrin gjordes, de då till
skillnad från mig och Jacob Wallenberg såg fram mot en
efterkrigsdepression. Ändå tror jag inte att det enbart var affärsmässiga
intressen som låg bakom deras livliga intresse för krediterbjudandet till
Ryssland, utan även en glädje och tacksamhet för att ryssarnas
nästan övermänskliga krigsinsats började se ut att vända kriget.

Vad som sedan hände var emellertid att Jacob Wallenbergs och
mina förutsägelser, tvärtemot vad näringslivets män i allmänhet
hade tänkt sig, förverkligades, och med en takt och ihållighet som
blev alltmer oroande."<!-- slut citat -->

Efter krigets slut hade den amerikanska inställningen till
Sovjetunionen radikalt förändrats från sympati och beundran till fientlighet. Den
tog sig i Sverige uttryck i propaganda mot avtalet och den
propagandan spelade förvisso sin roll för att företagarna ändrade attityd. Bland
dem fanns dock undantag, t ex gamle generalkonsuln Axel Ax:son
Johnson, som var mera vidsynt. Han brukade komma upp till mig med
några veckors mellanrum för att informera mig om sina affärer. De var
stora nog, sa han, för att han ville att handelsministern skulle ha reda
på dem. En gång var det fråga om oljeletning i Portugal, en annan
gång hade han drömt ut planer att starta en ångbåtslinje från
Murmansk till Vladivostok för att avlyfta bördan på den transsibiriska
järnvägen. Under min senare tid som exekutivsekreterare för
Europakommissionen hade vi ett lika nära samarbete för att öppna
möjligheter till en stor busstrafik genom Europa. Men han var inte typisk för
svenska affärsmän.

Jag har redan påpekat att den amerikanska regeringen traditionellt
upprätthåller livliga förbindelser med affärsmännen i olika länder och
även i Sverige. Efter krigets slut när det kalla kriget gradvis började
utnyttjades dessa kontakter av amerikanerna för en propaganda här i
Sverige mot det kreditavtal som ursprungligen haft företagarnas starka
gillande. Den ryska marknaden var nu heller inte så nödvändig.

Ett annat skäl till propagandan mot "ryssavtalet", som det hette, var
det nedärvda rysshatet. Jag minns att jag en gång, när efter avtalets
slutande propagandan från högerhåll fortsatte med stigande hetsighet,
råkade träffa Otto Järte, som jag annars inte kände. Han sa: "Du har
rört vid rysshatet här i Sverige." Däri hade han nog rätt. Jag har ju som
skolpojke själv upplevt det ända från Sven Hedins tid. Det är en
bakgrund som nutidens svenskar inte kan veta mycket om.

Oviljan numera mot Ryssland är av en helt annan art. Den riktar sig
mot den ryska kommunismen och allt vad den medför i fråga om
ofrihet inom landet och förtryck av grannländerna.
<h2><i>Bilaga till kapitel V om den nya konstitutionen</i>

<br>TJÄNSTEMÄNNENS VALBARHET:
<br>EN KRINGBLICK OCH TILLBAKABLICK</h2>

Denna bilaga återger i all anspråkslöshet resultatet av ett försök att belysa en
principfråga: Bör offentliga tjänstemän vara valbara till våra
folkrepresentationer?

Den frågan ställde jag aldrig under mina hemmaperioder på trettio- och
fyrtiotalen, och ingen annan gjorde det heller. Svenskarna är alltjämt
okunniga om att det överhuvud är ett problem, och att frågan besvarats olika i olika
länder.

Det finns ingenting som tyder på att de riksdagsmän som varit sakkunniga
och tillsammans med de tillkallade juridiska experterna tillverkat den nya
konstitutionen, inte hållit sig lika okunniga om problemets existens, dess
innebörd och hur det lösts utomlands.

<h3>1 <i>Två skilda rättstraditioner</i></h3>

I Sverige, de övriga nordiska staterna och i alla demokratiska stater på den
europeiska kontinenten är offentliga tjänstemän valbara till de representativa
församlingarna, ibland med vissa undantag och skiljaktiga bestämmelser i
olika hänseenden.

Men i England finns det en gammal, aldrig upphävd lagregel som säger, att
ingen som har en inkomst från staten kan väljas till ledamot av House of
Commons. Även bortsett från uttryckliga lagregler har det blivit tradition, dvs
sedvanerätt att endast privatpersoner skall kunna representera folket i det
maktägande underhuset.

Ämbetsmännen i egentlig mening, civil servants, är av en lika fast
sedvanerätt förbjudna att utöva politisk verksamhet. De kan inte tillhöra ett politiskt
parti.

För kommunerna gäller motsvarande regler om valbarhet. Det betyder att i
England lärare och andra kommunalt anställda inte kan väljas in i
kommunfullmäktige och följaktligen inte heller i de underkommittéer — våra nämnder
— som är närmast ansvariga för den kommunala verksamheten.
<h3>2 <i>Andra länder som tagit efter det engelska mönstret</i></h3>

Som vanligt har det engelska mönstret, ibland med mindre avvikelser, spritt
sig till de många länder som en gång tillhört det brittiska imperiet: Kanada,
Australien, Nya Zeeland, men även Indien och andra mera nyligen friställda
kolonier.

I Förenta Staterna, fastän de mycket tidigare bröt sig ut från imperiet, säger
konstitutionen att en statstjänsteman måste definitivt avgå för att kunna väljas
till kongressen. Och liknande regler finns ofta inskrivna i delstaternas
konstitutioner med verkningar nedåt ända till primärkommunerna. Även om en
sådan regel inte vore uttryckligen stadgad, tas den för given. Jag minns mig
aldrig i Amerika ha träffat någon kongressman eller ledamot av lägre
representativa församlingar som samtidigt varit offentlig tjänsteman.

Denna från England ärvda princip har också i allmänhet följts i de nya stater
som uppstått under dekoloniseringen och t o m i de folkrepresentationer inom
de tidigare engelska kolonierna som ofta föregick deras frigörelse.

Räknar man ihop befolkningarna i de länder som således inte ger offentliga
tjänstemän valbarhet omfattar de nog majoriteten av befolkningen i den mer
eller mindre demokratiska världen.

<h3>3 <i>Representanter för intresseorganisationerna</i></h3>

Intresseorganisationerna och framför allt dessas stora makt i särskilt de
västeuropeiska demokratiska länderna är en relativt ny företeelse och har därför
aldrig varit föremål för någon begränsande lagstiftning ens i de
Englandsorienterade länderna.

I England har de kollektivanslutna fackföreningarna med sina tillåtna
klumpröster i partikongresserna enligt min mening spelat en synnerligen
olycklig roll för Labour Party. Men fackföreningsfolk är bara relativt sparsamt
företrädda i parlamentet.

I Förenta staterna är den svaga och allt svagare fackföreningsrörelsen
visserligen å ena sidan politiskt verksam genom att i val stödja ett parti och än
vanligare en enskild kandidat. Men den har vägrat att låta företräda sig i
kongressen genom egna representanter. Detsamma gäller andra
intresseorganisationer. Alla bedriver sedan en väldig lobbyverksamhet i kongressen.

Det viktiga jag velat framhålla om denna stora del av den demokratiska
världen som ursprungligen tagit mönster från England, är att utestängandet
av statens och kommunernas tjänstemän från folkrepresentationerna har fått i
stor utsträckning gälla även organisationernas funktionärer.
<h3>4 <i>Den historiska bakgrunden i England</i></h3>

Detta anglosaxiska system har bakom sig många seklers utveckling av
styrelsesättet i moderlandet. Ursprunget kan ledas tillbaka ända till det råd av
stormän, både världsliga och kyrkliga potentater, som samlades kring konungen.
Detta råd blev ursprunget till överhuset, the House of Lords.

Framför allt för att ernå godtagandet av beskattningen uppkom tidigt ett
behov av någon slags representation av vanligt folk, "common people". Så
småningom växte underhuset fram, the House of Commons, som en mer och
mer permanent institution. Den tillkämpade sig därefter under seklernas gång
ökad makt, och till slut uteslutande makt, men först över beskattningen.

Som folkrepresentation var från modern synpunkt detta underhus redan
från början snedvridet och godtyckligt sammansatt. Vi minns hur Ricardo i
förra århundradet kunde köpa sig in i underhuset som vald av en "rotten
borough" som fått sig tilldelat ett mandat.

Mycket långsamt och med många bakslag reformerades detta underhus, och
det stärkte samtidigt sin makt även över andra frågor i statens styrelse, tills
inpå detta århundrade överhuset till slut inte bevarat mycket mer av verkligt
inflytande än att det får debattera alla ärenden. Men formerna får bestå.
Termen "parliament" innefattar fortfarande de båda husen och monarken,
"the Queen in Parliament".

Principen att statens tjänstemän inte skall kunna väljas in i det numera
allsmäktiga underhuset har envist upprätthållits från den tid då de höga
tjänstemännen var adelsmän eller blev det.

Så ungefär tänker jag mig utvecklingen i England som ju kom att bestämma
hur det blev i hela den anglosaxiska världen.

<h3>5 <i>I Sverige</i></h3>

Utvecklingen i Sverige under århundradena visar tydliga likheter med den i
England vad gäller uppkomsten av en folkrepresentation. Även i vårt land var
det i första hand behovet att få folket att godta beskattning och utskrivningen
av manskap för krigen som gav upphov till att den regerande överheten fick
intresse att kalla samman representanter för folket.

Men i de båda ländernas fortsatta och långsamma utveckling fram emot en
modern parlamentarisk demokrati uppträder mycket tidigt olikheter, som
bland annat leder till en avgörande skillnad just i den fråga jag här diskuterar:
om statens tjänstemän skall vara valbara till folkrepresentationen. Vi fick i
Sverige aldrig som i England den enkla uppdelning av befolkningen i en
regerande överhet, ställd emot hela mängden av vanligt folk, som nästan från
början kom att styra den fortsatta utvecklingen i England.

Särskilt från reformationen kom i Sverige prästerskapet inte som i England
att genom anslutning av biskopar till adeln tillsammans bilda ett överhus utan
förblev ett stånd för sig självt.

Än viktigare var att i Sverige feodalismen aldrig stadigvarande kunde trycka
ner bönderna till livegenskap och politisk betydelselöshet. I Sverige måste det
förhandlas inte minst med bönderna om beskattning och andra pålagor.

Bönderna kom i det sammanhanget att betraktas som ett särskilt stånd, som
med tiden skulle kräva egna privilegier liksom borgarna i städerna.
Privilegierna blev i första hand att de inte skulle kunna beskattas utan eget bifall. Därav
de berömda orden i 1809 års regeringsform om "det svenska folkets urgamla
rätt att sig självt beskatta". De pekar tillbaka på den historiska utveckling jag
antytt.

Utgångspunkten i Sverige blev därför inte som i England en uppspaltning
mellan en toppöverklass, som från början kom att innehålla de högsta
tjänstemännen, och hela resten av folket. När långt senare toppöverklassens överhus
gjordes mer och mer maktlöst, först i fråga om skatterna och längre fram i alla
andra frågor, stod till slut kvar ett underhus som gradvis tog hela makten och
som inte innehöll några representanter för statens tjänstemän.

I Sverige fick vi i stället fyraståndsriksdagen, som sedan under växlande
öden bestod ända till 1866 års representationsreform. Det paradoxala i det
historiska förloppet i Sverige var, att de ursprungliga, något mer demokratiska
samhällsförhållandena med en bondeklass, som lyckades värja sig mot
livegenskapen, kom att rädda den valbarhet för tjänstemän, som ännu består.

På ett mycket tidigt stadium av vår historia innebar onekligen den svenska
ståndsriksdagen ett något mera demokratiskt styrelsesätt än det engelska
systemet med två hus, innan i England underhuset berövade överhuset hela
makten.

<h3>6 <i>Tjänstemannaväldet traditionellt i Sverige</i></h3>

Om vi härefter släpper jämförelsen med England och för Sveriges del flyttar
blicken till så sent som perioden från sjuttonhundratalets s k frihetstid och
fram till representationsreformen 1866, bestod riksdagen nästan helt och hållet
av statens tjänstemän, i första hand de högre tjänstemännen.

Adelsståndet som — utom i de erövrade provinserna längst i söder — genom
reduktionerna till stor del berövats jorddomänerna, bestod mest av de högre
militära och civila tjänstemännen. I den tidens samhälle hade adeln, länge
genom lagar och förordningar men ännu längre på grund av fast tradition,
praktiskt taget nästan monopol på de höga posterna. Då en ofrälse genom tur,
förbindelser eller ovanlig duglighet kommit att stiga högt i graderna, adlades
han ofta och fick då som huvudman för sin nya ätt säte i adelsståndet. Detta
system med adelsståndets monopol på de höga befattningarna fortlevde med
traditionens makt till stor del även efter ståndsriksdagens avskaffande och i
viss mån långt inpå nittonhundratalet vad gäller militären, vilket jag kan
minnas.

Prästeståndet och dess prästerliga valmän ute i stiften var helt och hållet
statstjänstemän.

Till borgarståndet skickade de burskapsägande stadsborgarna ofta sina
magistratpersoner.

Bondeståndet var det stora undantaget. Det representerade de jordägande
bönderna och arrendatorerna av kronogårdarna som genom ombud valde dem
i häradena under ordförandeskap av häradshövdingen. De skickade ofta sina
på samma sätt i häradena valda nämndemän.

De mest betrodda av dessa hade genom lång och allsidig tjänstgöring vid
häradsrätterna förvärvat en icke obetydlig juridisk bildning och hade ofta
kommit att fungera som en slags lekmannanotarier, som tog hand om
bouppteckningar och arvsskiften, fastighetsförsäljningar, lagfarter,
inteckningsförfaranden m m, men också som företrädare av part inför domstol annan än deras
egen. Att det var så på Dalarnas landsbygd kommer jag ihåg från min
barndom.

Dessa sedvänjor förklarar den egendomligheten att vi alltjämt inte har ett
lagstadgat advokatmonopol i Sverige, vilket, om det hade föreslagits,
bonderepresentanterna skulle ha motsatt sig som ett intrång på nämndemännens
hävdvunna rätt till fri yrkesutövning.

Förvisso var de flesta av ledamöterna av bondeståndet vid riksdagarna till
sin personlighetstyp något litet mer lika tjänstemännen i de andra stånden än
bondebefolkningen i allmänhet var. De hade ofta en praktisk utbildning som
gjorde dem litet dugligare att tampas med statstjänstemännen i alla de högre
stånden, även om de inte själva fick utse ståndets sekreterare. De kallades
också ofta "menig allmoge".

<h3>7 <i>Efter representationsreformen</i></h3>

Detta styrelsesystem förändrades radikalt genom representationsreformen
1866. Fortfarande förblev Sverige styrt av en överklass, detta i
överensstämmelse med traditionen och dessutom av restriktiva egendoms- och
inkomststreck för rösträtt och än mer för valbarhet.

I själva verket kom representationsreformen att innebära en politisk
utveckling i konservativ riktning. Särskilt i adelsståndet hade det regelbundet funnits
en del liberaler och även enstaka radikaler, som med bördens rätt kommit att
delta i ståndsriksdagen men nu endast sällan blev valda. Bondeståndet hade
alltid varit konservativt i alla frågor som inte snävt berörde deras egna
intressen. Böndernas dominans i den nya riksdagen gjorde den konservativ.

Vad främst gäller det som i detta sammanhang är huvudsaken, minskades
ämbetsmännens antal kraftigt i förhållande till den ytterliga
överrepresentation de hade haft på ståndsriksdagens tid. Framförallt från städerna valdes
dock alltid ett litet antal högre tjänstemän. Detta mönster kvarstod för
avsevärd tid även efter den allmänna rösträttens genomförande. Dessa
generaldirektörer, landshövdingar, byråchefer, m fl valdes ursprungligen med
borgerliga röster, men gradvis mer och mer också med socialdemokratiska.

Nästa stora förändring ligger alldeles bakom oss: Verkningarna av den
ökade arbetsbördan och riksdagstidens utsträckning till största delen av året,
som skall utredas i andra delen. När det blev ett heltidsyrke att vara
riksdagsman kom riksdagen mer och mer att fyllas av lägre tjänstemän och
funktionärer i intresseorganisationerna. Högre tjänstemän kan nu inte längre heller låta
sig väljas, om de är angelägna om att sköta sina viktiga ämbeten. Men lägre
offentliga tjänstemän och funktionärer i intresseorganisationerna blir i ökad
grad valda och några av dem kan då göra karriär inom riksdagen.
Uteslutnings- och tilldragningsprocesserna är ännu inte helt avslutade.

<h3>8 <i>Principfrågan</i></h3>

Genom samhällsutvecklingen har offentliga tjänstemän och funktionärer blivit
en allt större del av den vuxna befolkningen. Detta gör sig gällande i en
motsvarande större andel i valmanskåren, vilket är elementär demokrati.

Frågan är, om de också skall kunna väljas till folkrepresentanter. Jag tänker i
första hand på riksdagen, men resonemanget gäller även de kommunala
förtroendeförsamlingarna. Ökningen av organisationsfunktionärerna ingår i
utvecklingen mot det korporativistiska samhället, som också skall analyseras i
andra delen.

Jag har erkänt att på trettiotalet var jag inte medveten om betydelsen av
denna principfråga. Riksdagen såg på den tiden också annorlunda ut än den
heltidsarbetande riksdagen av i dag.

Jag är medveten om att vår riksdag sådan den kommit att sammansättas inte
kan väntas så gå emot hela vår tradition och än viktigare de etablerade
intressena, genom att utesluta offentliga tjänstemän och
organisationsfunktionärer från valbarhet. Riksdagen har mer och mer blivit en del av vår
korporativistiska byråkrati i vidare bemärkelse, som härigenom tenderat att bli
självstyrande.

Men principfrågan står kvar. Borde det inte hållas en klarare särskillnad
mellan två olika funktioner, å ena sidan att politiskt besluta om hur landet skall
styras, å andra sidan att verkställa dessa beslut genom administration. För
enkelhets skull talar jag i fortsättningen bara om de offentliga tjänstemännens
valbarhet.

Även utan att vara valbara och representerade i folkrepresentationerna har
tjänstemännen en mycket stor makt över de administrativa beslut som
oavbrutet fattas och hur de verkställes. Detta gäller inte minst i kommunerna.
Genom sin utbildning och erfarenhet kan de i hög grad styra vad som
verkligen sker. Deras inflytande och makt har kraftigt stegrats genom de oavbrutet
vidgade reglerna om medbestämmanderätt som införts i tvivelaktig analogi
med strävandena till företagsdemokrati på den privata arbetsmarknaden. Att
de då dessutom blivit representerade i de beslutsfattande politiska organen
ökar ytterligare deras makt (se i kapitel IV). Vanliga medborgares insyn i och
kontroll över vad som sker inom de stora kommunernas förvaltning minskas.

Samtidigt har i den statliga förvaltningen ända upp i departementen liksom
särskilt i de stora kommunerna, t ex Stockholm, den arbetstid som får ägnas åt
sammanträden blivit mycket stor. Medbestämmandet har medfört en kraftig
förstärkning av Parkinsons lag att nytillkommande tjänster kräver ytterligare
tjänster.

Det är min uppfattning att denna utveckling varit olycklig för demokratin,
framför allt inom kommunerna men även inom den statliga styrelsen. Denna
uppfattning tillåter jag mig att uttala, även fast jag vet att utvecklingen inte kan
stoppas. Det är ett ytterligare exempel på den tes som ofta uttalats i denna bok,
att samhälleliga förändringar inte är enkelt reversibla, vartill jag här lägger att
deras fortsatta utveckling inte heller kan stoppas.

Resandet av denna principfråga är i alla händelser ägnad att kasta ljus över
hur vårt styrelsesystem blivit.

<h3>9 <i>Systematisk bortvändhet</i></h3>

Som jag redan sagt, beaktades detta problem aldrig i de utredningar och de
diskussioner inom och utom riksdagen som föregick den nya konstitutionens
antagande. Ytterst få här hemma har hållit sig medvetna om de skiljaktiga
traditioner, som kommit att stadfästas i den anglosaxiska världen. I vår
befolkning är denna bortvändhet nästan fullständig och systematisk.

En yngre vän, kollega och tidigare lärjunge, Gunnar Adler-Karlsson, har
förutom andra egenheter lagt sig till med vanan att oavbrutet resa omkring i
hela världen att läsa en mångfald böcker av mycket olika slag om
samhällsförhållandena. På så sätt har han mer än mina vanliga yngre kolleger blivit en
mycket mångkunnig och allmänbildad person.

I ett samtal för någon tid sedan, då jag råkade tala om författandet av denna
bilaga, avslöjades plötsligt, att han inte hade en aning om det principiella
portförbudet för statliga ämbetsmän, även utsträckt till lägre tjänstemän i
kommunerna i de englandsorienterade länderna. Med sin inställning till
politik och forskning blev han bestört och skakad över sin okunnighet.

För honom som samhällsforskare kunde det inte vara en ursäkt att hans
okunnighet på denna centrala punkt var delad av, som han trodde, 99,9
procent av det svenska folket, vilket kanske är en överskattning fastän inte
stor. Generös som han också är, begärde han att jag skulle berätta historien
som ett extremt exempel på det svenska folkets systematiska okunnighet i
denna viktiga fråga.
<h2>FOTNOTER</h2>

<h3><i>Självdeklaration</i></h3>

1. Ett undantag var <i>Vi och Västeuropa,</i> författad 1962 tillsammans med två
ungdomar, Tord Ekström och Roland Pålsson, vid den första omgången av
våra förhandlingar om något slags svensk anknytning till Västeruopeiska
gemenskapen 1962, vilket vi var emot. En ny utvidgad version av boken
publicerades 1971 i början av den andra omgången av dessa förhandlingar.
Vid den första skriftens publicering förklarade Tage Erlander att den var en
"jättemiss". Till slut blev emellertid lösningen, efter mycket velande från
svensk sida, den vi från början förespråkat.

Motståndet mot anslutning med bibehållen neutralitet kom ju till slut från
gemenskapens sida. I Sverige finns det fortfarande krafter, som skulle vilja en
närmare anslutning, fastän frågan inte kommit på riksdagspolitikens nivå.
Argumenten mot detta ur svensk synpunkt förblir desamma som förut, och
vår motivering för denna ståndpunkt är oförändrad. Jag betraktar därför
skriften som fortfarande potentiellt aktuell och vore beredd att vara med om
att ge ut en tredje version, anpassad till den nu förändrade situationen, om
frågan restes igen.

2. Det enda undantag jag tillåtit mig från denna regel är, att jag i vissa av
mina böcker och i ett flertal tidskriftsuppsatser på senare tid, som varit
föreläsningar utomlands, sökt redovisa, hur mina metodiska principer för forskning
kommit att utvecklas på grund av de erfarenheter jag gjort vid arbetet med de
problem jag ställts inför och endast i efterhand kommit att formuleras i
inledningar och metodiska bilagor till mina böcker; se nedan i sektion 9 med fotnot.

3. Jag har dock aldrig varit "marxist" i annan mening än att Karl Marx för mig
varit en bland de stora klassikerna och som sådan noga studerats, framför allt
eftersom han förvisso var en "institutionell ekonom" liksom jag själv blivit. Se
<i>Planhushållning i välfärdsstaten,</i> 1961, ss 18 ff och i sista kapitlet av <i>I stället för
memoarer,</i> 1973, "Korta anmärkningar om Marx och 'marxismen'". Om den
personliga bakgrunden till denna min inställning se i nya förordet till <i>Vetenskap
och politik i nationalekonomin,</i> nytryck 1972, ss 10 f.

4. Sommaren 1921 vandrade Alva och jag med ryggsäckar upp utefter
Klarälven i Värmland. Sedan tog vi oss igenom den stora skogen över till Dalarna
och färdades därefter nerför Västerdalälven på en flotte som vi byggt, liksom
vi två år tidigare gjort nerför Österdalälven — när ännu i båda älvarna forsarna
fanns kvar.

Vi minns hur starkt vi kände den mänskliga klimatförändringen från det
ljusa och som vi tyckte litet problemfattiga värmlandslynnet till det hårdare,
kritiska och sturskare dalalynnet.

Den omflyttning inom Sverige, som först parallellt med och sedan i stället
för emigrationen tog riktig fart först i början av detta århundrade, har nu i stor
utsträckning utslätat olikheterna mellan bygderna. Men det är en ganska sen
utveckling.

När Alva och jag sommaren 1922 i Gustafs kyrka och sedan för de äldre
generationerna använde flera veckor för att i Landsarkivet i Uppsala gå
igenom de äldre kyrkböckerna, fann vi att så långt tillbaka som de fanns
bevarade, dvs ända från början av 1600-talet, tre fjärdedelar av alla mina förfäder
ständigt hade bott i en enda by, Solvarbo i Gustafs, och den fjärde fjärdedelen i
byar inom grannsocknarna. Den släktbok som vi tillverkade och i avskrifter
fördelade i hela släkten gjorde det möjligt t o m för våra amerikanska
släktingar att få reda på sina förfäder århundraden tillbaka.

Jag har alltså inte ett "anträd", som fint folk, utan närmast en svinfylking:
två, fyra, åtta, sexton, trettiotvå, sextiofyra osv, som alla levt i samma trakt och
de allra flesta i samma by. Eftersom de, till skillnad från innevånarna i vissa
andra dalasocknar, i nedärvd vana syns ha följt Mose lag som förbjuder
kusingifte, blev det inte många anbortfall. Vad jag skulle vilja utforska vidare
är hur med denna starka begränsning val av äktenskapspartner kunde gå till.
Jag tror inte det var många föräldrabestämda äktenskap, men att de unga, när
de parade ihop sig, inte låg med en kusin, liksom alltjämt mera allmänt inte
med syskon.

De som det fanns utrymme för bodde kvar i födelsebyn under dessa
århundraden. Många flyttade heller inte in. Det fanns inte jord för dem. Men min
farfars fars farfar Petter Jönsson, född 1732, kom år 1752 flyttande till byn från
ett finskt nybygge, Lövåsen i Silvbergs bergslag söder om Solvarbo. Eftersom
byn var tätbebyggd redan då, fick han röja mark för en ny tomt på utkanten av
byn i myrmarkerna vid en av de djupa dalgångarna neremot älven. Därav
gårdsnamnet Myres, som min far anslöt till, när han tog namnet Myrdal för
mig och mina syskon. Vi var då barn.

Denna i verklig mening bofasta befolkning, varifrån jag härstammar, levde
som framgår av kyrkböckerna tryggt och okomplicerat. Äktenskapsskillnader
förekom inte, och bland anorna fanns inget fall av barn födda utom
äktenskapet, fastän första barnet ofta var påbörjat före äktenskapets ingående. Ingen
blev sinnessjuk, och ingen fälldes för brott. De unga männen fick ofta "gå ut
mot dansken", vilket betydde mot Norge, men de kom alltid tillbaka "friska
och sunda". En bonde på sjuttonhundratalet var riksdagsman. Detta är min
ätt.

Vad som sedan i alldeles modern tid ganska hastigt hänt med denna ytterligt
stabila folkgrupp, fick Alva och jag lära, när i slutet av sextiotalet vi deltog i
släktmöte med avkomlingarna till min morfars far. De allra flesta kom från alla
slags orter i hela Sverige och hade alla slags yrken.

5. Om min jordbruks till vändhe t, se fotnot 3 till kapitel VIII.

Min allra tidigaste barndom upplevde jag i Solvarbo, där mina föräldrar
bodde i ett nytt hus, som min far byggt på farfars gård. Jag kom att i hög grad
identifiera mig med farfars- och särskilt morfarsfamiljerna och den bygd där de
bodde, och där jag även senare under min barndom tillbringade all ledig tid.

Min far, som till den sexåriga folkskolan fått några veckors utbildning vid
Hedemora slöjdskola, etablerade sig tillsammans med en arbetskamrat som
byggmästare, först i hemsocknen, senare i Falun och till slut i Stockholm — en
vid århundradets början typiskt inträffande urbanisering med samtidig
klassuppflyttning.

Men han släppte aldrig dragningen tillbaka till jordbruket och levde de sista
tolv åren före sin förtida död på en gård i Södermanland.

6. I en minnesartikel på hundraårsdagen av Cassels födelse den 20 oktober
1968, som jag publicerade i Svenska Dagbladet där han i flera decennier utövat
vad han betraktade som folkupplysning. Artikeln finns avtryckt tillsammans
med en minnesskrift vid hans död i nyutgåvan 1972 av <i>Vetenskap och politik i
nationalekonomin.</i> Om förbindelserna mellan Cassel och mig skall jag tala in en
redogörelse på bandspelare för deposition i Arbetarrörelsens arkiv.

7. A a.

8. I de två vetenskapliga metodfrågor jag nämnt i texten har jag genomlevat
en utveckling och således hyst olika uppfattningar i skilda epoker av mitt liv
som forskare. När som ofta, någon gång även i Sverige, kommentatorer och
kritiker påvisat motsägelser, har de förbisett detta.

Som jag nämnt i texten har denna utveckling skett under inflytande av de
olikartade problem jag ställts inför i min forskning. Min mera slutliga
metodinställning vann jag först i arbetet på <i>An American Dilemma</i> och den redovisas i
detta verks metodbilagor.

Redan som student stod jag liksom ett stort flertal av tidens intellektuella
ungdom under starkt inflytande av Axel Hägerström. När denne äntligen blev
kallad till professor i praktisk filosofi vid Uppsala Universitet 1911 och höll sin
installationsföreläsning <i>Om moraliska föreställningars sanning,</i> 1911, bröt han
definitivt traditionen från Boströms idealistiska och konservativa filosofi.

Filosofin kan inte vara en lära <i>i</i> moral utan endast <i>om</i> moral.
Samhällsvetenskaperna kan inte fastställa vad som politiskt är bättre eller sämre. Värderingar
är inte sanna utan endast existerande. Denna grundsats var för mig från början
en förutsättning för mitt arbete som nationalekonom.

<i>Vetenskap och politik i nationalekonomin,</i> 1929, nytryck 1972, genomförde en
doktrinkritisk analys av nationalekonomin som den från början utvecklats på
grundval av den hedonistiska psykologin och den utilitaristiska filosofin. När
för ungefär hundra år sen gränsnytteteorin efterträdde klassikernas inriktning
på kostnaderna, blev den nationalekonomiska teorin i själva verket den
utförligast utformade och mest ingående analysen av det mänskliga handlandet i
termerna av denna psykologi och filosofi.

Jag hade en ännu längre väg till att bli institutionalist. Ursprungligen
betecknade jag mig som "centralteoretiker". Ännu under mitt Amerikaår 1929–30
var jag motståndare till den vid denna tid starka amerikanska
institutionalismen i linje från Veblen, Commons och Mitchell. Första uppslaget till
Econometric Society, som då av oss fattades som en försvarsorganisation mot
institutionalisterna, togs vid en lunch för mig och Ragnar Frisch som Irving Fischer
hade bjudit oss till vid Yale. Det är väl orsaken till att jag redan från början stod
som Fellow i denna organisation som jag sedermera kom att avlägsna mig från
så starkt.

Efter hemkomsten ledde nog mitt deltagande i utredningsväsendet och
framförallt författandet av Alvas och min <i>Kris i befolkningsfrågan,</i> 1934, men
knappast mina arbeten inom Stockholmsskolan till ett större intresse för de
institutionella förhållandena; se i kapitel VI och efterföljande kapitel.

9. Alvas och min bok <i>Kontakt med Amerika,</i> 1941, som var vår beredskapsbok i
den mörkaste tiden under världskriget, när vi lyckats ta oss hem efter den 9
april 1940, handlade om Amerika; liksom mina böcker <i>Amerika mitt i världen,</i>
1943, <i>Vår onda värld,</i> 1964, och alla översättningar till svenska av engelska,
mindre böcker berörde de världsproblemen.

10. <i>Mina böcker</i>

Raymond Aron anmärkte en gång, när i början av sjuttiotalet vi båda föreläste
vid universitetet i Berkeley och kom att diskutera med varandra om
förhållandet mellan Europa och Amerika, att jag nog var den enda publika person från
Europa som talade till amerikanerna som vore jag en vanlig människa där,
alltså en amerikan, utan att visa bindningar till ett europeiskt hemland.

När jag själv talar här, fortsatte han, kan jag ju inte glömma att jag är
fransman, våra hemmaproblem och vårt nationella intresse att det mäktiga
Amerika skall förstå oss. Jag ser därför Amerika med en fransmans ögon. Och
likadant är det med en engelsman eller en västtysk eller vilken annan europé
som helst. Men du talar och skriver om Amerika som om du aldrig tänkte på
att du är europé och svensk.

Jag tror att Aron hade rätt. Många vanliga amerikaner tror ju också att jag är
amerikan. Och de som vet var jag hör hemma, är vanligen beredda att
acceptera även min kritik, som ju vanligen varit hård nog men inte verkat som en
utlännings. Jag har ibland kallats en "dutch uncle".

Bakom detta mitt beteende som kritisk forskare om amerikanska problem
har nog legat först en högfärd hos mig som svensk. Sverige har för mig varit
självklart och inte krävt någon diplomati från min sida. Vad jag skrivit om
Amerika har varit direkt sprunget från vad som varit problem där. Och jag har
sett dem från amerikansk synvinkel.

Hela idén om den "svenska modellen", och djupare sett tanken att
förhållandena i ett land kan vara enkelt förebildliga för ett annat land, har för mig
alltid framstått som ohållbar. Hur skulle Förenta staterna, med en alldeles
olika historia, följaktligen olika traditioner och helt andra etablerade och
svårföränderliga institutioner, ha något att lära från Sverige — utom i någon detalj.
Jag skulle behöva illustrera detta på olika områden av de skiljaktiga nationella
kulturerna, men det får anstå till ett annat tillfälle.

Likadant är det i den motsatta riktningen, fastän det inte förstås av de flesta
svenskar, inte ens alltid av somliga samhällsvetare här hemma. Vi har inte
mycket från Amerika att direkt tillämpa, även om jämförelser, då emellertid
inriktade på olikheter och försiktigt tolkade, i vissa fall kan tjäna till att vi bättre
förstår våra egna problem (se i kapitel III och kapitel V, fotnot 1).

Även senare när jag studerat problem i ett utland, eller som i <i>Asian Drama</i> en
grupp av dem, har jag gjort det utifrån deras historiskt givna förutsättningar,
som jag sökt göra mig grundligt förtrogen med. Det är därför mina böcker
blivit betydelsefulla i dessa länder.

<i>An American Dilemma,</i> som lätt kommer i tankarna vid författandet av denna
tillbakablickande bok, var förvisso inte smickrande för amerikanerna. Men den
var skriven inifrån Amerika och där existerande problem sådana dessa faktiskt
var beskaffade, med rötter i deras historia, deras nedärvda ideal men också
deras inbördes divergerande gruppintressen, fördomar och institutionella
förhållanden.

Boken berörde därför direkt och omedelbart den amerikanska nationen med
en helt annan kraft än en betraktelse utifrån. Arbetet blev genast ett inslag i
den nationella diskussionen. I modern tid har den varit den bok om
amerikanska förhållanden skriven av en utlänning som från början sattes som tredje i
linje efter de Tocquevilles och James Bryces tidigare verk.

Boken blev så genast ett inslag i Amerikas både vetenskapliga och politiska
liv och gick ut i upplaga efter upplaga. Antalet sålda exemplar av denna
mycket tjocka bok gick hastigt högt över hundratusen exemplar. 1962 kom den
ut i en tjugo års minnesupplaga med ett nytillagt förord av mig. 1972 togs
boken över av vår vän och "familjeförläggare" André Schiffrin, chefen för
Pantheon Books, och säljs nu i den nya dräkten fortfarande fyrtio år efter dess
färdigställande. Jag har aldrig i minsta mån förändrat texten. Men jag arbetar
sedan flera år på en ny bok, <i>An American Dilemma Revisited,</i> där jag vill söka
sätta den gamla boken i perspektiv och därtill analysera vad som sedermera
skett.

Vanan att forska utomlands på detta från mitt svenska ursprung helt
frigjorda sätt har jag behållit i mina senare arbeten, och resultatet har blivit
detsamma. När jag nedtecknar dessa rader är jag just återkommen från en intensiv
föreläsningsvecka vid universiteten i Tokyo. Jag fann där att en något
förkortad japansk översättning av <i>Asian Drama</i> gick i sin tionde upplaga — fastän den
hade hård konkurrens från en piratupplaga av den ursprungliga engelska
texten tryckt i Taiwan.

Japan har hastigt lyckats tillägna sig Västerlandets teknologi och numera
även ofta överträffa den. Men det har en ärvd kultur med asiatiska inslag, som
det värjer bl a genom att inte överta vårt alfabet utan fortfarande skriva med de
gamla karaktärerna, övertagna för länge sedan från Kina, men nu i något
moderniserade versioner, och genom att hålla språkfärdigheten i utländska
språk låg, även bland professorer, men samtidigt ha hela världens litteratur
översatt till japanska.

Den ärvda kulturen gör landet mycket olika oss. När vi med rätta räknar
Japan som ett högindustriellt land, bör vi vara försiktiga och inte tro att
förhållandena är lika våra, t ex på arbetsmarknaden.

I olikhet med Sverige ligger Japan nära den region jag skrev om i <i>Asian
Drama</i> och dess politik har mer och mer inriktats på förbindelserna med de
underutvecklade länderna i Asien. Intresset för min bok är av alla dessa skäl
inte oförklarligt.

Den andra sidan av denna situation är, att översättningar till svenska av
några av mina mindre böcker — trots att jag haft utmärkta översättare och efter
min hantverkarvana alltid själv också noga genomgått översättningarna — inte
alls nått någon framgång här hemma. Detta till skillnad från den i fotnot 1 till
detta kapitel nämnda svenska boken, som visserligen gällde ett internationellt
problem men detta sett ur svensk synvinkel och ursprungligen skriven på
svenska.

Ointresset i Sverige för mina utlandsbaserade skrifter blev särskilt påtagligt i
fråga om <i>An American Dilemma,</i> som dock från första början blev ett så
betydelsefullt inslag i Amerikas inre liv. Den anmäldes aldrig i Sverige — inte förrän
Arthur Lundkvist, som ju mångsidigt och intensivt följer utländsk litteratur,
skrev en anmälan i <i>Vi</i> årtionden efter att den utgivits i Amerika.

Jag klagar inte. Detta är inte ett enkelt exempel på att "ingen är profet i sitt
fädernesland". Sedan flera årtionden har jag inte sökt vara det. Det är i stället
ett naturligt resultat av att boken inte skrevs som av en svensk om Amerika.

<i>Ett moraliskt dilemma</i>

Mitt osvenska sätt att skriva böcker om förhållandena i andra länder ur deras
egen synvinkel har haft till verkan att jag fått mycket stora royalty-inkomster
utifrån, som gjort mig rik.

I en artikel för några år sedan om de svenska inkomstskatterna i <i>Ekonomisk
Debatt</i> fann jag anledning att deklarera: "I fråga om inkomstutjämning är jag
personligen beredd att gå så nära fullständig jämlikhet, som kan visas icke
väsentligt minska samhällets effektivitet." Men själv har jag dock behållit mer
förmögenhet och inkomster än som rimligen behövs för att jag skall kunna
arbeta effektivt.

Detta moraliska dilemma har jag gemensamt med alla andra uppriktiga
radikaler som är rika. Eftersom jag kallat mitt förord till denna bok
"självdeklaration" och menar det djupt, känner jag mig inte kunna alldeles förbigå detta
personliga moralproblem, som för mig är allvarligt.

I mitt fall kunde jag tänkas vilja undkomma problemet genom att framhålla
att dessa intäkter kommit som royalties från utlandet. De har oavkortat
förbättrat den svenska betalningsbalansen. Men så lätt kan jag rimligen inte komma
undan samvetsproblemet.

Mera meningsfullt i ett självförsvar är det förhållandet att det allra mesta
som tillfallit mig — inklusive ett halvt nobelpris och andra penningpris — har
jag under årens lopp givit bort till goda ändamål: först för grundandet av
Institutet för internationell ekonomi och sedermera till en fond för bistånd till
behövande, högt begåvade unga författare med radikal inriktning och till
konstnärer. Fonden förvaltas numera under Stockholms kulturnämnd. Sedan
1966 går alla mina royalties till denna fond, och den är sedan länge i Alvas och
mitt inbördes testamente efter vissa legat satt som universalarvinge.

Uppenbarligen har jag dock för mig själv behållit mycket mer av
förmögenhet än som behövdes för att avkastningen därav tillsammans med vad jag får i
pension, efter skatt och med viss kapitalförtäring för t ex resor och gåvor,
skulle räcka för att hålla min arbetskapacitet på toppnivå. Jag lever således i en
medveten kompromiss mellan ideala krav och själviska intressen.

Men vilken säkerhet ger mig min behållna förmögenhet? Inte stor, om jag
håller pengarna på bankkonto eller i obligationer. Med undantag för mitt lilla
hus i Mariefred, är numera detta den situation jag valt.

Vi har ju i Sverige tillåtit oss hamna i en prisinflation av vad vi i gamla tider
kallade latinamerikansk typ, som bestjäl sådana kapitalplacerare en tiondel
varje år av hans förmögenhet. Som jag skall visa i näst sista kapitlet i andra
delen har han ingen säkerhet att inte snart den fortsatta krisutvecklingen skall,
efter en som vanligt krokig kurva, driva upp inflationstakten till det dubbla.

Sättet att undvika denna verkan av vår kraftlösa krispolitik är naturligtvis att
placera pengarna i högbelånat realkapital. Särskilt investering i fastigheter har
visat sig lönsam.

För att göra självdeklarationen ännu mera fullständig bör jag kanske berätta
att under en tid för mer än tio år sedan hade jag köpt en del fastigheter i Gamla
stan och i Mariefred. Den avsikt som jag några år kunde förverkliga var att som
stipendier erbjuda bostäder till mycket nedsatt hyra för några år åt författare
med en radikal inställning och åt konstnärer i dessa två omgivningar, som jag
lärt mig älska.

Det kom emellertid en bostadslagstiftning, som gav stipendiaterna en fast
besittningsrätt hur länge som helst efter stipendietidens utgång och även att
på vanliga villkor överlåta den, vilket som vi vet ibland och ganska vanligt
numera kommit att betyda att sälja denna rätt på svarta marknaden. På
sedvanligt sätt ställde sig intresseorganisationerna förbehållslöst bakom
sådana krav. Och så fick drömmen om bostadsstipendier avskrivas.

När min plan gick i sank, och eftersom jag ville ha min arbetstid, vilken dock
är min allra viktigaste tillgång i livet, helt ograverad utan att ligga i affärer av
något slag som ju alltid stjäl tid, placerade jag då även denna del av min
förmögenhet i den mån jag behöll den, på bankkonto och i obligationer, vilka
utan tidspillan för mig kan förvaltas av min bank.

<i>Behovet av moralisk klarhet</i>

Jag har tillåtit mig genomtänka och relativt utförligt berätta om mina affärer,
eftersom jag menar att forskaren bör hålla full klarhet i sitt medvetande om de
moraliska kompromisser han lever i.

Nu är det så att alla människor i nästan alla hänseenden, ej blott de
ekonomiska, lever i moraliska kompromisser, och så även när deras handlande inte
av dem jämförs med fullt så absoluta moraliska krav. Skönlitteraturen lever ju
t ex till stor del på att i ställföreträdande form tillåta kompromisser på
sexuallivets område. Att det förhåller sig så, att vi alla lever i moraliska kompromisser,
är för mig i min samhällsforskning en grundläggande insikt.

När människor försöker ljuga bort för yttervärlden och sig själva, att de lever
i moraliska kompromisser och oavbrutet och vanemässigt bryter mot sina
ideal, bringas de normalt att förfalska sin verklighetsuppfattning för att dölja
det för sig själva och andra. Om detta blev jag som forskare först riktigt
medveten genom arbetet med <i>An American Dilemma</i> för att åter anknyta till
detta ungdomsverk. Tanken fick t o m uttryck i titeln på den bok som blev
resultatet av mitt arbete.

Illustrationer till tesen kan emellertid påvisas i alla mänskliga relationer och
är en huvudorsak till förvirringen i folks föreställningar om verkligheten. <i>De
bortljugna livskonflikterna och livskompromisserna är i alla samhällen och i alla tider
människornas levnadsform och är förklaringen till mycken omedveten förfalskning av
verklighetssynen i den offentliga debatten.</i>

Samhällsforskaren kan förvisso inte ens för egen del undkomma att leva i
moraliska kompromisser. Men vill han friställa sin forskning från de
förvanskningar i verklighetssynen som kommer ifrån deras undanträngande, bör han
för sin egen del sträva efter att se klart på både konflikternas och
kompromissernas existens hos honom själv och i samhället omkring honom, och på hur
de orsakar vanföreställningar, om de inte klart inses.

Eftersom mina tankar bragts tillbaka till ungdomsåren, då ju även mitt
medlevande i forskning om svenska förhållanden och deltagande i svensk
politik ägde rum, kommer jag att tänka på Thomas Jefferson, som då utövade
ett stort inflytande på min idealbildning och mitt tänkande. Han var politiker
men samtidigt filosof, med en livsåskådning där han sammangjutit lärdomar
från det engelska men även det skotska och franska upplysningstänkandet.
Han var ivrig att upprätthålla full klarhet om de moraliska konflikter och
kompromisser han levde i.

I den amerikanska självständighetsförklaringen hade han inskrivit den
"moraliska sanningen" i de odödliga orden om att alla människor var födda till
frihet och till jämlikhet i sin strävan efter lycka. Och han menade det.

Men några år senare fick han vara med om konstitutionens tillkomst. Den
var visserligen den då mest demokratiska i världen men dock utformad för att
bevara makten åt "de rika, de välborna och de kapabla", som det hette. Till
och med slaveriet var en bibehållen institution, fastän undanskymd genom
mindre klara termer. Han hade mindre att göra med denna konstitutions
tillkomst, än med författandet av den tidigare självständighetsförklaringen,
och han hade inte undertecknat den. Men han fick godta den.

Jefferson fick under denna konstitution senare vara president. Han var då
visserligen vald av det mera radikala partiet, men de konservativa hade byggt
upp ett så starkt etablissemang, att han ofta fick ge vika i sina försök att driva
det amerikanska samhället några steg fram emot självständighetsförklaringens
övermåttan djärva målsättning.

I hans enskilda liv var kompromisserna än mer iögonenfallande. Han hade
ärvt en mängd slavar. För att hålla uppe sin levnadsstandard som godsherre,
hade han inte råd att frige dem.

Om dessa kompromisser höll han sig emellertid mestadels klart medveten.
Han kommer ständigt tillbaka till dem i sin vidlyftiga korrespondens. I sista
hand hade han inget annat försvar än hänvisningen till "the convenience of
life".

<i>Faran för opportunistisk snedvridning av forskningen: "biases"</i>

Det finns ett ord på engelska som inte har en svensk motsvarighet och vid
översättning till svenska får ersättas av en omskrivning. I praktiskt taget all
konventionell ekonomisk och samhällelig vetenskaplig litteratur, i Sverige
liksom utomlands, undviks det ordet systematiskt. Ordet är "bias", i pluralis
"biases". För mig har det ordet blivit ett nyckelord ända sedan mitt arbete med
<i>An American Dilemma.</i> Det betecknar en opportunistisk felsyn på verkligheten,
alltså insmygande ovetenskaplighet.

Jag har redan givit en huvudsaklig förklaring till denna slags felsyn på
verkligheten, nämligen de moraliska konflikter och kompromisser vi alla lever
i, och som det är frestande att söka ljuga bort.

Detta blir lättare om vi håller oss okunniga om vissa verkliga förhållanden.
All okunnighet, liksom all kunskap, tenderar att bli opportunistiskt styrd. När
jag i slutet av tjugotalet var ung professor vid Stockholms högskola, hade jag
att tentera juris studerande på en kort kurs i nationalekonomi, som de då
skulle ta om de inte läste romersk rätt. Jag brukade i början bland mina
tentamensfrågor spörja dem, hur stor lägenhet de trodde att en
genomsnittsfamilj hade i Stockholm.

Detta var i en tid när hälften av familjerna i Sveriges städer bodde i ett rum
och kök eller bara ett spisrum. Studenternas tveksamma svar var i allmänhet
fyra eller fem rum — ända tills det spridde sig att jag brukade ställa denna
kuggfråga och de hade underrättat sig bättre.

Studenterna på vad man nu kallar de "teoretiska linjerna" kom då som nu
mestadels från familjer i över- och medelklasserna. Deras kunskaper om hur
fattigt folk hade det var ringa, och de kände vanligen ingen spontan lust att
göra sig bättre underrättade. Deras åsikter i bostadsfrågan måste då bli
opportunistiskt snedvridna.

Vi kan utgå från att hos människor i allmänhet finns ett motstånd i deras
viljeliv mot att se förhållanden i samhället, som skulle kunna kräva
uppoffringar, och att detta blir en orsak till biases i deras inställning till samhälleliga
problem.

Vidare har vi hela tyngden av uppfattningar, ofta nedärvda genom
årtionden eller sekler, som fyller vår litteratur men som är felaktiga. De kan ha
införlivats i samhälls- och livsåskådningar, som inte bara beror på direkt
okunnighet utan även gör motstånd mot förvärvandet av en korrekt
verklighetssyn.

Ju mer fjärran en vetenskaplig uppfattning är från direkt iakttagelse och ju
mer abstrakt och "teoretisk" den är, desto försvarslösare är den mot smygande
opportunistisk felsyn. I nationalekonomin öppnar särskilt modelltänkandet
rum för systematiska biases. Men även abstrakta tankegångar i annan
samhällsforskning är i samma läge.

Men all samhällsforskning måste ju dock syfta till generaliseringar. Det är då
viktigt att samtidigt kunna tänka konkret, som jag lärde mig från Gustav
Cassel.

Biases i forskningen mötte jag i särskild påtaglighet, när jag började studera
rasfrågan i Amerika, och det var då jag fick min blick fullt öppen för
problemet. Nästan alla böcker, inte minst de allra lärdaste, var biased i den ena eller
andra riktningen, i en grad som för mig som främling var uppenbar.

Först då nådde jag klarhet om behovet av uttryckliga värdepremisser vid
forskningen. "Saker och ting ter sig olika, beroende på var man står", som
Frederick Keppel, presidenten för Carnegiestiftelsen som stod bakom min
undersökning, uttryckte sig, när han började läsa mina utkast.

De valda värdepremisserna har betydelse för forskningsansatsen, alltså för
vad man studerar och för de frågor man ställer upp, för de begrepp man
använder, för analysens inriktning och genomförande och för de slutsatser
man drar; se sektion 9 i detta kapitel.

11. <i>Tidsredovisning, en ursäkt och ett tack</i>

Jag började författandet av denna bok under hösten 1979. Riktigt på det klara
med vad för slags bok jag tagit mig till att skriva var jag nog inte i början, och
manuskripten från det första halvårets arbete fick jag i allmänhet kasta.

Därefter har boken varit min huvuduppgift. Men även så kunde jag inte helt
lägga undan mina gamla intressen. Och strömmen av brev och besök från
utländska kolleger, tillskickade böcker och uppsatser, och läsningen av
tidskrifter och utländska tidningar tog sin tid. Jag kunde inte frigöra mig från att,
även om mera översiktligt, följa utvecklingen på mina gamla
forskningsområden och i världspolitiken.

Under fyrtio- och femtiotalen hade Alvas och mina engagemang inom
Förenta Nationerna bringat oss att nästan varje år besöka ett flertal europeiska
länder. Därefter hade vi kommit på avstånd från Europa. Under de allra
senaste åren har vi återknutit bekantskapen genom besök i Västtyskland,
Frankrike, Holland, Irland och Grekland och naturligtvis de nordiska
grannländerna. Veckolånga besök har jag också gjort i Förenta Staterna, Japan och
Kuba. I flera fall har dessa besök föranlett att jag måst förbereda föreläsningar.

Jag tillhör de omkring 10.000 svenskar, som på gamla dar drabbats av
parkinsonsjukan och då fått svårt att gå. I detta samband betyder det, att jag
ägnat nästan en timme varje dag åt gymnastik, vilket också måst avgå från
arbetstiden.

Min <i>ursäkt</i> är att min närsynsförmåga gradvis avtagit, så att jag fått allt
svårare att läsa. Samtidigt har förmågan att skriva någorlunda läsligt
försämrats. Dessa svagheter har också fördröjt författandet.

Mitt <i>tack</i> riktas i första hand till mitt gamla institut, som låtit mig kvarstå i
arbetsgemenskapen och som ställt till förfogande sina faciliteter. Ann-Marie
Soler och Edda Liljenroth har med uppövad förmåga att tyda vad jag skriver
hjälpt mig att framställa ett tryckfärdigt manuskript. Caroline Burton har
bistått mig med min allt vidlyftigare korrespondens. Utan deras hängivna
hjälp skulle denna bok aldrig ha kunnat komma ut och ännu mindre arbetet på
andra delen fortgå. Birgitta Jacobsson har på sistone införskaffat en del
sakuppgifter, huvudsakligen för andra delen.

<h3><i>Kapitel I</i></h3>

1. En liten bok av Gustav Cassel om sparandet såldes i femtiotusen
exemplar. Min <i>Vetenskap och politik i nationelekonomin,</i> 1929, gavs ut på Norstedts
förlag. Den såldes bara i några hundra exemplar. På min anmodan köpte
Lindberg hela upplagan och sålde slut den på ett par månader. Hur han bar sig
åt att kunna låta sitt förlag ge ut så många vägande böcker om
samhällsförhållandena och ge dem en sådan spridning, skulle jag vilja begripa.

För min del skulle jag vilja tänka mig, att kooperationen återtog sitt ansvar
för förlaget, lät det heta Kooperativa förbundets förlag som i gamla tider, och
kände som en huvuduppgift att ge ut samhällstillvända böcker. Jag skulle vilja
ha en bokförsäljning i alla konsumbutiker med i första hand förlagets egna
skrifter men kanske även ett urval av andra värdefulla böcker. Där skulle
naturligtvis också kooperationens tidskrift <i>Vi</i> vara till salu. För närvarande
säljs bara tidningar och vanligtvis också porrtidskrifter, vilka jag skulle avstå
ifrån att tillhandahålla.

Kooperationen var ju från början en ideologisk och idealistisk rörelse, vilket
jag tycker skulle starkare komma till uttryck i hela dess verksamhet.

2. Sedan detta skrevs har jag i ortspressen sett att mycket skall hända med
sjukvårdsmöjligheterna i Mariefred.

Mariefred skall få en utbyggd vårdcentral med tre allmänläkare och tre
tandläkare. I anslutning till vårdcentralen skall det bli ett sjukhem med sextio
vårdplatser. Den slutna långtidssjukvården skall ordnas så att den underlättar
för patienterna att hålla kontakt med anhöriga. Vårdcentralen med sjukhuset
skulle börja byggas hösten 1981 och stå färdig i april 1983.

Dessa planer var inte gjorda 1968 när sjukstugan las ner och kan sålunda
inte ha tjänat som motivering för nedläggelsen av sjukstugan.

Antaget likväl att sådana planer föresvävat de beslutande, och antaget
vidare att den uppställda tidsplanen kunnat hållas, vilket skulle varit otroligt i
dessa åtstramningstider: hade det inte då varit skäl att behålla den gamla lilla
sjukstugan för de femton år det beräknades dröja innan det bättre och större
sjukhemmet kan tas i bruk?

Skräpet efter sjukstugans sprängning är numera sent omsider undanskaffat
och två små hus för folkhögskolan har byggts på platsen. Dessa hus var
emellertid då inte planerade att byggas just där.

Med dessa ting i minnet ser jag ingen anledning att förändra texten.

Jag vill tillägga att mariefredsborna skulle ha varit intresserade att få veta och
vara med att diskutera de olika momenten i vad som händer dem och dessa
åtgärders motivering och inte behöva uppleva allt bara som ett öde, som
omsider binder dem. Detta är mitt krav på en fördjupning av den kommunala
demokratin (se vidare i kapitel IV).

<h3><i>Kapitel II</i></h3>

1. Den professur jag ärvde från Gustav Cassel 1933, och som jag även
tidigare vikarierat på för honom, gav mig säte i både juridiska och
humanistiska fakulteterna, eftersom den tillkommit innan högskolan hade några
"avdelningar", d v s fakulteter. I medveten motsats till Cassel var jag noga med att
delta i dessa fakulteters arbete och var två gånger dekanus i juridiska
fakulteten och två gånger i den humanistiska.

Vid våra sammanträden behandlades regelbundet problem som var viktiga
för högskolans verksamheter och för hela universitetslivets utveckling.

Ingen professor kunde lägga upp studieplan och examensfordringar utan att
de diskuterats i fakulteten. Längre fram på fyrtiotalet, när fakulteterna blivit
större genom tillkomsten av flera professurer och genom medlemskap av
studentrepresentanter, fick det gå något lättsinnigare till med dessa
diskussioner och beslut. Studieplanerna gick individuellt från professorn till
handläggning av någon osakkunnig tjänsteman hos universitetskanslern. Men
fortfarande diskuterades undervisningens uppläggning regelbundet i fakulteterna.

Ofta kom den tiden även allmänna universitetsfrågor att bli föremål för
diskussion i fakulteterna. Det gällde t ex den stora frågan om genom klyvning
av de gamla ämnena nya läroämnen skulle införas. I detta hänseende var min
inställning, som den alltjämt är, att vi skulle behålla de gamla läroämnena utan
klyvning. Min motivering var i första hand, att den som blev utsedd till
professor i sin forskning inte skulle vara instängd mer än nödvändigtvis.

Eli Heckscher och jag drabbade vid åtskilliga sammanträden med
humanistiska fakulteten i dispyt, när han ville inrätta ett särskilt läroämne för
ekonomisk historia. Jag föreslog som kompromiss att vi skulle ge betyg i
"nationalekonomi med historisk inriktning" och i "historia med ekonomisk inriktning"
för att ge profil åt vad som var huvudämne. Heckscher vann.

Vi hade likaledes många andra diskussioner i fakulteterna om liknande
övergripande problem. De spelade sin roll vid frågornas fortsatta behandling
och avgörande.

I juridiska fakulteten hade vi liknande överläggningar. Jag minns att jag
särskilt framhöll, att med den utveckling samhället hade, vi behövde mera av
juridisk forskning och undervisning i problem som gällde sociala frågor och
internationellt rättsliga frågor.

Betygsättningen av doktorsavhandlingar var alltid en viktig fakultetsfråga,
då den ofta avgjorde en doktorands framtid. Betyget gavs en utförlig
motivering. Även om det var ämnesläraren i första hand som bar ansvaret som
föredragande, kände fakulteten ett kollektivt ansvar och frågan föranledde
ofta ingående diskussioner. Det kom ibland till votering, varvid den gamla
domarregeln, att den som sitter ytterst i rätten — dvs var sist utnämnd — skall
först ge sin mening och sedan ska frågan gå vidare undan för undan till den i
tjänsten äldste professorn.

När vi skrev uppsatser eller böcker tog vi råd av varandra, och de
diskuterades ofta även efter sedan de publicerats. Vi fungerade som ett kamratgäng av
forskare och lärare.

2. I <i>Universitetsreform,</i> 1945, råkade jag en gång reta gallfeber på vissa av mina
kolleger, om vilka jag skrev: "Den extremt idealtypiska produktionskurvan ser
ut ungefär så här. Den börjar försiktigt och bra i licentiatåren, stiger sedan och
når ett feberläge strax före professorsvardandet. Därefter sjunker den tvärt och
hastigt ned mot nollstrecket, där den sedermera håller sig intill dödens inträde
med undantag för små ryck uppåt då och då, när man om inte annat skriver i
varandras festskrifter eller ger ut handböcker och populärvetenskapliga
framställningar."

När jag skrev den boken hade studentantalet börjat öka, men vi var långt
ifrån den tid när ökningen blev explosiv och när högskolereformen gradvis
genomfördes. Mitt huvudärende med boken var att klaga på det nödläge
universitetsforskningen redan då befann sig i. Flertalet professorer hade fått
som sin huvuduppgift att ge elementär undervisning åt blivande tjänstemän
på skilda områden. Den friare och högre forskningen försummades. Jag
begärde mycket större anslag för en ökning av antalet professorer, som då också
skulle kunna ägna sig åt forskning i den högre stilen.

Samtidigt var jag inne på att kritisera den enligt min åsikt ofta alltför långa
grundutbildningen på vissa områden och snuddade därvid vid den
uppfattning, som jag nu framlägger i min utopi för en reform av
universitetsundervisningen med konsekvent särskillnad mellan grundutbildningen och den högre
utbildningen (se nedan i texten från sektion 8).

Juristutbildningen t ex fick stjäla omkring fem ungdomsår, och ändå kunde
den nyblivna juris kandidaten inte reda sig i praktiken utan fick fortsätta sin
utbildning, då vanligen vid domstolarna som e o hovrättsnotarie. Jag menade,
att det skulle räcka med undervisning, kanske mera skolmässigt lagd, i tre år.
Därefter skulle den nyblivna juris kandidaten komma ut i den juridiska
praktiken. För många lägre befattningar skulle denna kortare förutbildning räcka.
Framför allt för domarämbeten och andra högre befattningar skulle han, med
den ytterligare bakgrund han sedan fått i praktiskt arbete, återvända för
licentiatstudier, som då ofta kunde specialinriktas, liksom sker i
läkarutbildningen.

Min bok vann knappast något större intresse. Hela problematiken
förändrades ju snart dramatiskt genom den väldiga tillströmningen till eftergymnasiala
studier och genom högskolereformen, som ju praktiskt och gradvis
genomfördes långt före 1975 års riksdagsbeslut. Med alla s k reformer har vi dock t ex
bibehållit systemet att hålla unga människor i fem års juridiska studier, som
ändå är alldeles otillräckliga för praktisk verksamhet, om de inte fullständigas
med lärlingsutbildning vid domstolarna eller i andra verksamheter.

3. Eftersom relativt få av våra nuvarande professorer skulle kunna beredas
plats vid de små nyupprättade egentliga universiteten och knappast heller
vara kompetenta till sådana tjänster, måste ett flertal av dem övergå till att vara
lärare i högskolorna. Det var bl a med hänsyn härtill jag framkastade att dessa
lärare allmänt skulle kallas professorer, som de ju tidigare kallats, och ha en
hygglig lön som de också haft.

Ändock vore det en svår för att inte säga omöjlig process att utvälja de få
professorerna till tjänstgöring vid de egentliga universiteten och flytta alla de
andra till de många högskolorna för grundutbildning.

Problemet ger en illustration till den allmänna regeln jag ofta formulerat i
denna bok, att samhälleliga processer inte är enkelt reversibla. Det är ett av
skälen varför jag måste inse att min plan är utopisk.

4. För att bara ge två exempel på högt begåvade individer, vilkas utveckling
gynnats av en tidig början av skolan, kan jag nämna Bertil Ohlin och ett
århundrade tidigare Lars Johan Hierta. John Stuart Mills redan i tidig
barnaålder påbörjade utbildningsgång är ju känd.

Själv fick jag börja skolgången alldeles för sent (se kapitel VI, fotnot 4).

5. Jag minns för nära tjugo år sedan, när jag ett år var dekanus i den
humanistiska fakulteten vid Stockholms högskola, hur en kollega på tal om de
utvecklingstendenser, som redan då började bli synliga, föreslog att vi skulle
skaffa oss en PR-man för att försvara våra värden. Det självklara svaret var, att
vi själva skulle ha mål i mun.

<h3><i>Kapitel III</i></h3>

1. Universiteten i Förenta staterna och framför allt elituniversiteten har till
väsentlig del grundat sin ekonomi på givmildheten hos sina alumner. Detta
förklaras delvis av att sådana donationer får dras av vid beskattningen.

I Sverige tillåter vi inga sådana skatteavdrag. Och jag har ingen invändning
däremot. Men vi har knappast i tillräcklig grad dragit konsekvensen, att stat
och kommun då skall ersätta den finansiering som på grund härav inte
kommer från enskilt håll.

2. Högskolan i Stockholm grundades för mycket mer än 100 år sedan av
enskilda kulturintresserade medborgare i staden. Den var naturligtvis i början
mycket fattig men fick längre fram under kulturborgarrådet Oscar Larsson
bistånd från Stockholms stad. Den gav ursprungligen inga examina utan var
helt inriktad på forskning, som ibland blev framstående.

Från ungefär sekelskiftet började högskolan att visa ett allt aktivare intresse
för den högre allmänbildningen i Stockholm och tillät, att föreläsningar hölls
öppna för allmänheten mot en avgift av tio kronor per termin. Denna
öppenhet vidmakthölls även sedan högskolan upprättat avdelningar, dvs fakulteter,
och började en undervisning i skilda ämnen som ledde till examen.

Denna tradition fortlevde ännu på min tid och jag hade alltid åhörare på
mina föreläsningar som inte var studenter. Högskolan hade då haft
professorer som Gustav Cassel, Oscar Levertin, Torgny Segerstedt, och något senare
Adolf Norén och Martin Lamm.

Jag behöver inte mer än påpeka att Stockholms universitet som det inriktat
sin undervisning inte kan göra en sådan kulturinsats.

3. Som strax skall betonas växlade redan då professorslönerna ganska
mycket. På Irving Fishers förslag blev jag på våren 1939 inbjuden att som hans
efterträdare kallas att bekläda hans professur vid Yale, som hade fått
beteckningen Sterling Professorship. Lönen, som bjöds mig för denna professur, var
6.000 dollar. Det var nog på toppen av vad professorslöner i enstaka fall då
kunde uppgå till. Men även den lönen var ju inte överväldigande.

Jag var då i full färd med att börja arbeta på <i>An American Dilemma</i> och kunde
aldrig reflektera på anbudet. Jag har ibland undrat hur min vetenskapliga
utveckling skulle ha förlupit om jag varit i tillfälle att motta detta i och för sig
förmånliga erbjudande.

4. De faktiska tillägg till våra realinkomster som tillfaller alla i Sverige genom
fri utbildning, praktiskt taget fri sjukvård m m och socialförsäkringarna,
utfaller mest till barn, ungdomar och åldringar. De är verkliga nog för varje svensk.

Men gäller det att inbjuda en utländsk forskare, som naturligtvis inte är i
dessa åldrar men blir beskattad som varje svensk, och om han inte tänker
stanna kvar i landet tills han blir gammal, framstår lönen efter skatt som det
enda betydelsefulla. Vi har i SIPRI mött stora svårigheter att rekrytera utländsk
forskningspersonal.

Även med beaktande av dessa extra förmåner från den offentliga sektorn,
som i Sverige är särskilt höga, är dock professorslönerna åtskilligt lägre än i
jämförliga länder, t ex Danmark.

5. Stave kom från min hemsocken Gustafs och hade tagit namnet efter den
by, Stava, där han fötts och vuxit upp. Efter Johan Olof Wallin i början av
artonhundratalet, som kom från grannsocknen Stora Tuna, var han nog ända
fram till min tid den enda som kom till universitetet från denna idoga
småbrukarbygd, där bönderna under första världskriget nådde en högre avkastning
per tunnland än i det bördiga och rika Skåne.

Staves bildningsgång var, efter vad man sagt mig i hemorten, att han "fick
en lie i foten", och att då släktingarna och grannarna beslöt att tillskjuta det
minimum av pengar och stadigvarande "skaffningar" han behövde för att
överleva, först i läroverket i Falun och sedan vid universitet i Uppsala.

6. Jag kan inte vara fullständigt nöjd med den arbetsinriktning för de unga
forskarna som skapats i Amerika.

Det stora flertalet av dem drivs att författa tidskriftsuppsatser i allehanda
så småningom stereotypiserade detaljfrågor. De avhålls från att ta upp
tidskrävande undersökningar av större och viktigare problem, som ju också ofta blir
mera kontroversiella.

Det har blivit en slags tradition att tillmäta antalet citeringar ett meritvärde.
De unga lockas av solidaritet att citera varandra och delar ofta upp sig i gäng. I
alla händelser inriktas i dessa uppsatser intresset på dessa samtida och
nyskrivna uppsatser av varandra. Den stora litteraturen över seklerna tenderar
att bli bortglömd och kommer därmed inte att tjäna som den
byggnadsställning den skulle vara.

7. Lönerna — och löneskillnaderna — i en amerikansk fakultet är något man
inte talar om. Jag har t o m träffat på fall, när professorerna i en fakultet håller
lönerna hemliga för varandra.

Lönesättningen sköts vanligen av en fakultetsprofessor, som för en liten
förhöjning av hans egen lön åtagit sig besväret att vara dean, vanligen bara för
några år. Han förhandlar med sina kolleger individuellt: om en professor skall
få löneförhöjning och med hur mycket, om hans lön skall vara oförändrad eller
om han rentav skall tillrådas att söka sig en tjänst någon annanstans. Vid dessa
förhandlingar är han i kontakt med universitetets administration under
presidenten, som sätter ett tak för hur mycket pengar som skall stå till hans
förfogande. Det är vanligen inte ett ärende som någonsin behandlas i
fakulteten. Ofta är dock besluten att ge fast anställning åt en obefordrad professor ett
fakultetsärende.

Praxis växlar åtskilligt. Vad jag här skildrat är vad jag tror är den vanliga
proceduren. Men lönesättningen är inte något man talar mycket om.

<h3><i>Kapitel V</i></h3>

1. I kapitel III syftade jag att ge en jämförelse mellan universiteten i Amerika
och i Sverige, inriktad på olikheterna i de båda slagen av institutioner. En
sådan studie kan vara upplysande men förutsätter kunskaper om de
förhållanden som gör situationen i de två länderna olika.

Studier inriktade på olikheterna är mycket sällsynta. Även amerikanare som
kommer hit för att studera våra förhållanden gör ofta, för att inte säga oftast,
kortslut därför att de inte studerat i vilka hänseenden det svenska samhället är
olikt det amerikanska, om vars särart de också ofta håller sig okunniga.

Med den oerhörda utvidgning av forskningsverksamheten vid amerikanska
universitet och den samtidiga svagheten i den svenska på de flesta områden är
det naturligt att citaten från amerikanska forskare blir överflödande i vår
litteratur här hemma. Men på det samhällsvetenskapliga området föreligger då
en uppenbar fara att de väldiga skillnaderna i samhällsförhållanden mellan
Sverige och Amerika kommer att förbises. Jag har pekat på det låga
röstdeltagandet i Amerika, särskilt i de fattiga klasserna, som en sådan väsentlig olikhet
mellan de båda länderna. Men det finns stora olikheter även i andra
samhällsförhållanden. Förbises de, blir jämförelser grundlösa och felaktiga.

I texten pekar jag på hur t ex i fråga om skatteförhållanden problemen måste
ligga mycket olika. Att överföra uppfattningar och slutsatser i Amerika till
svenska förhållanden saknar verklighetsgrund.

Men detsamma gäller många andra samhällsproblem.

Jag läser t ex i svensk litteratur hur amerikanska analyser av hur
konjunkturförhållandena i ett visst tidsskede har återverkningar på den förda politiken
och finner dem anförda som argument i en diskussion om svenska
förhållanden. De faktorer som bestämmer politiken och för övrigt även de som påverkar
konjunkturförhållandena är så olika att den underförstådda jämförligheten
saknar grund.

I den svenska diskussionen om vårt sjukhussystem finner jag jämförelser
med de amerikanska s k privata sjukhusen utan någon tillräcklig analys av
dessas olika finansiering, verksamhet och klientel. Ibland gör amerikanska
forskare lika okunniga och därför falska jämförelser mellan sina och våra så
helt olika, dvs offentliga sjukhus.

2. Fast jag lämnade riksdagen efter tre år för att studera negerproblemet i
Amerika, fick jag vid återkomsten 1942 ånyo inbjudan, som jag antog, att igen
representera Dalarna i första kammaren. Även denna gång lämnade jag
riksdagen mitt i valperioden för att bli exekutivsekreterare i FN:s ekonomiska
Europakommission 1947. När jag till slut 1961 återkom till Sverige efter tio år i
Genève och tre år i Sydostasien blev jag åter inbjuden av de
socialdemokratiska landstingsmännen i Dalarna att återvända till första kammaren som deras
representant. Men då var jag helt upptagen av uppgiften att slutföra arbetet på
<i>Asian Drama</i> och måste avböja. Men dalkarlarnas trofasthet värmde mitt hjärta.

Sedan detta kapitel författats har Torsten Nilsson berättat för mig att han och
en annan då ungdomlig partivän, Sven Andersson, på eget bevåg hade stött
på socialdemokratiska landstingsmän i Dalarna att de borde välja in mig i
riksdagen 1935. Sven minns inte den episoden.
<h3><i>Kapitel VI</i></h3>

1. Under vinterkriget 1939–40 var det ju sedermera medlemmar av samma
bildade överklass som med sin övervikt i den offentliga diskussionen nästan
skapade en illusion att svenska folket, utöver sympati och riklig ekonomisk
och annan hjälp, var berett till mera aktivt deltagande i försvaret av Finland,
medan Per Albin och Andersson i Rasjön med närmare kontakter med
folkmajoriteten av arbetare, bönder och småfolk visste bättre om folkopinionen: att
den i första hand ville hålla Sverige utanför krig. Detta finns numera klarlagt i
publicerade minnesanteckningar och i historiska utredningar.

2. Om memoarerna se slutet av kapitel VIII och fotnot 10 till kapitel X.

3. Låt mig berätta en episod, som i all sin obetydlighet kan vara belysande.

Någon gång alldeles i början av trettiotalet skrev jag till Zeth Höglund, som
då var redaktör för Social Demokraten att jag gärna utan särskild betalning
skulle vilja då och då skriva artiklar i tidningen i ekonomiska och sociala frågor
av aktuellt intresse. Jag fick aldrig svar. Han räknade mig till Per Albins krets,
som i möjligaste mån skulle hållas utanför. Så tydde jag hans bristande
intresse att få ha mig som medarbetare.

Per Albin å sin sida dolde, som jag minns, aldrig sin misstro mot Höglund
och hans krets. Han hade också oavbrutna bekymmer med honom i
Stockholms arbetarkommun.

4. För sammanhangets skull tillägger jag en ytterligt sammanträngd
redogörelse för mitt arbetsliv dessförinnan.

Jag hade fått en mycket god gymnasistutbildning i Norra Real, som jag skall
beröra i utbildningskapitlet i andra delen. Min inriktning var ganska snäv på
naturvetenskaperna och matematiken, men jag läste som gymnasist också
vidlyftigt böcker i filosofi, statskunskap och politik, men inte så ofta som Alva
hade gjort, skönlitteratur. Det hade alltid stått tveklöst klart för mig att jag ville
sträva att bli vetenskapsman.

När jag tagit studenten 1918 — vid nästan tjugo års ålder, onödigt fördröjd
av sen begynnelseålder i småskolan och ett års bortovaro efter olycksfall — fick
jag den underliga idén att jag skulle studera juridik för att begripa hur
samhället fungerade, ungefär som när en pojke vill plocka sönder en klocka för att
begripa hur den går.

Med min naturvetenskapligt bestämda inriktning är det förståeligt att mina
studier i juridik inte tillfredsställde mig. Jag tror dock att jag för framtiden fick
något ut av dem.

För det första lärde jag mig att "märka ord". Oförmågan att läsa rätt innantill
är vida spridd bland samhällsvetare och försvårar ofta deras inbördes
diskussion.

För det andra innebär en juridisk betraktelse av ett rättsfall regelbundet, att
omständigheterna skalas av som en kronärtskocka i syfte att ta fram och kunna
besvara vad som är kärnfrågan. Detta är i all samhällsforskning en fruktbar
inställning till problemen. Onödig och förvirrad tillkrångling är alltför vanlig i
vår litteratur.

För det tredje hade jag nog från de juridiska studierna fått en viss förståelse
för de institutionella förhållandenas betydelse i samhällsutvecklingen, som
senare i livet gjorde det lättare för mig att utvecklas till en institutionell
forskare efter att från början ha varit extremt "centralteoretisk", som jag då
karaktäriserade min probleminställning.

Jag tog juris kandidaten — efter åtskilliga månaders värnplikt — på relativt
kort tid redan våren 1923. Men jag var då alldeles intellektuellt förkrossad och
djupt deprimerad.

Det var Alva som räddade mig. Hon föreslog att jag skulle ägna mig åt
nationalekonomi, som var mera likt naturvetenskap och matematik. Hon
inköpte Gustav Cassels <i>Theoretische Sozialoekonomie.</i> Jag fann den styckevis litet
obegriplig men märker nu, när jag bläddrar igenom det gamla exemplaret av
boken, att mina rikliga frågetecken nog var ganska rätt placerade.

Jag tog mig därefter för att läsa igenom allt i <i>Ekonomisk Tidskrift</i> från första
årgången 1899. Jag läste samtidigt en mängd böcker, mest utländska, och
vande mig att kunna lära inte bara av goda böcker utan även av dåliga, genom
att begripa varför de var dåliga. Jag blev god vän med andra studenter som
också läste ekonomi. Vi diskuterade oändligt. Jag minns att Alf Johansson en
gång kallade oss en liten atensk akademi. Snart drogs den åtskilligt äldre Erik
Lindahl in i kretsen. Vi blev oskiljaktiga vänner. Allt detta blev ersättning för
vad som då inte fanns: en kurs i nationalekonomi som jag alltså aldrig fått. Det
fanns heller inte ett seminarium för högre studier. Det proseminarium, som
Gösta Bagge börjat hålla, gick jag inte till.

Under tiden hade jag diverse juridiska anställningar: som e o notarie vid
Stockholms rådhusrätt, därefter som t f borgmästare i Mariefred, t f stadsfiskal
i Norrköping och hade därtill en del privata advokatuppdrag. Jag fick så på
våren 1925 ett resestipendium av Vetenskapsakademin på 2.500 kronor, det
största som dittills givits.

När Gustav Cassel kommit hem från akademins sammanträde ringde han
mig mitt i natten för att tala om nyheten. Han visste vad det betydde för mig
att få luft under vingarna. Om Cassels förhållande till mig som äldre vän, efter
det första samtal vi haft för då bara ett år sedan, skall jag som redan nämnts
tala in en redogörelse på bandspelare för deposition i Arbetarrörelsens arkiv.

I England levde vi ett ytterst sparsamt liv och lyckades hålla oss kvar mer än
ett halvår på de pengarna och ett stipendium på 700 kr som Alva fått. Tiden
tillbragte vi mest i British Museum Reading Room, där hela världslitteraturen
stod till vårt förfogande. Alva följde sina intressen i socialpsykologi.

Vid hemkomsten kunde jag glädja Cassel med en färdig licentiatavhandling,
som han högeligen prisade, utan att kunna ge mig mycket av vägledande
kritik. Sådan kritik var inte hans starka sida, som jag nämnde i min nekrolog
när han dog, nu omtryckt i nyutgåvan av <i>Vetenskap och politik,</i> 1972.

Redan på våren 1927 disputerade jag på <i>Prisbildningsproblemet och
föränderligheten,</i> som blev en laudaturavhandling. Med den tidens mycket strängare
villkor i alla hänseenden hade jag då som disputand inom juridiska fakulteten
fått avlägga licentiatexamen också i finansrätt.

Jag blev docent vid högskolan och fick dess då enda docentstipendium på
4.000 kronor, som visserligen var skattefritt. Jag kände mig orättvist gynnad
och minns att jag till Alf Johansson sa att när han blev färdig kunde han överta
det. Så snälla var vi i vänskapskretsen. Hans doktorsavhandling kom ju att
dröja till långt efter att jag blivit professor, mot slutet därför att Alf drogs in i
bostadspolitiken; se i kapitel VIII.

Omedelbart efter disputationen reste Cassel till den stora ekonomiska
världskongressen i Genève, där han, Anders Örne och Per Jacobsson som
svenskt gäng spelade en så betydande roll. Jag fick omedelbart efter
disputationen vara tillförordnad på hans professur.

Jag hade då utom avhandlingen inte publicerat någonting i tryck och
fortsatte att ägna min arbetstid helt åt studier av vetenskapliga publikationer och eget
författande i facket. Den enda utåtriktade verksamhet jag minns under
tjugotalet var att jag var studieledare för ett par ABF-studiecirklar, som Rickard
Sandler hade engagerat mig för, och ibland gästande föreläsare vid Brunnsviks
folkhögskola, dit jag hade inbjudits av Sigfrid Hansson, som sedan den tiden
blev Alvas och min nära vän.

Mitt första större arbete efter doktorsavhandlingen, <i>Vetenskap och politik i
nationalekonomin,</i> 1929, hade förvisso en vänstervridning. Men närmast var
den ett inslag i "ungdomens revolt", som Ernst Wigforss kallade boken i sin
anmälan i <i>Tiden.</i> Den var riktad mot de äldre nationalekonomernas
resonemangsmetoder, när de framlade sina politiska uppfattningar som
"nationalekonomiskt riktiga", dvs vetenskapligt grundade utan redovisning av
värdepremisser (se förordet fotnot 8).

Boken var ursprungligen tänkt som en pamflett, och det var Alf Johansson,
som hade haft idén att den borde skrivas och att jag var den som skulle göra
det. Men i stället blev den, efter mer än två års hårt arbete, en historiskt kritisk
analys av nationalekonomins utveckling sedan dess begynnelse. Tillsammans
med en del tillägg finns den tillgänglig i en nyutgåva, 1972. Den är, tycker jag,
en av mina mer betydelsefulla vetenskapliga insatser, fast jag trodde att jag
bara skrivit en halvpopulär inledning till högre studier, vartill den även ofta
använts utomlands efter dess översättning till engelska, tyska, italienska,
japanska och spanska. Den är dessvärre fortfarande helt aktuell (se förordets
fotnot 8 och i andra delen, bilaga "Parentes om nationalekonomerna").

Vad jag här vill framhäva är, att när jag sommaren 1931 kom hem till Sverige
efter två års bortovaro i Amerika och Genève, och då vid sidan av fortsatt
vetenskapligt arbete genast blev verksam som socialdemokrat, var jag en
nykomling i politiken. Men jag var en fullfjädrad och mycket aktiv
vetenskapsman, som just då styrde in på forskningsuppgifter av direkt betydelse för
svensk politik.

Detta förklarar, varför mina förbindelser med partiet från början var med
ledande socialdemokrater, varibland flera nästa år blev medlemmar av den då
bildade socialdemokratiska regeringen.

Med arbetarrörelsen, som då förvisso var mer av en "rörelse" än nu, och i
vilken Alva och jag var nykomlingar, fick vi kvickt, fastän sent, en livlig
kontakt genom att vi blev välkomna som föredragshållare och
diskussionsdeltagare i partiets organisationer.

Här får denna skiss till självbiografi för dessa år stanna.

5. Mot slutet av trettiotalet hade Nils Wohlin, som jag erfor, bisysslan att
intressera sig för Arbetsgivarföreningens statistik. Eftersom jag aldrig iakttog
att han ägnade mycken tid åt den saken, hade han väl något eller några
biträden. Men det var knappast fråga om ett utredningskansli.

I LO var Sigfrid Hansson sekreterare och redaktör för <i>Fackföreningsrörelsen.</i>
Han var dessutom författare till värdefulla egna arbeten framförallt om
byggnadsfacket, varifrån han hade kommit, och initiativtagare och ledare för
Arbetarrörelsens kultursällskap. Härigenom och genom sina besök vid Brunnsvik
spelade han en viktig roll för fackföreningsrörelsens tillvändhet till kultur och
vetenskap. Men hans verksamhet var inte i högre grad inriktad på att utreda
förutsättningarna för LO:s förhandlingsverksamhet.

Jag har senare fått reda på att just före min hemkomst från arbetet med <i>An
American Dilemma</i> hösten 1942 hade LO anlitat Gösta Rehn och Rudolf Meidner
för vissa kortsiktiga utredningsuppdrag men utan att ge dem fast anställning.
Likväl var deras kontakt med LO att betrakta som ett embryo till det
utredningskansli som skulle komma att upprättas och där de båda skulle komma att
spela en så viktig roll.

Utan att känna mycket till denna förhistoria tog jag mig anledning att gå upp
till August Lindberg och föreslå att LO skulle bygga upp ett effektivt
utredningskansli. De behövde det för att bättre underbygga sina löneförhandlingar
och för att göra sina svar på utredningsremisser mera meningsfulla och
betydelsefulla än de varit.

Lindberg var skeptisk. Han framhöll att fackföreningsrörelsens
förtroendemän var mycket lågt avlönade. Inga välutbildade ekonomer och statistiker
skulle nöja sig med löner som LO den tiden kunde betala. Jag lugnade honom
på den punkten. Med sina stora fonder hade dessutom enligt min mening LO
råd att uppfylla de måttliga anspråk som säkert många ekonomer med
socialdemokratisk inriktning skulle ställa. Det var vad han faktiskt sa och vad jag
svarade. Sedan har jag hört från Gösta Rehn att han och Rudolf Meidner var
ganska bra betalda.

Jag hade det särskilda skälet att resa denna fråga om tillskapandet av ett
utredningskansli, eftersom Rickard Sterner, som varit med mig i negerstudien,
kommit hem med mig och med sin stora kompetens borde utnyttjas för ett
jobb som låg i linje med hans åskådning och intressen.

Rickard blev anställd och Gösta och Rudolf behölls och fick fast anställning
och gruppen svällde ut. Så fick det längre fram så betydelsefulla
utredningskansliet knutet till LO sin begynnelse. Rickard följde mig emellertid redan
sommaren 1945, när jag blivit handelsminister, som min statssekreterare.

Men ännu så sent som långt inpå fyrtiotalet var således tanken att LO skulle
ha ett utredningskansli bara född.

6. Se i kapitel III.

<h3><i>Kapitel VIII</i></h3>

1. Vi vet nu att Arthur Engberg i det hänseendet var överoptimistisk. Fastän
vi nu har frikostiga understöd visar det sig svårt att få arbetarbarn att vilja
fortsätta efter vad numera kallas de "teoretiska linjerna", motsvarande det
gamla gymnasiet som förberedande till universitetsstudier i gammaldags
mening. Det finns ett motstånd i deras familjer och bland dem själva mot sådana
slags studier. Samma förhållande har visat sig råda t ex i England men inte i
Amerika.

Skolan, som den reformerats, har heller inte inriktats på att motarbeta
bristen på studiemotivering hos arbetarbarnen, utan snarare tvärtom; se
kapitel II, sektion 1 och i utbildningskapitlet i andra delen.

2. Här var vi överoptimistiska liksom Engberg; se fotnot 1.

3. Jag kommer att tänka på några episoder, som vittnar om min tidiga
jordbrukstillvända inställning.

Den första episoden måste ha varit någon gång i slutet av tjugotalet. Vid
Gustafs station hade det upprättats en guldlistfabrik, som för övrigt
fortfarande existerar, numera sedan länge som ett arbetarägt företag. Arbetarna där
hade då sammanslutit sig i en fackförening, den första i socknen. De ville ha
ett offentligt möte, och det var naturligt att de kallade på ortens son att hålla ett
föredrag. Mötet hölls i det lilla godtemplarhuset i Enbacka nere vid älven, som
ju allmänt stod till förfogande för liknande sammankomster och ibland för
bröllops- och begravningskalas. Huset och allt omkring det har nu försvunnit
under vatten, när älven dämts upp.

Efter den tidens sed, när partiet inte hade mycket av "partilinjer", och utan
att känna mig överträda mina befogenheter, hade jag kallat mitt föredrag: "En
socialdemokratisk jordbrukspolitik", och jag utvecklade där mina idéer om
hur jordbrukarna skulle sammansluta sig liksom arbetarna hade gjort och
kräva skydd för sin näring.

Den lilla salen var, utom av arbetarna från guldlistfabriken och deras
familjer, fylld av mina släktingar och andra goda vänner i min hembygd. Efter
föredraget var det en litet pinsam tystnad, som emellertid hastigt bröts av en
ljudlig teaterviskning av min mormors bror, Knäpp Anders, till min morfars
bror, Knuts Johan: "Pöjtjen taler ju väl, men int blir vi socialdemokrater, int."
När detta var sagt, var lugnet i sinnena återställt och vi kunde gå över till
kaffet, som guldlistarbetarnas kvinnfolk hade berett.

Den andra episoden måste ha inträffat någon gång under hösten 1931 eller
våren 1932. Jag var docent och hade kommit hem från två år utomlands. Jag
höll då igen ett föredrag om jordbrukspolitiken, denna gång inför
Nationalekonomiska studentföreningen, som den tiden spelade en viktig roll vid
högskolan. En annan gång hade vi haft Knut Wicksell att tala om den tekniska
utvecklingens verkan på arbetsefterfrågan.

Till mötet, som hölls i en sal i Högloftet på Skansen, hade föreningen
inbjudit bondeförbundets riksdagsmän, och de hade infunnit sig ganska
mangrant med Bramstorp i spetsen. I mitt föredrag hade jag utvecklat, hur
bönderna genom att sammansluta sig, som arbetarna hade gjort i sina
fackföreningar, skulle kunna både rationalisera handeln med jordbruksprodukter
och i överenskommelser med statsmakterna nå en rimlig prissättning på dem.

Detta var alldeles i början av de produktionskooperativa
jordbrukarorganisationernas uppbyggnad. Efter föredraget följde en livlig diskussion.
Bramstorp, som tog ordet först, talade i en halvtimme, tills han stoppades av Jones
Erik från Ovanmyra, som alltid i riksdagen och annorstädes gick omkring i
sockendräkt.

Några veckor efteråt kom till mitt rum i gamla Socialvetenskapliga institutet
en delegation från bondeförbundet, igen med Bramstorp i spetsen, för att
inbjuda mig att ställa upp som bondeförbundets riksdagsmannakandidat i
Stockholm. Där hade de inte tidigare och heller inte långt senare sökt få en
riksdagsman vald.

Jag svarade ögonblickligt avböjande och framhöll att jag var socialist. "Det
slagets socialister tycker vi bönder om", vädjade Bramstorp, men jag lät mig
inte övertalas. Som jag sa till dem: de skulle vara nöjda om det fanns
socialdemokrater, som inte stod så blinda för bondeintressena.

Våren 1932 höll jag huvudföredraget vid Lantbruksmässan om "Jordbrukets
räntabilitet". I den efterföljande diskussionen påyrkade jag ökat stöd i den kris
jordbruket hade kommit. Jordbrukarna fick då bara 8 öre litern för mjölken
tycker jag mig minnas. Jag talade om de usla lönerna för jordbruksarbetarna
men framhöll deras stora andel i produktionskostnaderna. Jag såg fram mot en
ytterligare förvärrad jordbrukskris.

4. När jag nu bläddrar igenom vår nästan ett halvt sekel gamla bok, slås jag
av dess ljust optimistiska grundton.

Medan vi mera ingående redovisade och analyserade fattigdomen och
eländet i de familjer, som svarade för en huvudpart av nationens återväxt, vilken
dock blivit för låg för befolkningens reproduktion, tvekade vi inte, att denna
utveckling skulle kunna vändas genom familjesociala reformer, vilka vi då såg
som politiskt genomförbara i vårt land.

Vi hyste ingen oro för kärnfamiljens bestånd och äktenskapet som normalt
en livsvaraktig förbindelse.

Vi trodde att dessa institutioner bara skulle stärkas genom hustrurnas
vidgade yrkesverksamhet utom hemmet och genom samhällets övertagande av en
stor del av barnomsorgen. Storbarnkamrarna skulle samtidigt innebära en
önsklig utvidgning och förbättring av barnens fostran.

De barna- och familjevärnande reformerna var lönande investeringar i
folkets kvalitet och produktivitet. På litet längre sikt var de således
självfinansierande. Redan på kort sikt kunde de väl finansieras genom en mera planmässig
ekonomisk politik.

Den "planhushållning" vi då förutsatte, lämnade vi ganska öppen i denna
bok om befolkningskrisen, medan vi koncentrerade vår framställning till det
familjesociala fältet.

Förklaringen till den övergripande utvecklingsoptimism, som genomlöper
vår bok, ser jag nu som grundad i våra uppväxtförhållanden. Vi hade vår
tidiga ungdom under första världskriget. Liksom de andra nordiska länderna
och denna gång även Holland stod Sverige som neutralt utanför kriget. Det
fanns varken radio eller television som då kunde bringa kriget alldeles inpå
oss.

Skapade som vi var läste vi kopiöst all slags litteratur, även utifrån, framför
allt från Frankrike, England och Amerika. Denna förkrigslitteratur var
utvecklingsoptimistisk. Detta var innan vi genom en lycklig slump hade träffats 1919
och funnit varandra. Intellektuellt var vi jämnåriga, Alva visserligen 3 år yngre
men tidigare utvecklad.

För min egen del fick jag också en grundlig dos av upplysningsfilosofin från
en benådad lärare i Norra Real, John Lindqvist. För mig kom
upplysningsfilosofins kärntes att vara tillförsikten att genom reformer människorna och
samhället kunde förbättras.

Det slår mig nu, att denna i min tidiga ungdom förvärvade
utvecklingsoptimistiska grundsyn följt mig i mitt fortsatta vetenskapliga arbete. I <i>An American
Dilemma</i> gav jag en mera fullständig och hänsynslöst avslöjande redogörelse
för allt ont i rasförhållandena i Amerika. Samtidigt såg jag emellertid
optimistiskt på möjligheterna till en samhällsutveckling, som gradvis skulle föra det
amerikanska samhället till större överensstämmelse med de amerikanska
idealen. Sista kapitlet ger en sammanfattning av vad jag optimistiskt trodde om
den framtida utvecklingen av rasförhållandena där.

De allra sista sidorna, ställda utanför den föregående mycket intensiva
detaljanalysen i boken, utvecklar denna övergripande tillförsikt om
samhällsreformer. Sista ordet i boken blev "Enlightenment".

Denna inställning till det amerikanska rasproblemet underlättades av vad
som hände i Amerika under det andra världskriget när boken avslutades.
Amerika fann sig kämpa mot det rasförföljande Hitler-Tyskland. Som kan
studeras i dåtidens amerikanska press var i Amerika under detta krig
medvetandet om de egna synderna i stigande.

Att det var denna förening av en mera ingående och hänsynslös redogörelse
för rasförtrycket med en tillförsikt om att det amerikanska samhället var på väg
mot en utveckling till förbättring, som utgjorde en av förklaringarna till att
denna voluminösa skrift genast fick en så omfattande spridning och så stort
inflytande både vetenskapligt och politiskt är nog ganska klart (se fotnot 10 i
förordet).

Det motsvarande gäller nog effekten av <i>Kris i befolkningsfrågan</i> i Sverige tio år
tidigare.

När jag kom till att skriva <i>Asian Drama</i> flera decennier senare hade jag
svårare att bevara denna utvecklingsoptimistiska grundinställning.

Och när mina studier därefter fört mig till en alltmer dyster syn på
världsutvecklingen, har ändock mitt hela intresse ständigt varit att finna möjligheter
till en förbättring. En författare som stått mig särskilt nära, Paul Streeten, har
kallat mig "den optimistiska pessimisten".

Alva har nog i högre grad bevarat vår ungdoms utvecklingsoptimism. I trots
av sin klarsyn för den mycket oroande utveckling i nedrustningsfrågorna, som
hon ägnat en stor del av sitt arbete under de sista två årtiondena, blir hennes
slutsats: "Det är inte människovärdigt att ge upp".

5. Olle Engkvist har berättat för mig att han någon gång under tjugotalet
hade fått idén att det var fel att ha privatägda hyresfastigheter. Han hade tänkt
igenom hur ett kommunägt monopolföretag efter ett övertagande av de
privatägda fastigheterna i Stockholm skulle kunna rationellt och billigt förvalta
husen i de olika stadsdelarna. All fastighetsspekulation skulle på det viset
förebyggas.

Olle gick med sin idé till sin specielle vän Gustaf Lagercrantz ... i
Inteckningsbanken som uppmärksamt hörde på honom. Han föreslog att Olle skulle
lägga fram sitt förslag för Ivar Kreuger, till vars omdöme han hyste stor tillit.
Olle gjorde så. Kreuger lyssnade också uppmärksamt och förklarade till slut att
rent företagsekonomiskt såg han bestämda fördelar i förslaget. Men han hyste
"moraliska" betänkligheter. Vid blotta ordet "moraliska" släppte Olle sitt
förslag som ett hett järn. Han ville förvisso inte stå för något moraliskt
tvivelaktigt.

Den egenartade prestige som Kreuger hade i Sverige var fantastisk. Jag
träffade honom aldrig personligen. Men jag erfor hans anseende som bl a
moraliskt föredöme överallt. Jag skall för Arbetarrörelsens arkiv tala in en
bandupptagning om mina indirekta kontakter med Kreuger.

6. Jag var naturligtvis fascinerad av den nya arbetsuppgiften att utreda
Amerikas negerproblem. Och jag var samtidigt trött och litet missnöjd med mitt
arbetsliv i Sverige.

Jag hade ju i hela tre år haft mina krafter helt upptagna med arbetet i
befolkningskommissionen, som visserligen var politiskt betydelsefullt genom
att i praktiken fastlägga framtidslinjen för den familjesociala politik, som Alva
och jag hade gjort upp planritningen till i <i>Kris i befolkningsfrågan.</i> Men det hade
betytt att jag under denna långa tid dragits ifrån vetenskaplig verksamhet i
den högre skolan.

Mitt intima samarbete från de tidigare åren efter hemkomsten 1931 med
Ernst Wigforss hade avbrutits. Jag och ännu mer Alva var missnöjda med
Wigforss' motvillighet att stå upp emot den reaktionära inställningen i
kvinnofrågor som dominerade partiet liksom i olika grad hela det svenska
samhället. Alva och jag kunde inte heller gilla det "reformstopp", som han nu hade
fått Per Albins stöd för. Även om konjunkturen motiverade försiktighet med
kostsamma reformer, var det ju gott om billiga reformer av det svenska
samhället, som bara väntade på att bli genomförda.

Därtill hade jag börjat misstänka Wigforss för att innerst inne vara en
inflationist. Riktigheten av denna intuition skulle jag ju få bekräftad på
fyrtiotalet; se kapitel X. Det var naturligtvis mot Wigforss jag i partiets tidskrift <i>SAP</i>
skrev de två artiklarna — "Den svenska penningpolitiken inför faran av fortsatt
prisstegring", 1937. Efter en ingående utredning om de olika metoder vi
kunde ha för att motverka prisstegringar, pekade jag också på möjligheten av
förhöjning av tullsatserna och en revalvering.

Jag minns hur Alva och jag vandrade omkring ute i Äppelviken och talade
om att vi inte trivdes med utvecklingen på olika områden. Vi kände att vi ville
ha en paus från arbetet i Sverige. Vi hade också en känsla att många av våra
vänner, som så jublande och samkännande mottagit vår Kris i befolkningsfrågan,
nu började bli allt kyligare.

Jag minns hur vi bjöd dem hem på en middag, som vi dukade på den stora
"gröna ängen" i vårt hus, som annars var barnens lekplats, för att få rum för så
många som möjligt av dem. Och Alva höll ett sorgesamt tal på hexameter, som
dessvärre inte bevarats.

De okunniga och elaka skriverierna om "paret Myrdal" som vi fick heta av
den lägre sortens journalister i den borgerliga pressen — det fanns ofta upp till
tre sådana utgjutelser i en tidning — irriterade mig.

Vi hade då abonnerat på pressklipp. De kostade då bara tio öre styck. Vi
tänkte att en gång lägga dem till grund för en opinionsvetenskaplig studie om
åsiktsdynamik. De finns bevarade i Arbetarrörelsens arkiv. När Sissela föddes
i december 1934 insinuerades det att vi planerat henne för att få reklam för
boken.

En snuskskribent i Nya Dagligt Allehanda, som då befann sig i sin
nazistvänliga period, hade en skabrös spetsartikel med en ritning av våra sängar
mellan vilka det fanns en vägg, som gick på kullager. Vi anmälde den för
Pressens opinionsnämnd, som emellertid frikände tidningen, varefter vi gick
ur Publicistklubben.

Jag bör tillägga att det var jag som blev mest irriterad. Alva hade redan då en
större förmåga att låta obehagligheterna rinna av sig.

I ett hänseende var vi naiva och såg fel. Vi kunde aldrig tro att Hitlerregimen
kunde bli varaktig. Vid besök i Halle 1932 och strax därefter i Marburg och Kiel
tyckte vi oss få denna uppfattning bekräftad.

När vi senare kom att förstå att Hitlerväldet i Tyskland var mera beständigt,
trodde vi ändå inte att Hitler styrde mot ett krig. Och det gjorde då heller inte
våra nära vänner bland flyktingarna från Hitlertyskland. Jag ändrade inte
uppfattning på den punkten vid det amerikabesök, som jag gjorde våren 1938
för att definitivt lägga fast villkoren för mitt åtagande av den stora
negerstudien.

Vid Harvard diskuterade Schumpeter och jag den frågan. Det var efter att
Hitler hade lagt under sig Österrike. Vi kom överens om att Hitler, efter alla
framgångar ända från återtagandet av Saarområdet, nu kunde begära vad som
helst av västmakterna, t ex återlämnandet av kolonierna. Han kunde
expandera utan krig och så hemma fortsätta att bygga upp sitt välde i Tyskland. Han
kunde inte ha intresse i ett krig. Det var ur hans synpunkt onödigt. Även i
förhållande till Polen kunde han få sin vilja fram genom att bara hota på sitt
fräcka sätt.

I Chicago, där jag hade mina gamla vänner bland ekonomerna på den tiden,
Frank Knight, Paul Douglas och Jacob Viner, minns jag att vi hade samlats till
en middagsöverläggning. Lord Layton, utgivaren av Economist, analyserade
utförligt och detaljerat hur Hitler inte rimligen kunde ha något intresse i ett
krig. Jag tror fortfarande att Layton och vi andra hade rätt däri. Men vi hade
inte tagit med i räkningen att Hitler var Hitler.

När vi senare på hösten var på båten till Amerika tog Hitler Tjeckoslovakiet.
Sedan kom Chamberlains underkastelse under Hitler. Alva rapporterade hem
i flera artiklar om amerikanernas bestämda fördömande av den allmänna
undfallenheten i Europa för Hitler. Men fortfarande trodde vi ändå inte på
krig. Vi berördes illa av Litvinovs avskedande i Ryssland frampå våren 1939,
som vi kände vara olycksbådande. Men inte ens efter Hitler-Stalin-pakten
senare på året trodde vi på något så vansinnigt som ett nytt världskrig.

Jag skrev dock till ansvariga vänner i Sverige och i första hand till Wigforss
och förklarade att vi ville lämna våra uppdrag i Amerika för att komma hem.
Men vi fick bestämt besked från alla och särskilt Wigforss att vi borde stanna
och arbeta vidare i våra uppdrag. Vår ängslan steg när vinterkriget kom. Men
igen manades vi att stanna kvar i Amerika och fullfölja våra arbeten.

Till slut kom Hitlers anfall på Danmark och Norge. Då tvekade vi inte längre
och behövde inga råd hemifrån. Om detta och vår verksamhet i Sverige efter
hemkomsten skall jag komma tillbaka till i kapitel IX.

<h3><i>Kapitel IX</i></h3>

1. För sina vänner brukade Möller ofta kärleksfullt berätta om sin mor och
hennes kamp för den lilla familjens överlevande och ibland gjorde han det
offentligt. I ett bidrag till Oljelunds bok, <i>Min Mor,</i> skrev han:<!-- ej indenterat citat -->

"Ett par gånger har jag offentligen antytt, att ifråga om den socialpolitik,
som under min socialministertid bedrivits i vårt land, en mycket betydande
del haft till riktmärke att förhindra uppkomsten av sådana öden som min
mors. Det fanns ingen folkpension åt mormor som kunde lätta mors börda;
det fanns inga bidrag åt änkor med barn och urusla inkomster; samhället
gjorde ingenting för att utrota bostäder, som bidrogo till att människor blevo
dödssjuka och försvunno ur livet i relativt unga år; det fanns ingen lagligen
reglerad arbetstid; det fanns inga betalda semestrar, ännu mindre
möjligheten till husmoderssemester. Kan någon förundra sig, om jag sedan
barnbidrag och en ny bostadspolitik förts i hamn, kommer att starkt intressera mig
för speciellt änkepensioner och andra åtgärder att reda upp blottställda
änkors särskilda problem eller att jag önskar en snabb lösning av frågan om
moderskapsbidrag?

Naturligtvis har min inställning till samhällsproblemen icke ensamt
bestämts av mina barndomserfarenheter och upplevelser. Det fanns många
tiotusenden, ja, hundratusenden, som levde i stort armod.
Massfattigdomen var ett faktum, även om min mors öde blev ovanligt tungt till och med
för 80- och 90-talen. Icke heller har jag blivit socialdemokrat på grund av min
mors hårda lott. Det är många faktorer som verkat åt det hållet. Men jag
medger, att när jag talar bostadspolitik, så har jag ofta för ögonen vår gamla
bostad i Tallgatan med en serie avträden alldeles utanför vårt gårdsfönster,
vår dödsbringande bostad, där väggarna dröpo av fukt.

Min mor var som sagt på intet sätt märkvärdig, om man icke tycker att
hennes vilja att utan stöd utifrån föra sin kamp för sin egen och familjens
tillvaro vittnar om en icke ringa andlig kraft, ja, man kan möjligen tala om en
hård och obeveklig vilja. Hon var besluten att trotsa alla de vidrigheter livet
bjöd henne på. Man kan säkerligen ha sämre inspirationskällor och
drivkrafter för sin politik än en levande önskan att, så långt man kan, sörja för att
förebygga öden som min mors. Och om jag gett uttryck åt socialt patos i den
särskilda samhällsgärning, i vilken jag förunnats att ledande medverka, så
har detta en bakgrund, som kan vara fysiskt motbjudande men moraliskt
och etiskt varit av värde."

2. Ursprungligen hade försök gjorts att intressera våra privata järnbruk att
satsa på ett nytt järnverk i Norrbotten, där vi hade malmen, men dessa försök
hade misslyckats.

Motiven för att då låta staten ta vid var flerfaldiga: arbetslösheten däruppe;
förhoppningarna att järnverket skulle gynna tillkomsten av annan
bearbetande industri som behövde järn som råvara; också en känsla att denna
outvecklade region låg så nära Ryssland. Men jag var skeptisk och dolde det inte för
regeringskamraterna.

3. Jag berättade i fotnot 6 till förra kapitlet, hur Alva och jag aldrig hade trott
på att det skulle bli krig, inte när vi hösten 1938 for till Amerika med hela vår
familj och inte ens när vi var där — förrän kriget bröt ut i september 1939.

Vår reaktion var då att vi genast skulle återvända till Sverige. Posten
fungerade fortfarande och gjorde det ända till Pearl Harbor 1941. Men våra vänner
hemma, som vi korresponderade med, rådde oss ju enhälligt att stanna kvar i
Amerika och fortsätta med våra arbeten. När så vinterkriget i Finland utbröt
hösten 1939 blev vi ivrigare att komma hem, men våra vänner fortsatte att
avråda oss.

Men när vi vaknade den 9 april 1940 och fick nyheten om Hitlers överfall på
Danmark och Norge — Amerikas östkust, där vi var, är ju tidsmässigt sex
timmar senare — behövde vi inte längre några råd. Vi menade att vår plats var
hemma om landet bleve ockuperat, som vi väntade. Och familjer skulle hålla
ihop. Våra grannar och andra vänner ville behålla barnen kvar. Alva hade ju
också i Amerika avrått från trafiken av engelska barn som togs över dit.

Hemresan var inte så lätt ordnad. Lejdbåtar var tillåtna i viss utsträckning
men bara på villkoret att de inte medförde passagerare.

Efter en vidlyftig diplomatisk förhandling som utom Carnegiestiftelsen
involverade mina vänner Hugh Dalton i London och Sumner Welles i
Washington, fick vi slutligen tillstånd, så att vi i början av maj kunde medfölja en liten
finsk lastbåt, <i>Matilda Thordén,</i> till Petsamo, den första efter vinterkrigets slut.
Med oss som "guvernant" smugglades Eva Nyblom, senare Hökerberg.

Båten var fylld högt över alla säkerhetsgränser och även på däcket med
tunnor av hypermoderna sprängämnen och annat krigsmateriel. Vi
genomlevde i den lilla båten den värsta storm på Atlanten vi någonsin erfarit. Jag erbjöd
kaptenen att hjälpa till att lämpa sprängämnestunnorna överbord, men han
svarade att de skulle "hem till Finland". När vi närmade oss Europa fick vi
över radion uppleva hur Hitler angrep och besatte Holland och Belgien. Jag
kan ännu höra den oavbrutet upprepade tyska förklaringen: "Vi har rätt, de
andra orätt."

Båten anlöpte tvärtemot föreskrifterna inte den engelska hamnen utan tog
vägen norr om England och även Island. När vi sedan styrde österut kunde vi
över radion höra om kampen kring Narvik. Norrmännen hade ännu inte givit
upp i Nordnorge fastän kungen och regeringen beredde sig att flytta till
London.

Vi mötte ett ryskt krigsfartyg som ivrigt signalerade. Jag frågade kaptenen,
vad det var de meddelade honom. Svaret blev: "Hela havet fram emot
Petsamo är fullt av minor, men ingen vet var de ligger." Jag frågade kaptenen vad
han gjorde för att skydda oss. Han svarade surmulet, att en sjöman skulle
sättas i fören och titta framåt, men det kunde nog inte hjälpa oss stort, tillade
han.

I Petsamo hade infunnit sig en svensk delegation för att ta hand om en del
av det krigsmateriel som båten medfört för Sverige. Vi fick efter några dagar
följa med deras flyg till Stockholm. Sissela, vår äldsta dotter, då fem år, såg ner
från flygplanet över de svenska bygderna och sa: "Det här fina landet, är det
vårat?"

Några anteckningar om resan och våra intryck vid mötet med hemlandet
finns i förordet, "Mittsjöss", till vår senare beredskapsbok <i>Kontakt med
Amerika,</i> 1941.

Om det skymningstillstånd vari våra hemmavarande landsmän befann sig
har jag några anteckningar i kapitlet.

Den kanske viktigaste olikheten mellan vår och hemmasvenskarnas
uppfattning om kriget var att vi, men inte de, hyste förhoppningar om att innan kriget
mot Hitler vore förlorat, Amerika skulle komma in som i det tidigare
världskriget. Dagens Nyheter hade en intervju med mig, som jag för säkerhets skull
skrev ner. Det sista stycket, där jag deklarerade min uppfattning i denna sak,
ströks. Sådana uppfattningar fick inte publiceras.

Gustav Möller förklarade sorgset, att inget land går i krig frivilligt, utom
Hitlertyskland naturligtvis. Jag var kallad till ett samtal med Günther i
Utrikesdepartementet och han gjorde samma uttalande. Jag vill minnas att han till
min förskräckelse nämnde att "ingen i huset" någonsin varit i Amerika.

Vi fick ju rätt. Men nu efteråt undrar jag, om inte hemmasvenskarna då
hade mera rätt. Om inte Pearl Harbor inträffat i december 1941, följt av Hitlers
omedelbart därpå avgivna krigsförklaring mot Förenta staterna, hade nog
Roosevelt fått stora svårigheter att få med Amerika i tid att vända kriget. Och
ingen kunde ju heller sommaren 1940 förutse Hitlers invasion av Ryssland
sommaren 1941 eller hans andra stora misstag dessförinnan: att inte förbereda
fullföljandet av flygattackerna mot England genom landsättning och
ockupation, och att inte göra sig till herre över norra Afrika genom att tvinga Spanien
frångå neutraliteten.

Alltnog, det fanns starka skäl för hemmasvenskarna att förutsätta att Hitler
skulle komma att behärska Europa och att detta bestämde hur vi skulle motse
efterkrigstiden. Det blev följaktligen en fråga hur vi skulle anpassa oss inför
det "nya Europa".

De som öppet blev nazister var ytterst få.

Resten av det svenska folket delade sig mer eller mindre uttryckligt i
schatteringar från en tämligen fullständig beredskap för anpassning till ett Europa
dominerat av Hitlertyskland, till en envis inställning att vi skulle till det sista
försvara vårt samhällskick och våra inrikes- och utrikespolitiska värderingar.

Alva och jag hörde ju i hög grad och på ett radikalt sätt till den senare
gruppen. Det var också lätt för oss eftersom vi, till skillnad från det stora
flertalet av svenskar, litade på Amerikas inträde i kriget. Vi deltog i Amelie
Posses Tisdagsklubb, där Gustaf Stridsberg var en högt respekterad
intellektuell ledare, som närde sig med Neue Züricher Zeitungs oberoende journalistik.

Alva som blev insatt som medlem i rådet för Informationsstyrelsen kämpade
tillsammans med några andra för att få dess verksamhet inriktad på en
aktivare motståndslinje.

Jag gjorde likadant. Jag minns t ex hur fram på hösten 1940 i högskolans
lärarråd, när Sven Tunberg som rektor mera i förbifarten meddelade oss, att
Utrikesdepartementet ställde medel till förfogande för att vi skulle inbjuda en
tysk professor som föreläsare, jag och ett par andra protesterade ilsket mot
denna aldrig förr demonstrerade givmildhet från det departementet och
föreslog att anbudet skulle avvisas. De flesta av mina kolleger satt tysta. Thunberg
lagade så att det inte blev något beslut och vi hörde aldrig av saken efteråt.

Jag föreslog i Juridiska fakulteten vid Stockholms högskola, understödd av
Gösta Eberstein och utanför fakulteten Herman Zetterberg, att fakulteten
skulle ta initiativet till sammankallandet av en konferens med jurister och
andra samhällsvetare kring problemet om rättsstaten. Till det sammanträde
med fakulteten där förslaget skulle prövas, kom Thunberg och Birger Ekeberg,
högskolestyrelsens ordförande. Båda talade mot förslaget som bara skulle
uppreta tyskarna. Nils Herlitz som satt bredvid mig viskade i mitt öra: "Glöm
inte att vi alla bor i villor och har barn." Förslaget nedröstades.

På Tor Bonniers förslag skrev Alva och jag vår beredskapsbok <i>Kontakt med
Amerika,</i> som utkom våren 1941, när jag redan rest tillbaka till Amerika.

Alva och hennes vänner i kvinnokretsen, Elsa Cedergren, Kerstin
Hesselgren, Eva Hökerberg, Eleonor Lilliehöök, Hanna Rydh, Disa Västberg, gav ut
en bok, <i>Diskussion om demokratin,</i> 1941, som också var en beredskapsbok. Det
hade då annars i Sverige blivit en vanlig anpassning att man inte talade om
"demokrati" utan "folkvälde" eller något liknande. I förordet stod där:
"Diskussion är en förutsättning för demokrati. Det är i tider som dessa nödvändigt,
att vårt folk och särskilt ungdomen söker sig ned till demokratins
grundprinciper och problem. Det bästa skyddet mot främmande propaganda är också ett
positivt klarläggande av våra egna värden och ideal samt ett vaket eget
tänkande ... Det är just nu en stor fosterländsk angelägenhet att envar gör klart för
sig vad det är som vi kalla svensk demokrati."

Och Alva började då skriva utrikespolitiska artiklar i Aftontidningen, som
den tiden och flera år senare var ett relativt högtstående kulturorgan i den
svenska pressen.

Genast vi kommit hem hade jag gått upp till Per Albin och föreslagit honom
att vi skulle förbereda oss för att ha en effektiv flyktingregering om vi blev
erövrade. Jag minns att jag särskilt föreslog, att Gustav Möller skulle skickas
utomlands för att kunna bilda en kärna. Vi borde dessutom förbereda
utrustning för radioutsändningar på Sverige utifrån, liksom att föra ut betydelsefulla
dokument att ha tillgängliga.

Per Albin lyssnade till mig inte utan sympati. Han sade egentligen ingenting
annat än att han var emot alla sådana tilltag. "Vi har ingen träning i
konspiration." Jag kommer ihåg hur han slutade: "Du tror väl inte att jag är rädd",
vilket jag ju inte gjorde.

Jag gjorde en lika misslyckad framstöt till August Lindberg, att
Landsorganisationen skulle placera en avsevärd del av sina fonder utomlands för att vara
till förfogande för en flyktingregering om den skulle komma till stånd. August
Lindberg var också oförstående.

Alva gjorde tillsammans med Sonja Branting liknande framstötar särskilt till
socialdemokratiska partiet. Det finns i Arbetarrörelsens arkiv en promemoria
om de förslag de ställde. De mötte lika litet någon förståelse där.

Nu gick ju allt till slut väl. Jag kan i efterhand även förstå varför våra förslag
inte godtogs. De åtgärder förslagens genomförande skulle ha inneburit, kunde
ju knappast ha hållits hemliga, och de kunde därför anses farliga i det läge
landet befann sig under de tyska hoten.

Jag minns den sista gången jag såg Per Albin under min hemmavaro. Vi
hade suttit tysta på en buss som då gick på Drottninggatan. När jag steg av och
tog farväl, sa Per Albin: "Du lever i den stora världen och glömmer att vi är ett
litet land i ett trängt läge."

Vi hade som sagt väntat att komma hem till ett ockuperat land eller ett land
som snart skulle ockuperas. När ockupationen dröjde och den inte längre
framstod som förestående, började vi tänka på att resa tillbaka till våra arbeten
i Amerika.

Men mera allmänt var tiden fylld av vad som för oss var ohyggliga
upplevelser: Frankrikes fall och Hitlers framryckningar i Sydosteuropa, bombningen av
England, som vi såg som en förberedelse till dess erövring.
Världshändelsernas utveckling stämde ner våra sinnen och fördröjde alla beslut.

Sommaren var underbar. Mot hösten återtog jag min tjänstgöring som
professor och Alva så småningom sitt rektorskap vid Socialpedagogiska
seminariet. Men eljest kände vi oss inte behövliga i Sverige.

Till slut kom ett enträget brev från Richard Sterner, som liksom Gunnar
Lange av mig ombetts stanna kvar i Amerika för att ta hand om en del
omsorger för min negerstudie. Ett huvudsakligt skäl för mitt råd till dem att
stanna kvar var, fastän jag inte sade det till dem, att de båda var lyckligt gifta
med kvinnor av delvis judisk börd.

I sitt brev framhöll Richard Sterner att ingenting jag kunde göra i Sverige
motsvarade i betydelse min plikt att slutföra det arbete som jag åtagit mig. Att
jag rest hem var riktigt, för <i>An American Dilemma</i> kunde ju inte skrivas av en
politisk flykting. Men när jag nu varit hemma borde jag återvända till mitt
arbete.

Hans brev blev avgörande. Och till slut gjorde jag i början av januari 1941 den
långa färden över Ryssland, Sibirien, Japan. Det vore mycket att berätta om
denna resa. Jag vill bara ta upp en sak.

Under den långa järnvägsresan genom Sibirien hade jag rikliga kontakter
med ryska högre officerare och administratörer. Utan att naturligtvis någon
sade det uttryckligen, förstod jag att deras uppfattning var att Ryssland inte
var rustat att motstå ett tyskt anfall, som det börjat talas om. En tysk armé
skulle skära igenom Ryssland som en het kniv genom smör, var det en som
anförtrodde mig.

När jag kom till Amerika minns jag att jag höll ett föredrag för Foreign Policy
Council i New York, där jag försäkrade dem om att det inte skulle bli krig
mellan Hitlertyskland och Stalinryssland. Stalin var ju in i det sista beredd att
efterkomma alla tyska krav på leveranser m m. Igen tog jag miste och mitt
misstag var liksom tidigare, att jag inte förstått att Hitler var Hitler.

Alvas resa blev uppskjuten. Hon ville avsluta sin seminarietermin. Madame
Kollontaj ordnade raskt visum genom Ryssland. Men dagen innan den som
var avsedd för avresan kom den tyska invasionen. Strax dessförinnan hade
Alva blivit varnad av den amerikanska generalkonsuln att krig kanske var
förestående. I alla händelser var Alva nu instängd. Hon kunde naturligtvis lika
litet som jag ta flyget över Tyskland.

Och så kom en lång period när vi bara hade kontakt med varandra per
korrespondens. Vi kunde rentav riskera att få vänta till krigets slut på att få
komma tillsammans. Om hennes långa och farofyllda resa fram emot hösten
1941 över England. Portugal och Atlanten, som till slut blev möjlig, har hon
själv berättat i form av artiklar och i böckerna <i>Stickprov på Storbritannien,</i> 1942,
och <i>Kommentarer,</i> 1944.

Och så var vi denna gång från oktober 1941 till oktober 1942 återigen
tillsammans i Princeton, med våra skrivbord som vanligt hopställda mitt emot
varandra.

4. Sven Andersson, <i>På Per Albins tid,</i> s. 280.

5. <i>Op. cit.,</i> 279.

6. Jag begriper fortfarande inte hur Möller och jag kunde ha helt underlåtit
att med varandra diskutera valet av efterträdare till Per Albin. Vi träffades ju
varje dag, om inte annat så vid regeringslunchen. Från Sven Andersson har
jag nu hört att Möller inte var så förtegen mot riksdagskamrater.

7. <i>Op. cit.,</i> 277.

<h3><i>Kapitel X</i></h3>

1. Gunnar Heckscher har tillåtit mig citera från ett brev han skrev till mig
efter genomläsandet av mitt "Genmäle till Marcus Wallenberg":

"Detta 'memoarelement' är onekligen mycket intressant och innehöll sådant
som var okänt för mig. Hela Din ställning och verksamhet kommer ju i ny
belysning. Samtidigt får man en ändrad syn också på andras handlande. Det
politiska dilemma Du påpekar på sid. 70 har vi alla stått inför. Hur långt skall
man följa med; hur bunden skall man vara av sin lojalitet mot kamrater och
vänner eller — alldeles särskilt! — mot en politik vars <i>huvud</i>inriktning man
gillar, fastän man opponerar sig mot enskildheter? Det finnes inte något
entydigt svar på den sortens frågor. Min far drog därav slutsatsen, att man inte
alls skulle vara politiker, om man var intellektuellt verksam. Själv har jag
dragit motsatt slutsats, nämligen att man måste arbeta praktiskt och inte bara
deltaga i debatter, och så har väl även Du och kanske särskilt Alva reagerat.
Men då står man ständigt inför samvetsproblemen."

2. I befolkningsfrågan hade, som jag nämnt, Per Albin tidigt från början givit
Alva och mig stöd.

När jag kom in i riksdagen 1936 hade Per Albin personligen trätt upp för att
jag, fastän nykomling, genast skulle få plats i bankoutskottet och också väljas
in i riksbanksfullmäktige. Det senare mötte litet gny från några
riksdagskamrater, bl a eftersom med befattningen följde ett mindre arvode. "Om vi fått en
nationalekonom, så ska vi väl utnyttja honom", lär Per Albin ha deklarerat.

Likadant hade nog Per Albin resonerat när han skulle bilda ny regering
1945. Som statsminister i alla tidigare regeringar sedan 1932 där alltid Wigforss
varit med som finansminster, kände ju Per Albin också till Wigforss'
envetenhet. Han hade nog tyckt att det behövdes en motvikt i regeringen. Mig kom
han likväl inte att aktivt kunna stödja mot Wigforss, som jag nu tror på grund
av att hans hälsa började vackla.

3. Lång tid har nu gått sedan dess, och jag ser inte att någon skada kan
förorsakas av att jag berättar om en tidstypisk episod, som jag nog är den enda
överlevande som nu kan vittna om, åtminstone från svenskt håll. Efter en den
tiden stadgad sedvänja, grundad på ömsesidigt förtroende mellan
centralbankerna, hade vi förvarnat de av dem, som vi hade löpande förbindelser med,
om den förestående kronuppskrivningen.

Dag kom ungefär en vecka efteråt upp till mig och visade kurvor över
valutahandeln dagarna före och efter kronuppskrivningen. För alla länder
visade valutahandeln en alldeles ostörd linje med bara små variationer upp
och ned — utom för Norge. Där hade underrättelsen om den förestående
förändringen fått ge upphov till ett stort inköp av svensk valuta.

Dag och jag hade en allvarlig diskussion om saken. Den slutade med att vi
förstörde de diagram han gjort och höll saken absolut hemlig — även gentemot
mina regeringskamrater. Jag tror att vi handlade rätt.

4. August Lindberg spelade nog en viktig roll vid detta beslut. Jag minns ju
att han vid en mindre beredning, till vilken han inbjudits, patetiskt förklarade
att hela LO stod enigt bakom kravet, att omsättningsskatten skulle fortast
möjligt avskaffas. Rehn har nu berättat för mig att både han, Meidner och
många förtroendevalda i LO inte delade Lindbergs entusiasm för ett hastigt
avskaffande av omsättningsskatten.

5. När Bertil Ohlin åtog sig partiledarskapet i folkpartiet efter Gustaf
Andersson i Rasjön 1944 var det med en viss tvekan från hans sida. Denna tvekan
berodde på att han fruktade att han i sin nya roll skulle frestas att bli alltför
opportunistiskt taktisk.

Vi brukade ofta om söndagarna göra långa fotvandringar i
Stockholmstrakten för att i lugn och ro få diskutera olika vetenskapliga och politiska frågor. Vi
gjorde en lång sådan promenad när Bertil just fått erbjudandet att ta hand om
ledningen av folkpartiet efter Rasjön, som skulle avgå från riksdagen när han
blev landshövding.

Han sa sig tveka. Rasjön hade, menade han, djupare rötter i folket, hade
från unga år haft praktisk politisk erfarenhet i sockenstämman och landstinget
innan han kom in i riksdagen:

"Jag är en herrskapspojke från Skåne, som lärt sig åka skidor genom att läsa
böcker, som han uttryckte sig. Jag blir kanske lättare frestad till taktiska
utsprång, där Rasjön skulle ha hållit linjen. Jag kan vara skickligare, men
Rasjön var nog säkrare."

När Bertil kom att fortsätta att förfölja "socialiseringsspöket", tänkte jag ofta
på detta samtal, och jag minns att jag åtskilliga gånger talade om det vid
regeringsluncherna, när vi beskärmade oss över Bertils "utspel".

6. Det kanske bör påpekas, att på den tiden kunde inte ens ett rikt land som
Sverige, när det fick en negativ betalningsbalans, lita till upplåning i utlandet.
En internationell kapitalmarknad, som kunde anlitas vid sådant behov, fanns
inte. Vi kan erinra oss att även så sent som vid Marshallplanens begynnelse
räknades de krediter Sverige behövde och fick från Förenta staterna såsom
"bistånd" och vi var tacksamma att få dem.

Under en relativt kort tidrymd hade gradvis ett lands frihet från att nödgas ta
valutahänsyn i sin ekonomiska politik utökats i jättelik grad. Guldmyntfotens
avskaffande var ett första steg. Dessförinnan förelåg ett tvång för ett land att
skruva ner sin konjunktur för att hindra guldutströmning ur landet. Prisnivån
i Europa hölls under den disciplinen förhindrad att stiga mycket. Mot slutet av
artonhundratalet, säg tio, femton år efter mitten av artonhundrasjuttiotalet,
var den rentav fallande. Det var då naturligare för David Davidson att vinna
intresse för sin teori, att prisnivån borde hållas sjunkande i takt med
produktivitetens stegring. Men även sedan vi lämnat guldmyntfoten låg fortfarande
pressen på ett land att bevara betalningsbalansen. Det fanns förvisso en
effektiv internationell kapitalmarknad. Ända sedan vi från mitten av
artonhundratalet och fortsättningsvis fått en lönsam timmerexport, kunde vi låna
friskt till en ränta som ofta understeg tre procent. Vi kunde under denna
uppgångstid oavbrutet fortsätta att ha en negativ handelsbalans, medan vi
byggde våra järnvägar och började industrialisera vårt näringsliv.

Men denna kapitalmarknad som var så öppen för upplåning för produktiva
ändamål, var emellertid stängd för länder som bringade sig i
valutasvårigheter. Denna spärr bröts först genom tillkomsten av den fria
eurodollarmarknaden, som blev resultatet av att efterkrigstidens dollarknapphet avlöstes av
dollaröverflödet inpå femtiotalet. Denna internationella kapitalmarknad har
sedan kraftigt utökats genom OPEC-ländernas placeringsbehov, och
kapitaltillströmning även från annat håll. Sverige har nu utnyttjat denna nya
upplåningsmöjlighet till att ådraga sig en kraftigt växande utlandsskuld.

Dessa påpekanden är gjorda, inte för att här i denna bok resa frågan hur
detta skall sluta, utan bara för att understryka att dessa fria tyglar hade vi inte i
mitten av fyrtiotalet och inte under årtiondet efteråt heller. Vi var helt enkelt
tvingade att återställa balansen i våra utlandsaffärer efter Wigforss' lättfärdiga
ekonomiska politik. Och det tvånget blev verklighet i valutakrisen 1947.

7. I den artikel av Marcus Wallenberg som jag kritiserade hade han kallat
handelsavtalet med Ryssland "det beryktade". Han hade också insinuerat
"andra bevekelsegrunder", vilket jag naturligtvis på det bestämdaste
dementerade i mitt genmäle.

Han sade sig bygga på "uttalanden av svenska ämbetsmän" men lämnade
dessa anonyma. Med den respekt jag hyste och hyser för de ämbetsmän som
den tiden deltog i avtalsförhandlingarna, stod för mig Marcus Wallenbergs
påståenden på denna punkt som osanna.

Med beklagande var jag i mitt genmäle tvungen att karaktärisera hans
framställning på denna punkt som en eftersläng av den vid denna förflutna tid
uppflammande, osanna och hänsynslösa PHM-propagandan — i vilken, som
jag kunde dra mig till minnes, han då inte själv var alldeles overksam.

I den svenska diskussionen, även under senare år, har jag märkt då och då
efterslängar av detta nu förgångna skamliga stormangrepp, som arbetade med
osanningar och förtal. I detta samband är jag emellertid inte beredd att offra
dyrbar skrivtid på den sorgliga historien. Men jag lovar att vid tillfälle tala in
på bandspelare för deposition i Arbetarrörelsens arkiv en utförlig, kritisk
analys av denna episod för så länge sedan.

Den var inriktad på mig personligen i en grad som majoriteten av nutida
svenskar inte kan föreställa sig. Liksom den tidigare behandlingen i en del av
den borgerliga pressen av "paret Myrdal" tills vi och familjen reste till Amerika
1938, har förföljelsekampanjen denna gång lämnat en bitter eftersmak, som
jag bara gradvis och långsamt kunnat överkomma.

Som jag sade redan i förordet blev det mitt levnadsöde att därefter välja att
vara utomlands och att inrikta mitt arbete på utländska och internationella
problem.

8. Jag kanske i förbifarten kan få berätta om de två gånger jag frestades att
lägga om mitt arbetsliv för pengar.

Ryktet om att vi i Sverige funderade på att nationalisera vår oljeimport hade
naturligtvis spritt sig. Shell hade skickat en av sina vicepresidenter till
Stockholm. Det var medan jag mot krigets slut var upptagen med
efterkrigsplaneringskommissionen. Vi hade ingående diskussioner oss emellen.

Jag framhöll att avsikten inte var att skada oljebolagens legitima intressen.
Vi hade ju själva ingen olja. Vi måste i fortsättningen liksom hittills köpa vår
olja från oljebolagen. Att vi då gärna ville uppmuntra konkurrens emellan dem
borde inte förebrås oss. Skulle det lyckas oss att nå ett förbilligande av vår
förbrukning genom att rationalisera distributionen och försäljningen inom
landet, kunde förbrukningen stiga, så att de fick sälja mer. Och detta vore ju i
deras intresse.

Han höll med mig en lång väg. Men även om vår nationalisering i Sverige
inte borde ses som en motgång för oljebolagen, såg de en fara i att vad vi
gjorde skulle få efterföljd i andra, mindre väl organiserade stater. Det var
framförallt ur den synpunkten de var bekymrade, enligt honom.

Slutligen skulle han resa hem och hade begärt ett sista samtal med mig. Men
så ringde han mig och fick sammanträdet uppskjutet tre dagar. När han kom
var det för att erbjuda mig att bli en av Shells vicepresidenter. Jag skulle få
ansvaret för koncernens utrikesförbindelser. Den utlovade lönen var ganska
fantastisk. Mitt svar var naturligtvis avböjande.

Jag har långt senare berättat denna historia för en grupp vicepresidenter för
oljebolagen, som en gång när jag var i New York bjudit mig på en
lunchsammankomst för att diskutera Europakommissionens intresse för oljepriserna.
Ingen var särskilt förvånad. Skrattande beklagade de att jag inte blivit en av
dem.

En annan gång, när jag bjudits att göra något för stora pengar, inträffade
dagen efter min disputation våren 1927. Enligt den tidens sed hade den ägnats
stor uppmärksamhet i dagspressen. Som jag nämnde i fotnot 4 till kapitel IV
hade jag dittills levt ett alldeles anonymt liv, helt koncentrerad på mina
vetenskapliga intressen.

Jag fick en påringning av chefen för försäkringsbolagens organisation. Han
ville engagera mig för en utredning om det verkligen ur allmän synpunkt
kunde vara skäl att nationalisera försäkringsväsendet. Han nämnde något om
en hög ersättning. Jag svarade omedelbart att jag skulle vara intresserad att
göra en sådan utredning. I min doktorsavhandling hade jag ju varit inne på
riskproblemen.

Utan att ha närmare kunskaper om försäkringsbolagen råkade jag säga, att
även om jag i allmänhet inte var så benägen för socialisering av näringslivet,
kunde kanske försäkringsbolagen vara ett undantag. Försäkring kan ju inte
vara annat än matematik plus organisation, tyckte jag.

Han svarade mig, att jag tyckte alldeles fel, varpå jag i min tur sa, att om
han, som visste så mycket mer om försäkringsbolagen än jag, hade rätt, skulle
det ju framgå av utredningen, där jag förutsatte att alla siffror skulle ställas till
mitt förfogande.

Han lovade att återkomma, när han talat vid sin styrelse. Men jag hörde
aldrig mer av honom.

Eljest i livet har jag aldrig frestats med pengar att göra några förändringar i
mitt arbetsliv. Jag gissar att det blev allmänt känt att jag inte kunde påräknas
göra någonting för pengar.

9. Sven Andersson, <i>På Per Albins tid,</i> s 299 ff.

10. I kapitel VI, sektion 2, redogjorde jag för alla de tillgängliga källor, som jag
inte varit i tillfälle att utnyttja i denna bok. Dit hörde memoarer, författade av
dåtida ledande politiker. I efterhand men före pressläggningen, har jag nu
tagit del av de memoarer, som omfattar tiden på fyrtiotalet när jag var hemma
och deltagande i svensk politik: av Ernst Wigforss, Axel Gjöres, Bertil Ohlin,
Per Edvin Sköld och Tage Erlander. Jag har då i första hand av tidsskäl inriktat
mitt studium på vad de skrivit eller inte skrivit om valutakrisen i början av 1947
och vad som orsaksmässigt föregick den och vad som efterföljde den.

Tredje delen av Wigforss' <i>Minnen</i> omfattade den långa perioden 1932–1949
och utkom före de övriga, redan 1954.

Närmast på tal om sitt förhållande till Knut Ewerlöf, när mot
samlingsregeringens slut denne avdelats för att följa arbetet i finansdepartementet,
förklarar Wigforss, som då varit finansminister oavbrutet sedan 1932: "Jag ska inte
heller förneka, att för min del en sedan länge ingrodd vana att i stort sett sköta
finanspolitiken på egen hand lade hinder i vägen för de överläggningar på ett
tidigt stadium, som skulle ha inneburit ett mera påtagligt samarbete" (s. 282).

Det var den inställningen hos Wigforss jag mötte, när jag blev med i
regeringen och både som handelsminister och professionell nationalekonom inte
kunde underlåta att ha intresse i den ekonomiska politiken inom den regering
som tillträdde sommaren 1945.

I kapitel X, sektion 2, nämnde jag hur praktiskt taget alla, både ekonomer,
politiker och folk i näringslivet ursprungligen fruktat en depression efter
krigets slut. Denna inställning hade präglat många av de betänkanden som
utarbetades av Kommissionen för efterkrigsplanering. Jakob Wallenberg, som
också var medlem i kommissionen, och jag hade tidigare än andra nått den
uppfattningen att vi inte hade att vänta en depression utan i stället en
högkonjunktur som kunde leda till överexpansion. Men som vi naturligtvis inte, mot
all historisk erfarenhet, kunde vara säkra i vår bedömning, fick vi nöja oss med
att söka tona ner depressionsförväntningarna inom kommissionen. Vi leddes
då också av en inställning att i högsta möjliga mån söka hålla ihop
ståndpunkterna i kommissionen inför den problemmättade efterkrigstiden.

Wigforss förbigår denna förhistoria och börjar med efterkrigstidens
förhållanden som de faktiskt utvecklade sig, tydligt synbara hösten 1945. När
handelsspärren från väster avvecklades, och samtidigt de under kriget högt
uppdrivna transportkostnaderna hastigt gick ned, blev stora delar av vår import av
både konsumtions- och produktionsvaror kraftigt förbilligad och kunde då
hastigt öka.

Vi hade haft ett ganska effektivt lönestopp sedan 1942, dock med viss
löneglidning inom den privata sektorn. När nu så många för konsumtionen direkt
och indirekt viktiga priser gick ner, var det allra först en naturlig och av alla
godtagen tanke, att återgång till förkrigstidens levnadsstandard i första hand
skulle få ske vid i stort sett oförändrade löner.

Men särskilt som en allt kraftigare högkonjunktur utvecklade sig, medan
omställningen från krigshushållning till fredshushållning försiggick utan
större svårigheter och då företagens vinster blev höga, var det naturligt, att de
fackliga organisationerna inriktade sig på lönestegringar. I detta sammanhang
framträdde då en klyfta mellan socialdemokraterna och de borgerliga
partierna. För socialdemokraterna fanns dessutom ett behov att återknyta till
förkrigstiden i krav på fortsättning av sociala reformer och en fortsatt omläggning
av skattesystemet i de mindre bemedlades intresse.

Wigforss' framställning i sina <i>Minnen</i> är i huvudsak en skildring av hur han,
principiellt och partitaktiskt, uppfattade denna utveckling. Hans och partiets
ståndpunkt blev mer och mer att lönerna skulle få stiga, nya sociala reformer
framdrivas och skattesystemet få modifieras, allt inom den ram som
förebyggandet av en prisinflation medgav, alltså vid oförändrade levnadskostnader. I
detta sista hänseende var vår politik till synes framgångsrik ända till mot slutet
av 1946. Levnadskostnaderna hade visserligen inte sjunkit men heller inte
stegrats intill dess.

För prisutvecklingen var även vad som hände utomlands av betydelse. När
Förenta Staterna hastigt tog bort alla kontroller från krigstiden och fick en
våldsam prisstegring våren 1946 genomförde vi fram på sommaren en
uppskrivning av den svenska kronan, vilket jag omnämnt i kapitel X, sektion 4.
Wigforss nämner om saken: "Såvitt jag minns skedde det under allmän
enighet, åtminstone bland företrädarna för de politiska partierna" (s. 323). I själva
verket föredrogs ärendet aldrig ens i regerinen, åtminstone inte i min närvaro.
Mitt minne om hur det gick till är alldeles säkert. Detta var emellertid endast
en lösryckt episod i vår pris- och penningpolitik, där jag fick råda.

Att fram emot valutakrisen våren 1947 Wigforss fick all anledning att se
allvarligt på inflationsfaran är givet.

Hans program hade varit att få all den lönestegring, de sociala reformer och
den utjämnande skattepolitik som kunde rymmas under oförändrade
levnadskostnader. Och detta hade således till synes lyckats ända till mot slutet av
1946.

Men då hade vi ännu inte fått den sista och större lönestegringen, som
skulle framgå av de pågående förhandlingarna. Han medger i förbigående och
i ett annat sammanhang, att den löneuppgörelse som förbereddes mot slutet
av 1946 fått gå ett stycke längre än han skulle ansett tillräckligt (s. 318).

Stora sociala reformer hade beslutats för en nära framtid. Men inget av de
stora utgiftsbesluten hade ännu trätt i kraft. De nya folkpensionerna och de
höjda barnbidragen skulle gälla från januari 1948. En kraftig stegring av
sjukförsäkringarna hade förebådats.

Löneregleringen för de statsanställda skulle träda i kraft vid mitten av 1947.
Omsättningsskatten skulle likaledes tas bort i mitten av 1947. Förslagen om
den direkta beskattningen var ännu inte framlagda för riksdagen.
Sänkningarna skulle inte komma förrän 1948. Inte höjningarna i de högre inkomstlagren
heller för övrigt.

Oron för stegrade risker för inflation delade jag med Wigforss och kände
den tidigare och ännu starkare än han. I ett helt annat samband påpekar
Wigforss: "Någon förkärlek för 'den lätta vägen' till uppehållen sysselsättning,
alltså eftergifter åt en inflatorisk utveckling, har Myrdal inte lagt i dagen" (s.
363). I fruktan för att vi byggde upp för inflation var jag mer än enig med
Wigforss.

(Han tillägger en anmärkning om att min "av temperament betingade syn
på näringsliv och samhälle aldrig varit någon lättförvärvad optimism. Jag
skulle tro att hans känsloliv över huvud taget under inflytande av faktorer som
undandrar sig inblick från utomstående, haft en anstrykning av mörksyn, som
mycket väl kan näras av skepsis och tveksamhet hos en fantasifull intellektuell
begåvning, när den är förbunden med stark känsla för de dystra frågorna i
mänsklighetens och de enskilda människornas historia." Denna
kvasipsykologiska utläggning om min tendens till "mörksyn" är helt felaktig, se kapitel VIII,
fotnot 4.)

Nej, skillnaden mellan oss var att jag såg klarare på inflationsfaran än
Wigforss. Men dessutom såg jag också en annan och mera omedelbar fara i, att
vi höll på att löpa fram emot en valutakris, som den tiden inte kunde mötas
som nu genom utrikes upplåning (se kapitel X, fotnot 6). Denna andra fara
vägrade Wigforss enständigt att se in i det sista.

Som handelsminister följde jag noga vad som hände med utrikeshandeln.
Vår valutareserv vid krigets slut hade varit stor. Jag var emellertid från början
ängslig att utrikeshandeln skulle råka i obalans.

Vad gäller först exporten bar jag ansvaret för hur den fick utvecklas inom
ramen av de bilaterala förhandlingar, som efter krigets slut ju var nödvändiga
(se kapitel XI, sektion 1). I en del av våra handelsavtal fick vi ge krediter till
olika länder. I synnerhet de exportåtaganden som gavs de nordiska
grannländerna lämnades ofta faktiskt som gåvor utan förväntning om återbetalning.
Allt detta tryckte i sin mån ner betalningsbalansen.

Importen stegrades naturligtvis oerhört efter den avstängning vi varit
utsatta för, och den var till stor del inriktad på lyxvaror, vilket inte var så underligt
efter krigstidens avspärrning. Och Axel Gjöres fann en glädje i att hastigast
möjligt avskaffa alla ransoneringar och kontroller. Inga importspärrar sattes.

I december 1946 infördes tvärtom importsubventioner! Wigforss' motiv var
att därmed hålla nere inflationen i landet, som var den sak som fascinerade
honom. Det skedde mot mitt bestämda avstyrkande vilket hör till allt det
Wigforss inte nämner. Vår valutareserv hade då börjat hastigt krympa.

Det var i samma drag som jag höll mitt decemberföredrag i
Nationalekonomiska föreningen och med utförlig och ingående motivering varnade för att vi
skulle nödgas begränsa importen (se kapitel X, sektion 4).

Wigforss nämner min varning och då, så långt efteråt, utan förebråelser i det
sammanhanget. Eftersom han inte var beredd att införa några
importbegränsningar, nödgades han förklara "att importförbud inte hade övervägts inom
regeringen" — vilket var sant — "men inte hindrade att enskilda
regeringsledamöter sett med oro på vad som försiggick" (s. 356). Längre fram och i ett helt
annat sammanhang medger han att jag haft rätt (s. 363).

Han påpekar emellertid redan här att det inte dröjde många dagar efter mitt
föredrag "innan riksbanksfullmäktige yppade sin oro och rådde till att
åtgärder för importreglering skulle undersökas", en händelse jag hade glömt. De
gav en ny varning mot slutet av januari 1947. Den 12 mars begärde de
omedelbart ingripande och så kom den 15 mars regeringsbeslut om
importförbud. Riksbanksfullmäktiges tidiga och därefter upprepade varningar att
importkontroll kunde komma att bli nödvändiga, lämnades i pressen utan
mycket av kommentarer, medan hela hetsen inriktades mot mig för mitt föredrag.

Wigforss' enständiga och fortsatta bortseende från valutariskerna ända till
det bittra slutet, när ett radikalt importförbud blev nödvändigt, tog sig uttryck
i de förhandlingar med oppositionspartierna till höger och med näringslivets
organisationer, som han fick Tage Erlander att inleda mellan den 24 januari
och 11 mars 1947 (se kapitel X, sektion 4). Medan valutorna då raskt
strömmade ut, inriktades dessa överläggningar enbart på inflationsfaran.

Vad gäller denna begränsning av ämnet för överläggningarna mötte
Wigforss ingen motsägelse från oppositionen. Som jag påpekade i kapitel X var
lättfärdigheten i fråga om valutan om möjligt ännu större hos dessa politiska
motparter. Och i den föregående remissdebatten hade enighet rått, att ingrepp
inte borde göras i importen.

När Wigforss till slut i den efterföljande sektionen "Valutorna strömmar ut"
kommer fram till att diskutera valutakrisen, som ledde till importstoppet den
15 mars, blir hans framställning oklar och motsägelsefull.

Han skyller först på oppositionen. "Om angreppen med anledning av
valutakrisen förts fram efter en enhetlig linje, alltså att åtgärder mot den alltför
stora importen borde ha kommit tidigare, skulle regeringen knappast ha
kunnat göra annat än medge sin bristande förtänksamhet eller sin bristande
beslutsamhet. I någon mån det förra eftersom en — svagt grundad —
förhoppning om förändring i handelsbalansen spelat någon roll för dröjsmålet. Men
väsentligen det senare ... Men oppositionen hade svårt för att enas om den
enkla handlingslinjen att importregleringen borde ha kommit tidigare. Man
hade kort förut reagerat skarpt mot tanken på ingrepp i den fria importen. ...
Det är klart att detta åberopades som försvar också för regeringens tövan" (s
357, 358).

Men detta är ju inte ett sakligt försvar utan bara ett partitaktiskt. Det var ju
regeringen och inte oppositionen som bar ansvaret, vilket Wigforss strax
därefter medger.

Litet längre fram fortsätter nämligen Wigforss: "Vill någon säga att detta
(valutakrisen) bara var en följd av den förut förda ekonomiska politiken, som
tillåtit uppkomsten av ett köpkraftsöverskott, så vill jag inte förneka att en helt
annan politik varit möjlig", och han fortsätter: "men den hade inte varit möjlig för
en socialdemokratisk regering." Detta är ju återigen inte en saklig utan en
avslöjande partitaktisk reflektion.

Wigforss fortsätter emellertid också:

"Det betyder inte att jag tar tillbaka medgivanden jag redan gjort, att vi
överskattat våra tillgångar och låtit planerna både för investeringar och
konsumtion stiga utöver den gräns där resultatet blir inflation." Återgien
fixeringen vid inflationen inom landet, som ju inte var den aktiva faktorn i
valutakrisen.

Att jag som handelsminister åtminstone sedan våren 1946 i fråga efter fråga
hade varnat mot den expansionistiska politiken men regelbundet förlorat mot
Wigforss, som stöddes av alla våra regeringskamrater — fastän i allmänhet
endast medelst tyst anslutning — finner Wigforss inte värt att påpeka. Inte
heller mera uttryckligt att hans politik bar skulden till valutakrisen.

Helt utanför sektionen om valutakrisen skriver han dock kortfattat i den
personkaraktäristik han ägnat mig: "Däremot borde vi 1946 utan tvivel ha
snabbare aktat på hans maning att med reglering av importen hålla utflödet av
valutor tillbaka." Det är allt vad han har att säga om de många tidigare
diskussionerna med mig i regeringsberedningar om vår ekonomiska politik,
som ju inte förrän i sista ronden gällde importkontroll.

Medan Wigforss systematiskt undandöljer våra meningskiljaktigheter om
den ekonomiska politiken praktiskt taget från början av vår gemensamma tid i
regeringen och genom valutakrisen, ägnar han en särskild sektion, "Gunnar
Myrdal", åt att analysera min personlighet. Den är gjord på fri hand och i
huvudsak utan anknytning till några särskilda problem.

Jag undantar då den kortfattade mening jag redan citerat, där han i helt
allmänna ordalag i förbigående erkänner att jag hade haft rätt och han orätt i
fråga om nödvändigheten av importreglering i december 1946. Tidigare
meningsskiljaktigheter om vår ekonomiska politik omnämner han inte alls.

Jag undantar också hans påpekande, att jag alltid varit en säker
anti-inflationist. Fast hans reflektioner i det sammanhanget om min konstitutionella
"mörksyn" är felaktig och obestyrkt, se ovan.

Jag undantar likaledes vad han skriver om den diskussion om kontant eller
in natura, som vi hade på trettiotalet, där ju Wigforss stod för "familjelön" mot
Alva och mig (se kapitel VI, sektion 13). Han medger att jag "nog får anses ha
avgått med segern" men gläder sig åt införandet av "de allmänna barnbidrag som
sedan kommit". Vi hade ju lagt tyngdpunkten vid vad vi kallade socialiseringen
av konsumtionen.

Men eljest är den allmänna personlighetskaraktäristik han på fri hand
genomför inte anknuten till några särskilda saker jag sagt eller gjort.

Jag är enligt Wigforss en "ovanlig mänska". Han säger sig inte ha kunnat
undgå att upptäcka att jag har "ett stänk av det geniala", vilket enligt honom
också förenas med "det barnsligt öppna och förtroendefulla, och (jag) såras lätt
av omvärldens hånfullhet eller ovilja. Hade Myrdal också haft något av barnets
vanliga stridslust, skulle han lättare ha funnit sej till rätta. Men det förefaller
som om en naturlig vänlighet berövade honom dett skyddsmedel mot
yttervärlden."

Wigforss måste här ha syftat på den tystnad jag efter mitt föredrag i
Nationalekonomiska föreningen i december 1946 iakttog mot den häftiga kritiken att
jag bar skulden till valutautflödet. Denna tystnad var emellertid föranledd
enbart av min lojalitet mot partiet och den regering jag fortfarande tillhörde,
som jag påpekat i kapitel X, sektion 4.

I motsats till sitt påstående, att jag saknade "stridslust" som skyddsmedel
mot yttervärlden, tillskriver Wigforss mig på sidan före "både förmågan att
övertyga och övertala, agitera ingår i den politiska utrustningen. För Myrdals
del var det inte frågan om någon brist i den agitatoriska färdigheten."

"Det kan säjas att intellektuella begåvningar av det sällsynta slag som vi har
exempel på i Gunnar Myrdal, inte har sin plats i praktisk politik, sådan den
utformas t ex i vårt eget land. Vad som där skapar respekt och ger inflytande
är ett problem med många dunkla sidor. Det har i alla händelser aldrig i någon
särskild grad varit intellektuella gåvor som fallit på Myrdals lott. <i>Det går inte
alltid bra samman med partipolitiken</i> (min kurs). Hans kritiska sinne sövdes inte
under den tid han var medlem i den socialdemokratiska regeringen och inte
heller då han förut följde partiets verksamhet från sin vetenskapliga
utsiktspunkt."

Det överdrivna påståendet om min ovanliga begåvning upprepar Wigforss
oavbrutet och ihärdigt helt onödigtvis. Den skulle uppenbarligen ha varit mitt
största fel i svensk politik.

"Det är inte oförklarligt med någon misstänksamhet mot den, som tycks
tänka snabbare än andra, därför hastigt löper igenom olika möjligheter,
kanske anser sig ha fått en rundblick och ett mera allsidigt omdöme, innan man
själv hunnit mer än till första aspekten. Livligheten i intellektet tar sig inte bara
uttryck i förmågan att hastigt bringa olika möjligheter till aktualitet utan också i
lusten att formulera skälen för dem så att de ger intryck av övervägda
ståndpunkter. <i>Böjelsen för att se styrkan hos stridiga argument kan verka som utslag av
obeslutsamhet och bristande hållning.</i> Särskilt om den rörlige under diskussionen
tycks ge en vederdeloman så mycket rätt, att den senares mera definitiva och
avvikande slutsats verkar som återtåg".

Återigen är det ur partitaktisk synpunkt och med helt abstrakta argument
Wigforss tolkar min strävan till objektiv analys som <i>"osäkerhet om den egna
stråndpunkten eller svängning under inflytande av stämningar",</i> som han strax
därefter påstår.

Så fullständigt abstrakt söker Wigforss komma ifrån vår
meningsskiljaktighet om den ekonomiska politiken inom regeringen. Hans besynnerliga
uppfattning är att förmågan att snabbt och objektivt analysera pågående utveckling
skulle innebära mottaglighet för känslostämningar och politisk osäkerhet.

Älskvärt nog slutar han: "Inom regeringen förlorade vi en stimulerande
kamrat. Var han samtidigt ett oroselement är jag inte säker på att sådana med
fördel kan undvaras. Det är möjligt att de har rätt som menar att han inte
riktigt passade i det svenska politiska klimatet. Slutsatsen är inte med
nödvändighet att det är Myrdal som helst borde ha varit annorlunda."

Det är ju snällt sagt men inte särskilt konkret om vår oenighet kring landets
ekonomiska politik under dessa år.

På andra ställen i denna andra del av sina <i>Minnen</i> följer Wigforss den
tradition som är vanlig och naturlig för memoarförfattare att säga
älskvärdheter om varandra. Wigforss gör det t o m i fråga om sin ovän i partitoppen
Gustav Möller. Tydligen i grämelsen över valutakrisen, där han haft fel, gör
han bara ett enda undantag: för mig.

När han kommenterar den sommaren 1945 tillträdande socialdemokratiska
regeringen talar han med oförställd vänskap och uppskattning om alla sina
nya regeringskamrater — utom mig. Om mig säger han ingenting annat än att
jag var "omstridd". Det är ett faktiskt misstag.

Som ordförande i Kommissionen för ekonomisk efterkrigsplanering, som
Wigforss efter regeringsbildningen abrupt upplöste, hade jag vunnit åtskilligt
av sympati, förståelse och förtroende i alla läger, eftersom jag med framgång
arbetat för åstadkommandet av ett samförstånd, som jag menade var så
angeläget i den ovissa och farliga tid som vi gick till mötes efter kriget.

Någon "obeslutsamhet" och "osäkerhet om den egna ståndpunkten" hade
jag sannerligen inte visat i mitt heltidsarbete i Befolkningskommissionen, där
jag på trettiotalet varit enveten och faktiskt fått en hel del uträttat i enighet (se i
kapitel VIII). Min trofasthet att i tio år under de svåraste förhållanden stå kvar
som exekutivsekreterare i Europakommissionen, ECE, för att i möjligaste mån
upprätthålla ekonomiskt samarbete i hela Europa, bär samma vittnesbörd.
Liksom tidigare att under världskrigets påfrestningar slutföra mitt arbete på
<i>An American Dilemma,</i> eller ett par årtionden senare <i>Asian Drama.</i> Någon
överintelligent hoppjerka har jag faktiskt inte varit i någon av de uppgifter jag
åtagit mig.

Den hetskampanj, som öppnades mot mig i samband med min alltför sena
offentliga varning för en kommande valutakris och ungefär samtidigt mot det
ryska handelsavtalet, som ju blev färdigt först mot slutet av 1946, undviker
Wigforss att tala om. Där kunde ju Wigforss omöjligt ha varit annat än på min
sida, fast han föredrog att tiga, då liksom i sina <i>Minnen.</i>

Men Wigforss valde också att tiga om många andra frågor och händelser
som spelat en roll i min politiska verksamhet under de två perioder under
trettio- och fyrtiotalen, då vi bägge varit deltagande i politiken.

Jag har redan påpekat att han helt undvikit att diskutera de för partiet och
landet farliga verkningarna av den ekonomiska politik som resulterade i
valutakrisen (se kapitel X, sektion 5 om vad jag kallade "efterbörden").

Bland de andra systematiska luckorna i Wigforss' framställning är en av de
viktigaste, att han helt försummar att nämna den handelspolitik som fördes
från krigets slut genom bilaterala överenskommelser, syftande till en återgång
till vad jag kallade "en organiserad frihandel" (se kapitel XI fr a sektion 1).

Wigforss har en sektion om "Rysskrediten", där han på ett riktigt sätt ger
hela förhistorien fram till och med samlingsregeringen. Som jag nämnt i
kapitel XI, sektion 1, tog han därefter ingen del i arbetet på slutförandet av
handelsavtalet med Ryssland. Om avtalet har han i memoarerna bara en del
inte helt tillfredsställande allmänna reflektioner.

Om hans intima samarbete med Lindahl, Alf Johansson och mig, som förde i
synnerhet mig ofta till flera sammanträffanden varje vecka, har han ingenting
annat att säga, än de lätt skämtsamma orden: "På socialdemokratins sida hade
ställt sig Gunnar Myrdal, som utarbetat en hel avhandling om
konjunkturpolitiken. Den hade fogats som bilaga till statsverkspropositionen."

I verkligheten hade jag den tiden i början av trettiotalet av Wigforss fått i
uppdrag att i samarbete med honom utarbeta den konjunkturpolitiska
inledningen till statsverkspropositionen 1933, som i sin tur byggde på många
diskussioner mellan Wigforss och oss unga ekonomer under hela hösten 1932.
Och den bilaga om konjunkturpolitiken, han nämner, hade ju också förberetts
under månader i vår krets. Den gavs stor betydelse i riksdagen och föranledde
bl a ilsken kritik från Anders Örne.

En kanske ännu viktigare lucka i Wigforss' framställning är att han lyckas ha
en hel sektion om socialpolitikens utveckling under trettiotalet utan att med ett
ord nämna befolkningsfrågan, Befolkningskommissionen och
familjepolitiken.

Wigforss var den första av de dåtida politiker som skrev ner sina minnen. I
de frågor jag nämnt blev hans suddiga och opportunistiskt selektiva
framställning nog ganska avgörande för vad som kom att stå eller inte stå i de senare
memoarerna, liksom för många ofullständiga och delvis snedvridna
redogörelser av ekonomer och historiker. Jag läste nyss en längre uppsats av två av mig
mycket uppskattade yngre kolleger. Den var ytterligt ytlig, förbiglidande och
även felaktig i fråga om förloppet före, under och efter valutakrisen 1947.

Axel Gjöres kallade den andra delen av sina memoarer <i>Vreda vindar,</i> 1967.
Han hade som folkhushållningsminister haft ett avgörande inflytande genom
att så hastigt som möjligt, mot mina varningar, avveckla kontrollerna och
ransoneringarna. Han visade aldrig en oro för valutautvecklingen och stödde
alltså oavbrutet Wigforss mot mig, ända tills importspärren och återgången till
ransoneringar blev nödvändiga. Han undviker varje diskussion om hur vi
hamnade i valutakrisen och vad verkningarna blev.

(Gjöres påstående att jag "ett år tidigare" — före Per Albins död — "pratat
om att nu skulle gubben sättas på glid" är falskt. Det skulle ha stridit mot hela
det förhållande jag hade med Per Albin.)

Per Edvin Sköld efterlämnade långa anteckningar om allehanda
tilldragelser. De finns nu utgivna i Gustaf Jonassons <i>Per Edvin Sköld</i> 1946–1951, utgiven
1976. Men om vår ekonomiska utveckling fram emot valutakrisen och om dess
orsaksförlopp finns ingenting antecknat.

Som den intellektuelle ledaren för det borgerliga partiblocket bar Bertil
Ohlin ett huvudansvar för den lättfärdiga inställningen i den borgerliga
oppositionen och i näringslivet, som jag omnämner i kapitel X.

I sina memoarer 1940–1951, <i>Socialistisk skördetid som kom bort,</i> utgiven så sent
som 1975, har Bertil Ohlin ett kapitel XV "Myrdal, Wigforss och den försvunna
valutareserven", sid 185–189. Dessa sidor är bara ett hopkok på vad Wigforss
sagt i sina <i>Minnen</i> med hans egna kritiska reflektioner nästan 30 år efter
valutakrisen. Dessa är koncentrerade i följande paragraf: "Hade man tillgripit
erforderliga åtgärder för att återställa den inre ekonomiska balansen och hade
man som Wigforss ansett att en importreglering likväl var ofrånkomlig, så
kunde den ha tillgripits på ett tidigare stadium och gjorts vida mindre hård
med en lugnare utveckling som följd" (s 186). Detta hade ju varit min linje men
förvisso inte Bertil Ohlins.

Om själva förloppet av valutakrisen fortsätter Ohlin: "Att under fyra
månaders tid ha en offentlig debatt inledd av en regeringsledamot själv om att vi
nog inte skulle kunna behålla fri import och att samtidigt underlåta åtgärder
för att skapa intern balans var verkligen en oförsvarlig politik." Men vi hade ju
då nått ett skede i utvecklingen, där det var för sent att skapa intern balans,
medan valutorna strömmade ut. För handlingsförlamningen under dessa fyra
månader var oppositionen lika ansvarig som regeringen. Alla stod emot
ingrepp i importen.

Under hela förtiden ända till valutakrisen var ju Ohlin och oppositionen lika
lättfärdiga som Wigforss och regeringen. Och under de fyra månaderna,
medan valutareserven hastigt rann bort, var oppositionen lika bestämt emot
importregleringar. Oppositionen betedde sig lika handfallet som regeringen.

På en punkt gör Ohlin en reservation mot Wigforss' framställning. Ohlin
menar att jag på trettiotalet gjort "praktiska politiska insatser" inom
socialpolitiken. "Här var han (Myrdal) sannerligen inte opraktisk utan en man som
tydligen såg väsentliga sammanhang och därmed underlättade praktiskt
politiska åtgärder."

Det slår mig nu, att under denna tid, när jag var i regeringen från sommaren
1945, jag inte minns att jag hade några personliga kontakter med Bertil Ohlin.
Vi var ju gamla vänner som ofta umgicks och hade diskussioner om bl a den
svenska politiken ända från trettiotalets början och även dessförinnan. Och
efter min hemkomst 1961 träffades vi igen ofta, särskilt de sista åren före hans
död. Men jag minns inte att vi då någonsin diskuterade valutakrisen, vad som
föregick den och dess följder.

Som förklaring till bristen på personlig förbindelse under min regeringstid
ser jag nu min regel att föra ut inre konflikter inom regeringen i samtal med
utomstående (se kapitel X, sektion 1). Men jag minns inte heller att Ohlin
någon gång gjorde ett försök till personligt närmande.

Om Tage Erlanders <i>1940–1949,</i> 1973, vill jag först säga, att jag väl förstår
hans tystnad om diskussionerna mellan Wigforss och mig om den
ekonomiska politiken. Ämnet låg ju långt utanför det, där han var erfaren och verksam.
Som statsminister efter Per Albins död hösten 1946 var det naturligt att han
följde Wigforss' linje och sammankallade de alldeles meningslösa och
felinriktade konferenserna med oppositionspartierna och näringslivets
organisationer. Mina anmärkningar om detta i kapitel X, sektion 4, har jag inte funnit
någon anledning att ändra efter att ha läst denna hans memoardel.

Men Tage Erlanders öppnare och mera generösa personliga inställning visar
sig ju i att han inte, som Wigforss, med tystnad förbigår hetsen mot mig
personligen före och under valutakrisen liksom om det ryska handelsavtalet
utan tar upp dess oriktigheter.

Hans stora förtjänst att lyckas hålla ihop den splittrade regeringen och
återuppbygga den socialdemokratiska politiken till fortsatta framgångar
framemot det lyckosamma valet 1948 har jag berört i kapitel X, sektion 5. Att hans
memoarer inte innehåller mycket av vad Sven Andersson senare berättat och
jag berör under rubriken "Efterbörden", är inte svårförklarligt. Det kan han
kanske komma tillbaka till någon gång, även om han naturligtvis nu känner
sig ha viktigare saker att skriva om än hur han kämpade för att hålla ihop
regeringen efter valutakrisen våren 1947.

Den systematiskt ofullständiga och snedvridna framställning av regeringens
ekonomiska politik fram emot valutakrisen i mars 1947, som Ernst Wigforss så
tidigt givit i den redan 1954 utgivna tredje delen av sina <i>Minnen,</i> har fått stå
som huvudkällan för vad svenska folket, inklusive ekonomer och historiker,
kommit att tro. Sitt klara syfte att föra bort intresset från själva valutakrisen,
dess förhistoria och dess följder har han i största utsträckning uppnått. Men i
verkligheten var den både av regeringen och oppositionen oförutsedda
valutakrisen en djupt skakande upplevelse i landet, och dess följder för flera år
framåt mycket betydelsefulla.

När Wigforss gav ut denna redogörelse, kunde han tryggt lita på att jag inte
skulle komma att läsa den. Jag var långt borta utomlands och bortvänd från
fosterlandets öden. Min verksamhet gällde en helt ny problemvärld: Europa
och det ekonomiska samarbetet i världen efter kriget.

Sedermera fortfor jag att leva och arbeta med internationella problem. Jag
kunde inte känna någon lust att i tankarna återvända till dessa år, när jag led
mitt nederlag i den svenska regeringen — tills Marcus Wallenberg
återuppväckte dessa minnen genom sin artikel 1979.

Jag skrev då först en tillrättaläggande svarsartikel. När jag så inför
pressläggningen av denna bok skulle uppfylla mitt löfte att titta på de memoarer som
omfattade min regeringstid på fyrtiotalet, läste jag i första rummet Wigforss'
<i>Minnen III,</i> som då mycket överraskade mig. Ingen gång när jag vid mina
besök i hemlandet hade träffat Wigforss, gav han mig anledning att tänka, att
den version han där gav skulle avvika så väsentligt från det intryck han gav
mig vid våra sammanträffanden.

Wigforss är nu död. Jag har också blivit till åren och för mig måste dessa
kapitel och denna fotnot också vara slutgiltiga. Jag vill nu bara tillägga att mina
studier av hans memoarbok liksom de andra memoarböckerna efter den här
bokens färdigskrivande inte givit mig anledning att i korrekturet med ett ord
ändra avfattningen av kapitlen X och XI.
