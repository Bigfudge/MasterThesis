SVENSKA FÖRFATTARE

DERAS LIV OCH VERKSAMHET

SKILDRADE FÖR BARN OCH
UNGDOM I HEM OCH SKOLA

AV

MARIE LOUISE GAGNER

II

ERIK GUSTAV GEIJER  
ESAIAS TEGNÉR
JOHAN OLOV WALLIN
FREDRIKA BREMER
JOHAN LUDVIG RUNEBERG
ZACHARIAS TOPELIUS


*

STOCKHOLM
P. A. NORSTEDT & SÖNERS FÖRLAG

<i>SJÄTTE TRYCKNINGEN</i>

STOCKHOLM 1925
KUNGL. BOKTRYCKERIET.  P. A. NORSTEDT & SÖNER
259537

<chapter name="Erik Gustav Geijer.">

<img>
<i>Ransäter.</i>

<b>Erik Gustav Geijer.</b>

I.

Låt oss i tankarna förflytta oss över hundra år tillbaka 
i tiden, till slutet av 1700-talet, och göra ett besök
på Ransäter, ett bruk i mellersta delen av Värmland. 
Huvudgården där ligger så vackert en gård
kan ligga, omgiven som den är av branta höjder och
milsvida skogar med djupa sjöar och porlande bäckar.
Alldeles i närheten rinner en å fram, som kommer från
den vilda Ransjön och som än breder ut sig till ett
litet lugnt vatten och än tränges ihop till en smal, 
forsande ström, för att slutligen falla ut i Klarälven. Vid
den ån ligga ej mindre än tre järnbruk. Ransätersbruket 
ägdes av den myndige brukspatronen Bengt
Gustav Geijer.


Var det tyst och stilla i skogarna norr om Ransäter,
så var det så mycket livligare nere vid bruket. En av
Ransäterspojkarna, Erik Gustav, beskrev sedan, när han
blev stor, hur det såg ut där. »Dessa lågor utur djup
av snö» — han menar masugnarna och smedjorna —,
»det under valv och pelare av is framforsande vattnet,
de tunga, vitt skallande hammarslagen, som i en natur,
frusen till vila, visa, att människan är vaken, senkraft
och svett i köld och drivor, kol- och tackjärnskörare i
långa rader med rimfrost i skägget, hästarna gnäggande 
med varma skyar ur näsborrarna, vimlet av folk
och bestyr — det är en tavla att se, det är en tavla att
leva!»

Erik Gustav, som var född 1783, hade sex yngre bröder
och systrar. Enkelt men trevligt hade de det i den lilla
envåningsbyggnaden med sin mörka förstuga och sina
rum med små blyinfattade fönsterrutor och tunga
möbler: massiva ekskåp, djupa länstolar och långa soffor.
Ordning och reda var det också i hela huset, ty
husfadern var mycket sträng och tålde ej något slarv, lika
litet som han tålde någon invändning eller frågvishet. Ve
den, som hängt någon av nycklarna på orätt plats eller
förlagt klädesborsten! Inte blev han egentligen ond,
brukspatronen, men försmädlig och dräpande. Kom han
på kökspigan med att hon slösade med veden, så tog
han henne i örsnibben, ledde ut henne på gården,
promenerade några varv med sitt offer kring stora lönnen,
gjorde så plötsligt halt, tog av hatten och bugade
djupt. — Men ändå höllo alla på gården varmt av
honom, både den milda, goda hustrun, barnen och de
underlydande, ty de visste, att han strävade efter att
ställa det så bra han kunde för dem allesammans. Fastän
han lät så barsk och sträng, hade han ett vekt hjärta,
och inte sällan hände det, att en fattig släkting, som
under bävan och oro begivit sig till Ransäter för att

be om hjälp i penningväg, lämnade gården glad och
tröstad.

Ett bättre, lyckligare hem än det Geijerska fanns ej.
Gudsfruktan, arbete och allvar rådde där, men ingen
tung eller tryckande ande vilade över det, och på
aftnarna fingo barnen vara med, då det lästes högt ur
någon av dåtidens stora svenska författare, t. ex. Kellgren
och Leopold, eller när det musicerades. Även ville
föräldrarna, att barnen skulle lära sig spela piano, och Erik
Gustav var inte mer än 6 år, då han fick sina första
spellektioner. Det var en gammal halvdöv moster, som
gav honom dem, och i början var han ej mer tacksam,
än att han gav sig till att mitt under timmen hoppa
ut genom fönstret. Men snart fattades gossen av en
varm kärlek till musiken, och det märktes, att han var
ovanligt musikalisk. — Under de långa vinterkvällarna
hände det också, att brukspatronen ställde till dans, och
ofta var han då själv med. På detta sätt fingo barnen
mycken övning, och Erik Gustav blev en skicklig dansör.

Liksom nästan överallt på herrgårdarna i Värmland
rådde på Ransäter stor gästfrihet. På den tiden
föreföll hela landskapet som en stor familj, nästan alla
bruksägarsläkterna voro befryndade på närmare eller
fjärmare håll, och det var gammal god sed, att man, första
gången man råkades, genast räknade ut släktskapen, lade
bort titlarna och använde orden faster, moster, farbror,
kusin, ja t. o. m. farfar och mormor.

Under julen stod glädjen högt i tak i Värmland. Det
var slädpartiernas, danstillställningarnas och de stora
gästabudens tid. I yrande snö bar det av genom de
stora skogarna, och det kunde hända, att det bakom
släden plötsligt hördes tassande steg och lyste fram eldögon
ur mörkret — det var vargarna, som hungern drivit
fram ur skogen. Men ingen lät sig skrämmas av ett
litet äventyr, följande dag bar det av igen, och medan

kölden knäppte i husknutarna, tråddes dansen till musik
av klarinetter eller fiol. Vanligtvis inleddes tillställningen
genom den s. k. långdansen, då gubbar och gummor,
flickor och ynglingar drogo förbi i en lång, brokig skara,
genom förstugor och korridorer, trappa upp och trappa
ned i halvskumma gamla hus, tills de slutligen hamnade
i stora salen, där balen skulle stånda. Det var gammaldags 
fina och sirliga danser, som sedan utfördes, dansen
betraktades som en konst, och mycken mjukhet och
behag vilade över den.

Det är idel vackra, ljusa, glada minnen, som Erik
Gustav Geijer tog med sig från sitt barndomshem ut i
livet. Också kunde han aldrig tänka på detta hem, utan
att hans hjärta blev vekt. »Jag tackar Gud», säger han i
sina <i>Minnen</i>, »för de bästa föräldrar. Minnet av den
lyckliga fläck, som deras hulda vård helgade, ligger som
ett solsken i mitt bröst. Det är en fristad i mitt innersta
inre, där jag tycker ungdomskällan ännu sorla. Allt,
vad vårens grönska har saftigt, vad skogens skugga har
svalkande, den friska böljan har vederkvickande, lukten
av granris och blomster, lantluft, morgonluft — allt
detta lever och är närvarande i detta minne, och
stadsliv, kammarliv, böcker oändligt, hela dammet på den
lärda stråkvägen har icke kunnat utplåna det. Det väller 
fram ur sanden som en springbrunn i öknen.»
</chapter>

<chapter name="Erik Gustav Geijer. II.">
II.

Hemma läste Erik Gustav tillsammans med bröderna
för en informator, men då han blev 12 år, sändes han i
skola i Karlstad. Det var underligt för gossen att sitta
instängd i en trång kammare i staden, och ibland kunde
en brinnande längtan efter hemmet komma över honom.
Men Erik Gustav var ingen bortklemad stackare utan
en rask, duktig pojke, och därför dolde han sin längtan
och grep raskt tag i skolarbetet. I skolan gick det

mycket bra för honom, och vid 16 års ålder var han
färdig att börja studera vid universitetet.

Det var på hösten 1799 Geijer anlände till Uppsala,
dit han hade åkt i egen kärra hela den långa vägen.
— I Uppsala fick den unge studenten snart hela sin
dag upptagen. Han beskriver på följande sätt, hur han
hade det: »Klockan ½ 6 stiger jag upp och läser
grekiska till kl. 8; vi äta då vår mjölkskål till frukost;
kl. 9 går jag och åhör professor Neikters föreläsning;
kl. 10 läser jag tyska privat för språkmästar Strömberg;
kl. 11 ritar jag; kl. 1 ätes middag; emellan 2 och 4
skriver jag kollegier och det franska tema, som jag kl. 4
bär bort till fransmannen Le Roy. Sedan talar jag latin
i kvällningen för Arosenius. Vidare läses Livius till
kvällsmåltiden.»

Studierna intresserade Geijer mycket, och ju längre
han kom in i dem, särskilt i studiet av historia och
filosofi, dess mindre tyckte han sig veta och kunna,
dess större blev hans kunskapstörst. Han kunde aldrig,
som de flesta av hans kamrater, nöja sig med att taga
reda på vad det stod i en bok, utan han ville själv tänka
över innehållet och bilda sig en egen åsikt. Därför gingo
studierna ej så raskt för honom som för många andra,
vilka bara tänkte på att ta examen så snart som möjligt
för att sedan kunna skaffa sig en bra plats.

Hemma önskade de, att Erik Gustav skulle bli färdig
med sina studier till 1803 års promotion. Det var första
gången ynglingen i någon viktigare sak var av annan
mening än föräldrarna, men han <i>kunde</i> ej, <i>ville</i> ej, sade
han, lova detta, ty han kände sig ännu så oklar och
omogen. I stället lovade han att vara ännu sparsammare
— han förstod ju, att det ej fanns vidare gott om
pengar hemma —, och han visar sig rörande tacksam i
sina brev hem, t. ex. då fadern givit honom pengar att
köpa kläde för till en ny syrtut. Så började han också
ge lektioner, och när han därjämte fick ta hand om två

av bröderna, som även skulle studera i Uppsala, gav
fadern med sig, och Geijer skulle slippa bli färdig till
1803 års promotion.

Geijers studieår i Uppsala voro ej bland hans
lyckligaste. Det var mycket han började grubbla över, och
själv var han rädd, att han skulle bli en drömmare, en
svärmare, som inte gjorde någon nytta i livet. Dessa
år var det också rätt oroligt i Uppsala. Nyare, mer
frisinnade idéer började spridas bland studenterna men
väckte oro bland professorerna och hos regeringen i
Stockholm. Geijer slöt sig förstås till de unga och
räknades, såsom vi få se, till de »misstänkta». Men för
att räknas dit behövde man under Gustav IV Adolfs
skuggrädda regering ej ha gjort sig skyldig till mer än
ett frisinnat, modigt ord.

Endast sommarferierna fick Geijer under dessa år
tillbringa i hemmet. Hur han njöt av att åter vara på
det älskade Ransäter och att i frihet få ströva omkring i
sina älskade skogar! Så mycket svårare kändes det
emellertid att återvända till Uppsala. När hemlängtan
riktigt kom över honom där, slog han sig ned vid pianot
och spelade en värmländsk folkvisa eller en jössehäradspolska, 
och så kunde han för en kort stund drömma
sig tillbaka till Värmland.

Då Geijer sommaren 1803 vistades hemma, beslöts det,
att han skulle för någon tid söka en informatorsbefattning 
i ett förnämt hus. En gammal god vän till familjen,
kapten Rappholt, skrev till en bekant från ungdomsåren,
riksrådet Malte Ramel, och rekommenderade den unge
studenten till det bästa. Man kan förstå, huru Geijer
själv och hur hans föräldrar skulle känna det, när någon
tid därefter den förnäme mannen svarade, att han ej
ansåg sig kunna mottaga den unge studenten i sitt hem, då
han genom efterforskningar i Uppsala fått veta, att »han
var en yngling utan stadga».

Den hederlige, bottenärlige Erik Gustav kände sig

utpekad, skymfad inför hela världen. Men i stället för att
klaga över vad som hänt beslöt han att genom
handling visa, hur orättvist omdömet var, hur litet man
kände honom. Han bestämde sig för att med en skrift
tävla i Svenska akademien. Så här berättar han själv,
hur alltsammans gick till.

»Rädd och med största hemlighet gick jag till verket.
Jag visste ej ens, då tanken uppstod, vilket prisämne var
utsatt för året. Det skulle stå i Post- och
Inrikestidningarna, vilka, efter att ha gjort sin rund i socknen,
stannade i prästgården. En augustiafton vandrade jag
med mitt bekymmer åstad dit och begärde under någon
förevändning av komministern att få se de nummer av
tidningen för året, som funnos kvar. Han drog fram en
gammal bordslåda, där bland ostskalkar och brödbitar en
bunt mer eller mindre fullständiga tidningsnummer var
instucken, lyckligtvis bland dem det jag sökte. På
hemvägen erfor jag först, vad det vill säga att gå och bära på
ett vittert foster. Tidningsbladet blev mig ordentligen
tungt i fickan. Mina tankar voro alla liksom på flykt. Mig
tycktes jag sökte dem, medan fötterna under en sent på
kvällen fortsatt vandring stötte mot stock och sten. Jag
kunde ej sova. Följande dagen slog jag upp och läste
under ångest och suckan i Dalins Svenska historia, som
defekt fanns i huset, vad som rörde den hjälte jag skulle
skriva om, Sten Sture den äldre. Det var alla mina
källor! Jag vet mig aldrig ha läst något så hårdsmält,
och likväl skulle därav utdragas den allra finaste saften
av en doftande vältalighet. Det var ett arbete! Lycka,
att den gamle riksföreståndaren ej känt det ännu i sin
grav.

Sedan man någorlunda kommit till rätta med ämnet,
var ej ringa svårighet att få det på papperet. Min far
var en sträng hushållare med sådant. Jag måste erkänna,
att jag hemligen och olovligen tillgrep, vad jag behövde.
Jag gömde mitt rov i ett gammalt tomt väggursfodral,

dit också Sten Stures äreminne, allt efter som det skrevs,
ark efter ark, nedsteg. Att bibehålla hemligheten var
ej lätt i ett hus, där alla voro vana att veta om
varandras göromål. Likväl lyckades det mig utan
förtrogen, och en vacker afton sänkte jag med darrande
hand och klappande hjärta mitt arbete, renskrivet och
häftat, omslaget och förseglat, i den dunkla gömma,
varur det med nästa morgonrodnad skulle avgå per
posto till Parnassens höjder. Det kunde hemma ej
inskrivas i postboken utan att väcka uppmärksamhet. Jag
bemäktigade mig därför, sedan postgumman om kvällen
gått, hemligen nyckeln till postväskan, rodde ensam tidigt
följande morgon över Klara älv till nästa postgård och
fick sålunda mitt paket inskrivet och avsänt.»

Hösten, som nu följde, tillbragte Geijer hemma. En
dag i början av december månad fick han i Post- och
Inrikestidningarna se en uppmaning från Svenska
akademiens sekreterare, att den författare, som till valspråk
över sin tävlingsskrift i Svenska akademien använt några
angivna versrader av den latinske skalden Horatius,
skulle ge sig till känna hos honom. Geijer förstod ej,
vad saken betydde, och såg så upprörd ut, att hans syster
Jeanne-Marie frågade honom, varför han blev så röd i
ansiktet. — Han besvarade samma dag uppmaningen och
fick då genast i brev från dåvarande sekreteraren,
Rosenstein, veta, att han vunnit akademiens stora pris. »Jag
störtade», berättar Geijer, »med det öppna brevet i hand
in i mina föräldrars rum. Deras överraskning var stor
och i början stum. Min goda mor slöt mig till sitt hjärta,
mina syskon omfamnade mig.» Den dagen fick Geijer
också mottaga en smekning av sin far, något, som var
mycket ovanligt. — Kapten Rappholt blev så förtjust,
när han tidigt en morgon fick höra, att hans käre Erik
Gustav, som han många år undervisat i musik, vunnit
en sådan framgång, att han måste hitta på något extra
roligt. Han gick genast in till sina bröder, gamla ogifta

officerare som han själv, satte en stol på bordet, sig själv
på stolen och förkunnade så med hög röst, vad som hänt.

På den tiden betydde en sådan framgång vida mer än
nu. Hela Sverige hade sina ögon fästade på pristagaren
i akademien, och det hade hänt, att sådana utmärkelser
skapat en ung mans framtid. — Geijer var själv minst
berörd av saken, ehuru han naturligtvis gladdes över den
upprättelse han vunnit; aldrig hade några lovord tyckts
honom så litet förtjänta, som när människorna talade om
»hans förundransvärda mognad».

Sedan Geijer 1806 tagit sin magistergrad, var han en
tid lärare i ett enskilt hem i Stockholm. Och då hans
lärjunge 1809 skulle företa en resa till England, fick
Geijer en brinnande önskan uppfylld: att fara ut och
resa.

Men innan han for ut, hade han en viktig angelägenhet 
att avgöra. Sedan länge tillbaka hade han hållit
av en av lekkamraterna från barndomstiden, den vackra
Anna Lisa Lilljebjörn på Odenstad, sju mil från
Ransäter. Nu kunde han ej dröja längre med att
fria till henne, fastän han visste det skulle dröja många
år, innan han kunde få gifta sig. — En vacker julikväll
lämnade han Ransäter, där han varit för att säga farväl,
och for vidare till Odenstad. Där blev man mycket
förvånad över hans ankomst, men Anna Lisa, som länge
haft honom kär, skänkte honom sitt ja, och hennes far
gav sitt samtycke, fastän Geijers framtidsutsikter voro
ovissa. Jublande glad skrev Geijer till föräldrarna och
fick av dem ett varmt svar tillbaka.

Englandsresan var synnerligen nyttig för Geijer. Allt
det manligt friska och kraftiga hos honom, som trängts
tillbaka under studieårens sökande och grubbel, vann nu
åter övertaget, och det var med glatt mod han vid
hemkomsten till Sverige 1810 började arbeta. Han var nu
utnämnd till docent i historia vid Uppsala universitet.

I Sverige hade under tiden timat märkliga händelser.

Fred var sluten med Ryssland, men på vilka förnedrande
villkor! Runtom i Sveriges land harmades och sörjde
man över det, som gått förlorat, och mångenstädes
började en stark längtan att höja fosterlandet ur dess
förfall vakna till liv. En del unga ämbetsmän i Stockholm,
de flesta värmlänningar, stiftade ett sällskap, Götiska
förbundet, som skulle ha till uppgift att ingjuta de gamla
nordbornas mannakraft, fosterlandskärlek och
frihetssinne i de uppväxande släktena i Sverige. Endast om
ungdomen bleve härdad och sund, fosterländsk och
dådkraftig, kunde Sverige gå en ny, lyckligare framtid till
mötes, menade göterna. De läste och studerade de gamla
isländska sagorna och dikterna, de ville knappt se ett fel
hos vikingatidens människor, de hade »stämmor», då de
kallade varandra med fornnordiska namn och hälsade
varandra med »hej!», de levde med ett ord i nordens
forntid.

En av dessa unga göter var Geijer, som vid den tiden
vistades i Stockholm för arkivstudier. Snart blev han en
av de ledande i förbundet, och då han föreslog, att detta
skulle ge ut en tidskrift för nordisk poesi och nordisk
saga, gingo alla medlemmarna in därpå.

I början var det Geijer som nästan ensam hade
tidskriften, Iduna, om hand. Första häftet innehöll icke
mindre än åtta dikter av honom, alla med ämnen från
forntiden, såsom de kärnfriska <i>Odalbonden, Manhem,
Den siste skalden, Vikingen</i>. Det var första gången
Geijer framträdde som skald, och det, som tänt diktarhågen
hos honom, var detsamma som sedan blev den drivande
kraften i allt hans arbete: kärleken till Sverige och allt
svenskt.

Ej förrän år 1817 fick Geijer den professorsbefattning 
i historia vid Uppsala universitet han länge önskat
och hoppats på. Året dessförinnan hade han gift sig med
sin trofasta Anna Lisa, som i sju år väntat på honom.

Få universitetslärare ha betytt så mycket för den

studerande ungdomen som Geijer. Hans föreläsningar i
historia voro mycket besökta både av studenterna och
andra intresserade personer. Dock voro föreläsningarna
ej alltid så lätta att följa med, ty Geijer var ofta mycket
kortfattad och knapp. Men ingen kunde som han med
några ord kasta ljus över ett tidevarv eller en person,
ingen kunde som han tränga ned i folkens och individens
innersta djup och ana sig till vad som fanns där, ingen
historielärare var med ett ord så <i>genialisk</i> som han.
Tvenne af Geijers historiska verk räknas ännu bland de
förnämsta vi äga: <i>Svea rikes hävder</i> och <i>Svenska folkets
historia</i>.

Åren gingo, och Geijers rykte steg allt mer. Hans
hem i Uppsala blev samlingsplatsen för allt vad staden
hade av vittra och begåvade män och kvinnor. Det, som
gjorde, att alla höllo så mycket av honom, var nog till
stor del, att han ej bara var den lärde professorn, utan
att han så varmhjärtat intresserade sig för allt mänskligt.
Sin bästa vederkvickelse fann han i diktning och musik.
Några av de vackraste psalmerna i vår svenska psalmbok, 
t. ex. n:r 89, »Du bar ditt kors», och 321, »Hur
härlig, Gud, din sol uppgår!» äro författade av honom.
Även i andra dikter har han givit uttryck för sina djupa
religiösa känslor, såsom i följande.

<tab><b>Vad jag älskar.</b>

<tab>Grönskande jord, min hälsning tag!
<tab>Blånande hav, dig älskar jag!
<tab>Livande ljus i djup och höjd,
<tab>himmelska sol, du är min fröjd. —

<tab>Men mer än jordens skönsta krans
<tab>och mer än blåa böljans dans
<tab>och mer än själva solens glans
<tab>älskar, älskar jag
<tab>himmelska ljusets gryende tröst
<tab>i ett bävande människobröst.


<tab><b>Natthimmelen.</b>

<tab>Ensam jag skrider fram på min bana,
<tab>längre och längre sträcker sig vägen.
<tab>Ack, uti fjärran döljes mitt mål.
<tab>Dagen sig sänker, nattlig blir rymden,
<tab>snart blott de eviga stjärnor jag ser.
<tab>Men jag ej klagar flyende dagen,
<tab>ej mig förfärar stundande natten,
<tab>ty av den kärlek, som går genom världen,
<tab>föll ock en strimma in i min själ.

Till de flesta av sina små dikter har han satt melodi.

I sitt hem var Geijer mycket lycklig. Anna Lisa
förstod honom så väl, och barnen utgjorde en stor
glädjekälla för honom. Särskilt nära hans hjärta stod enda
dottern, Agnes, »hemmets solsken och poesi», vilken ärvt
faderns musikaliska begåvning och sjöng hans visor så,
som ingen annan kunde det. Även hans kärlek till
naturen delade hon, och när våren kom med sol och värme,
då fröjdades de båda och gjorde långa vandringar i skog
och mark. Det var en sådan vårdag Agnes Geijer i ett
brev skrev följande: »... Dessa dagar ha varit så
ljuvliga... Jag har arbetat i trädgården, läst oändligt och
gjort långa promenader med pappa... Häromdagen
voro vi en hel eftermiddag ute i skogen och kommo
först hem i solnedgången — hörde göken och trasten och
plockade sippor. Pappa hade fäst en stor ruska
nyutspruckna björklöv från Gottsundavägen i hatten och
klätt min hatt med vitsippor både utan och innan — tydligen 
till stort nöje för alla de många studenter vi mötte
på hemvägen ...»

Samma dag Geijer flyttade in i egen gård i Uppsala
— den byggnad vid Övre Slottsgatan, som ännu kallas
Geijerska huset — diktade han den lilla vackra vers,
som nu är så känd:

<tab>Jag vet en hälsning, mera kär
<tab>än, värld, vad du kan ge.

<img text="Anna Lisa Geijer, f. Lilljebjörn.">

<tab>Den heter frid, Guds frid det är,
<tab>och därom vill jag be.
<tab>Dröj då, o frid, dröj i mitt tjäll!
<tab>Bliv bästa gästen min!
<tab>Ty dagen skrider, det blir kväll,
<tab>och natten bryter in.

I nedre våningen hade Geijer och hans båda söner
sina rum. Inte ser det alltid så ordentligt ut inne hos
professorn. Skrivbordet är överfullt av böcker och
papper. På pianot står en uppslagen notbok. Av och an

i rummet går Geijer med pipan i munnen. Han tänker
över sin föreläsning, skriver då och då ned några ord
men kan inte riktigt komma i farten. Och då är
frestelsen nära — pianot står där ju öppet. Han slår sig ned,
och den ena melodien efter den andra kommer smygande.
Ibland är det hembygden han drömmer om, t. ex. då han
sjunger <i>Vallgossens visa</i>.

<tab>På berget jag sitter,
<tab>runt om mig allt tiger,
<tab>i kvällen jag sjunger för mig själv.
<tab>Skyhög furan över mig stiger,
<tab>i djupet fradgar den stilla älv.
<tab>Och högt är berget, och tyst är i skogen.
<tab>Enslig är kvällen, ensam är jag.
—  —  —  —  —  —  —  —  —  —  —  —  —  —   

Men så minnes han föreläsningen och slår sig ned vid
skrivbordet igen. Och då kan det hända, att det går som
en dans. Ibland måste dock Geijer titta upp — måste se
ut i den lilla trädgården med sina fruktträd, syrener
och rosenbuskar. Den är hans stora glädje. Har någon
riktigt vacker blomma slagit ut, kan han ej motstå, utan
då tar han sina böcker med sig ditut och fortsätter
arbetet där. — Också djur är Geijer mycket förtjust i,
och när familjens ko föres hem från betet på aftonen,
då står professorn själv vid trädgårdshäcken och tar
emot henne. Och trots fru Anna Lisas protester
undfägnar han henne med sallat, spenat eller örter, som
han rövat i trädgården. — Men det finns andra djur på
gården än kon — bl. a. ett par getter, som Geijer en gång
fick se på torget i Uppsala och som han ej kunde låta bli
att köpa. De påminde honom så mycket om Ransäter!
Och Geijer och getterna blevo mycket goda vänner.

Vid mitten av 1830-talet stod Geijers rykte på sin
höjdpunkt. Få människors ord här i Sverige betydde 
så mycket som hans, och även i utlandet var hans

namn känt och ärat. Studentkåren hyllade honom ofta
och med glädje, ty den hade lärt sig förstå, att fastän
den berömde professorn ibland kunde förefalla kort och
kärv, så var han allt annat än stolt och högmodig.

På denna tid började det uppstå oroligheter i olika
delar av Europa. De lägre folkklasserna ropade på mera
frihet och rättvisa, men de styrande och många andra,
som hade alla franska revolutionens hemska överdrifter 
i gott minne, vägrade att göra några förändringar
— de ansågo det säkrare att låta allt vara, som det var.

Båda riktningarna hade anhängare i Sverige. Här
gällde striden huvudsakligen, hur riksdagen skulle vara
ordnad. De liberala — frihetsvännerna — yrkade på
att ståndsindelningen skulle upphävas, så att personer
ur alla samhällsklasser skulle få säte och stämma i
riksdagen. Geijer, som fruktade för att sådana stora
förändringar skulle göra hans älskade Sverige svagt och
söndrat, hörde länge till detta förslags motståndare, till de
s. k. konservativa. Det var just i Geijer detta parti hade
sitt allra starkaste stöd.

Men allteftersom åren gingo, undergick Geijer,
nästan utan att hans vänner märkte det, en förvandling.
Hans djupa, orädda ärlighet, som alltjämt drev honom
till nya forskningar, kom honom slutligen att inse, att det
låg en riktig tanke i kravet att låta varje medborgare
komma mera till sin rätt. Kanske skulle Geijer ändå
aldrig så helt ändrat ståndpunkt, om han ej med tiden
trängt djupare in i kristendomens sanningar, om ej
Kristus kommit att betyda så mycket för honom. »Intet
medborgarskap är för högt för den, som är kallad att
vara medborgare i Guds rike», fann han.

Och så inträffade den stund för Geijer, då han
förstod, att han måste öppet uttala sina förändrade åsikter.
Han visste, att detta skulle väcka upp en storm, han
visste, att många av hans käraste vänner inte alls skulle
förstå honom utan skulle med bitterhet vända sig emot

honom och anse honom för en avfälling, men allt detta
betydde för honom intet i jämförelse med att handla rätt
och ärligt.

<img>
Erik Gustav Geijer.

Geijers s. k. avfall, som inträffade 1838, väckte
oerhört uppseende i hela landet. Och det gick, som han
tänkt — många av vännerna dömde honom hårt och
lämnade honom. Det kändes bittert och svårt, men Geijer

stod upprätt ändå, och det fastän han var en gammal
man. Nyåret 1838 diktade han följande lilla vers, som
ger ett så vackert uttryck åt vad som rörde sig inom
honom:

<tab>»Ensam i bräcklig farkost vågar
<tab>seglaren sig på det vida hav.
<tab>Stjärnvalvet över honom lågar,
<tab>nedanför brusar hemskt hans grav.
<tab>Framåt! — Så är hans ödes bud,
<tab>och i djupet bor som uti himlen — Gud.»

Under största delen av sitt liv hade Geijer haft en
mycket god hälsa. Men på 1840-talet upptäcktes det, att
hans hjärta ej var bra. Han tog avsked från sitt
ämbete och bosatte sig i Stockholm för att kunna
göra studier i riksarkivet. Men han kände själv, att hans
tid snart var ute, och han sörjde ej däröver, såsom
synes av ett brev, skrivet på hans födelsedag den 12 januari
1847. »Du vet», säger han där till en god vän, »att jag
ofta sagt, det jag ännu ej känt slutet på mig. Jag tror
mig nu ha hunnit dit och tänker på min bana som på en
slutad mission, i vilken jag med förbundna ögon blivit
ledd av en vänlig genius.»

Kort därpå fick Geijer flera anfall av svindel. Men
han höll sig uppe ända till de sista dagarna.
Dödskampen blev ej svår, man hörde honom därunder flera
gånger utbrista, såsom ett ögonvittne berättar — »ej i
ångest utan som en längtans suck»: »Herre Jesus Krist».
Den 23 april 1847, just då klockan i S:t Jakobs
kyrktorn mitt emot Geijers hem ringde till bön och den
nedgående solen strödde sitt skimmer över de stilla vattnen,
löstes hans ande stilla från sina bojor.

*
</chapter>

<chapter name="Esaias Tegnér.">

<b>Esaias Tegnér.</b>

I hjärtat av Småland, icke långt ifrån staden Växjö,
ligger en socken, som heter Tegnaby. Ännu på
1860-talet stod där kvar en grå, förfallen stuga med
mosslupna väggar och två små fönster, det ena i taket. Folket
i bygden betraktade stugan med vördnad, för »där hade
biskopens farfar bott». Biskopen var ingen mindre än
Esaias Tegnér, och farfadern var en hederlig, arbetsam, 
gudfruktig svensk bonde, som levde på Karl XII:s
tid och som uppfostrade alla sina fjorton barn i tukt och
Herrans förmaning. Den yngste av sönerna, Esaias,
som var mycket begåvad, blev ej bonde som fadern och
bröderna, utan präst. Efter sin födelsebygd antog han
namnet Tegnér. Redan som ung kom han till Värmland, 
blev sedan komminister där i By socken på Värmlandsnäs 
och gifte sig med Anna Maria Seidelius, dotter 
till prosten i kontraktet.

Det var ett lyckligt liv man förde på det lilla enkla
komministerbostället, Kyrkerud. De båda unga makarna 
voro innerligt fästa vid varandra, och alla i trakten
höllo mycket av den raske, vänlige komministern och
den vackra, goda prästfrun. En hel barnskara växte upp
omkring dem. Den 13 november 1782 föddes den femte
i ordningen av sönerna. Gossen fick i dopet namnet
Esaias. Esaias Tegnér kom emellertid icke att växa upp
på Kyrkerud, ty en kort tid efter hans födelse blev

<img>
<i>Esaias Tegnér.</i>

fadern utnämnd till kyrkoherde i ett angränsande
pastorat, och familjen flyttade. Vistelsen där blev
emellertid ej långvarig; kyrkoherde Tegnér avled redan i
februari 1792. Fru Tegnér slog sig nu med sina fyra
yngsta barn ned på ett litet hemman i närheten,
Ingrirud. Penningtillgångarna voro mycket små, men
lyckligtvis hade de båda äldsta sönerna, Lars Gustav och
Elov, ej långt kvar på sina studier, och möjligen skulle
de sedan kunna bistå syskonen. Av dessa hade en,
Johannes, ej sina sinnens fulla bruk, varför man
beständigt måste ha vård om honom.

Ingrirud ligger icke i någon vacker trakt av Värmland, 
men en härlig björkallé förde upp till huset, och i
närheten fanns en gammal ättehög, där barnen ofta
brukade leka och gräva. En dag kom Esaias strålande hem
med några urnor, som han hittat där, och en annan dag
gjorde han i ättehögen en grav åt en liten död gåsunge,
som han hittat, och diktade då följande vers:

<tab>Lycklig du,
<tab>lilla gåsunge nu!
<tab>Varken korp eller räv eller kråka
<tab>dig mera skall råka.

Någon lärare hade modern ej råd att ha till den
tioårige gossen, utan han måste ta sig fram på egen hand.
Läsa hade modern redan för länge sedan lärt honom
under de långa vinterkvällarna, då hon satt vid sin
spinnrock, räkning och skrivning samt något latin hade
bröderna lärt honom, och nog syntes det, att han var en
ovanligt begåvad gosse. Men fru Tegnér hade omöjligt 
råd att låta honom slå in på studievägen, och när
en vän till familjen, kronofogden Branting på Högvalla,
erbjöd sig att ta honom till sig på fogdekontoret och
utbilda honom till sitt biträde, så tog modern tacksamt
emot anbudet.

På hösten 1793 reste hon med elvaåringen till Högvalla.

Sina saker hade han inpackade i en liten kista, och
mycket såg han ej ut för världen, klädd som han var i
klumpiga grå vadmalskläder och en randig ylleväst. Men de
stora blå ögonen, som voro så klara och kloka, och det
ljuslockiga håret gjorde, att man ej kunde låta bli att
se på pojken och tycka om honom. I rummet utanför
kronofogdens kontor fick han bo, och en enkel
brädsoffa blev hans bädd. — Snart blevo han och Branting
goda vänner, den lille Esse visade sig vara en riktig
»karlakarl» på kontoret och skötte de stora fogdeböckerna 
lika bra som någon annan. Roliga avbrott i det
enformiga arbetet vankades alltsomoftast, då Esaias fick
följa med Branting på dennes resor i distriktet. Huru
glad var han ej, då han fick kliva upp på baksätet i den
gamla schäsen och hade framför sig en lång resa
genom härliga granskogar, där linnean täckte marken,
förbi skummande älvar eller över leende bygder, där
rågen stod hög!

Allteftersom tiden skred framåt, tilltog Esaias' håg
för läsning, och under sommaren, då han hade mera
ledigt, drog han sig gärna undan till en enslig plats med
sina böcker. Ja, emellanåt klättrade han upp på
torvtaket eller högsta pinnen av en stege för att få vara
riktigt i fred. Mest älskade han Björners <i>Kämpadater</i>,
ett stort, tjockt arbete i läderband, innehållande en
samling fornsagor. Roligast av alla sagorna var historien
om Fritjof den djärve. Så inne var han i sagornas värld,
att han en gång, då han blivit satt att vakta kreaturen
så att de ej kommo in genom en öppen grind, glömde
bort alltsammans och blev funnen liggande över en
tuva och läsande i boken. — En annan gång, då det var
bråttom på kontoret och den unge skrivaren blev litet
huvudyr, råkade han att av misstag sanda — med
bläckhornet. Länsmannen, som stod och väntade på att få
skrivelsen, blev förargad och utbrast: »Gud vet, vad det
med tiden skall bli av er, som slarvar så där.» »Åh,

jag må väl åtminstone duga till länsman», var det
snabba svaret. — Emellertid var Branting vid sådana
tillfällen ej att leka med, och oftast skötte gossen sina
åligganden förträffligt. Snart började fosterfadern inse,
hur ovanligt begåvad Esse var, och begynte fundera på
om det var rätt att behålla honom hos sig såsom skrivare.
Då så den trettonårige gossen en gång under en färd
en stjärnljus natt kom att uppenbara, huru mycket han
på egen hand inhämtat om himlakropparna och deras
lagar, fattade Branting beslutet att meddela sig med
kapten Lövenhjelm på Malma, där Esaias' äldste bror
var informator, och fråga honom, om han ej skulle
vilja ta emot den yngre Tegnér i sitt hem och låta
honom få deltaga i undervisningen. Oaktat barnskaran i
det Lövenhjelmska hemmet var stor och penningtillgången 
knapp, svarade husfadern ja. Då Lars Gustav
Tegnér sedan efter halvtannat år lämnade Malma för
att överta en kondition hos brukspatron Myhrman på
Rämens bruk, blev ett av villkoren, att han skulle få ta
med sig sin yngre bror.

En vacker juliafton år 1797 kommo en ung man och
en halvvuxen gosse vandrande fram genom barrskogen,
som omgav Rämen. Åkdonet hade de lämnat efter sig,
ty de ville njuta i ro av den vackra vägen. Just som
de veko ut ur skogen, mötte dem en härlig anblick.
På ett näs, som stack ut i en sjö, ur vilken hundratals
holmar höjde sig, låg på en terrasslikt sluttande mark
och omkransad av fur och björk en vacker herrgård.
Det var Rämen. Ägaren därav, brukspatron Myhrman,
var en begåvad, viljekraftig man. Tack vare hans
klokhet och ihärdighet fanns nu runtomkring järnbruket en
blomstrande bygd: kvarnar och sågverk hade uppstått
nere vid vattendragen, milor hade anlagts i skogarna,
smedjor och masugnar gåvo bröd åt hundratals
arbetare, och röda stugor höjde sig här och var. Ordning,
arbetsamhet och punktlighet krävde han såväl av de

underlydande som av den stora familjens medlemmar,
men så föregick han också själv med gott exempel. —
Icke mindre än åtta gossar och två flickor växte upp i
hemmet. Arbetet på gården, i kök och visthus inverkade
dock ej hindrande på studier, idkande av musik och
läsning av goda författare. Brukspatronen själv var en
lärd man, som på sina lediga stunder njöt av att få
studera de gamla grekiska och romerska författarna.

Säkert var det med ljusa förhoppningar den unge
Esaias beträdde sitt blivande hem. Vid sin sida hade han
ju dessutom den av sina bröder, som han höll mest av.
— Men ej förrän man trädde in i biblioteket, där
väggarna voro upptagna av väldiga bokskåp, anade den
unge gossen, <i>hur väl</i> han skulle trivas på Rämen. Ty
böckerna voro redan nu hans egentliga värld.

På Malma hade han mest på egen hand — brodern
hade nämligen för sina studiers skull måst vara en lång
tid i Lund — studerat latin, grekiska och engelska, och
så utomordentligt minne hade han, att han endast tre
eller fyra gånger behövde läsa igenom en sida glosor i ett
stort svensk-latinskt lexikon, för att han sedan utantill
skulle kunna läsa upp hela sidan. Här på Rämen
kastade han sig främst över studiet av Homeros. — De
många svårigheterna i det digra verket endast eggade
honom, och till omväxling sysslade han med andra
studier. Så har det sagts om honom, »att han slukade
grekiska, läskade sig med latin och njöt ett och annat av de
levande språken som efterrätt». — Även i andra ämnen
visade han en rik begåvning. En gång hände det, då
han satt i ett hörn av skolrummet, fördjupad i en
latinsk bok, att han kom att lyssna till broderns
förklaringar för en av sina elever angående lärosatser av en
berömd engelsk filosof. Han vaknade upp, bevisade klart
och tydligt, att både satserna och förklaringarna voro
felaktiga och sjönk så ner i sitt hörn igen.

En stor lycka för Esaias Tegnér var det att få växa

upp bland en krets glada, kärnsunda ungdomar, som
älskade idrott och friluftsliv. Annars hade han troligen
överansträngt sig genom studier. Nu drogo de unga
gossarna Myhrman honom snart ut i skog och mark till
brottning och språng, till trissa och klot. Om vintern
åkte man kälke från svindlande höjder eller skridsko på
den spegelblanka sjön. Sina lekkamrater och sig själv
gav Esaias namn efter hjältarna i trojanska kriget. —
Särskilt skicklig blev Tegnér med tiden i kägelspelet.
Väldiga masurklot kunde han på 30 à 40 stegs avstånd
slunga fram mot käglorna, och ej sällan träffade han
själva »kungen».

Efter ett längre besök hos modern 1798 återkom Esaias
Tegnér till Rämen, men nu i egenskap av lärare för de
yngre gossarna Myhrman. Han föreföll tystare och
mera sluten och var ännu mer svår än förr att få ut ur
studierummet. Det bästa man kunde ge honom var ljus,
ty de ljus, som den ordentliga husmodern på Rämen
delade ut åt honom som till husets övriga medlemmar,
räckte ej långt. Den, som ofta hjälpte honom i detta
avseende, var den yngsta dottern, Anna Myhrman. En
morgon, när huspigan kom in till honom för att elda, satt
han ännu kvar vid boken, mycket häpen över vad hon
ville »så sent».

Redan på Högvalla hade Tegnér börjat skriva vers,
och han fortsatte att författa på Rämen, men blev
mycket förargad, när man upptäckte detta. Och ju mer han
kom att lära känna de stora författarna, ju större blevo
hans anspråk på diktningen, och ju mindre fick han håg
att själv skriva poesi.

Tack vare understöd från Branting och Myhrman blev
det möjligt för Tegnér att vid universitetet få fortsätta
sina studier. En septemberdag 1799 körde genom norra
tullen i Lund två stora fullpackade bergskärror. På
dem rymdes emellertid utom de skjutsande också fyra
unga studerande. I kistor, koffertar och lådor hade de

mat, kläder och böcker instuvade. Det var Esaias
Tegnér och tre bröder Myhrman. Rummet, som Tegnér och
hans kamrat skulle bo i, var beräknat endast för en
person men fick räcka till för två. Värst var det med den
smala sängen, men när det kändes för otrevligt att ligga
där åt morgonsidan till, så gingo de båda rumskamraterna 
upp och vederkvickte sig med ett parti schack samt
togo så itu med studierna. Själv säger Tegnér, att han
läste en 18, 20 timmar om dygnet. I början var hans
mål endast att så hastigt som möjligt taga kansliexamen
för att sedan genast kunna förtjäna sitt bröd, men
uppmuntrad av professorerna, som med häpnad sågo hans
stora begåvning och djupa kunskaper, särskilt i latin och
grekiska, beslöt han att försöka utsträcka sina studier
till filosofiska graden. Som han tyckte sig komma längre
genom självstudier än genom att åhöra professorernas
föreläsningar, sågs han sällan på dessa, och i sällskapslivet 
deltog han nästan ej alls. De andra studenterna funno 
honom också förläst och nästan folkskygg.

Men så var han också redan vid 19 års ålder färdig
med sin kandidatexamen, och vid magisterpromotionen
år 1802 erhöll han på grund av sina höga betyg
hedersrummet bland de 34 filosofie magistrarna.

Under somrarna vistades Tegnér alltjämt på Rämen,
och där sammanträffade han 1804 bl. a. med Geijer,
som med en del kamrater företagit en jaktutfärd till
östra Värmland. På följande sätt beskriver Geijer
Tegnér: »Man kunde kalla honom den frånvarande gästen
ibland de många närvarande. Han var smärt och spenslig, 
med ljust, lockigt hår och blåa, särdeles klara ögon.
Men dessa ögon tycktes ej se något framför sig, och
deras ägare vankade omkring liksom i en halv dröm. Blott
om hans uppmärksamhet väcktes på något, strålade dessa
ögon med ett eget, skalkaktigt ljus, vanligen åtföljt
av ett blixtrande infall och ett godmodigt småleende.»
Mycket olika voro de båda unga männen, och rätt litet

förstodo de varandra, men med beundran talar Geijer
om »det stjärnfall av bländande hugskott», som utmärkte 
Tegnérs sätt att samtala, när han äntligen <i>ville</i>
tala. »Man visste lika litet gången av hans tankar som
solstrålens väg genom löven, ty allt, vad han sade,
blänkte.»

I allmänhet var Tegnér vid denna tid rätt tung och
dyster till sinnes. Livet syntes honom underligt, ja,
gåtfullt, och ofta hängav han sig åt grubbel. Lars Gustav
Tegnérs död, som inträffade 1802, grep honom djupt,
och det var egentligen endast under sommardagarna på
Rämen, som man kunde få se honom lysa upp. En oro
av särskilt slag tryckte honom därjämte; han hade fattat
kärlek till yngsta dottern i huset, Anna, och visste, att
hon älskade honom tillbaka, men såg inga utsikter att
kunna gifta sig på länge.

Emellertid ljusnade det småningom för den unge Tegnér. 
Han blev adjunkt i estetik vid universitetet i Lund,
och då han dessutom fick ett par andra, mindre
befattningar därstädes, kunde han tänka på att sätta eget bo.
1806 stod bröllopet på Rämen, och glada och lyckliga
reste de unga makarna så till sitt hem i Lund.

Ifrån denna tid sker en stor förändring i Tegnérs
lynne. Det inåtvända och dystra försvinner alltmer, han blir
språksam och öppenhjärtig och kan vara uppsluppet glad
över det egna hemmet och härden. »Den snillrike
grubblaren var snart i sitt hem den älskvärdaste värd, i alla
kretsar en efterlängtad gäst för sitt spelande skämt, sin
ljungande kvickhet, sina blixtrande infall», säger en av
hans levnadstecknare.

Men snart kommo all vars tider för det svenska folket.
Krigsfaran växte allt mer, och slutligen, i februari 1808,
slöto sig Danmark och Ryssland till Sveriges fiende,
Frankrike.

I Skåne lever man i ett halvt belägringstillstånd. Den
svenska arméns högkvarter är förlagt till Lund, och där


hör man, hur danskar och bajrare, regemente på
regemente, samlas vid Helsingör. Dagligen väntar man, att
en övergång av Sundet skall ske, ty kölden är mycket
skarp. Den ena krigsgärden utskrives efter den andra,
och då det ej finns tillräckligt med övade trupper,
utskrives ett lantvärn av landets ogifta män mellan 18
och 25 år. Från plog och harv, från verkstad och
kontor strömma de till, de unga, för att ställa sig under
fanorna.

Allt hör och ser Tegnér, och, gripen av ögonblickets 
allvar och hänförelse för kampen för fosterlandet,
skriver han sin stolta dikt <i>Krigssång för skånska
lantvärnet</i>. I eldiga strofer skildrar han, hur krigets
stormar närma sig de fredliga bygderna, och uppmanar han
sitt folk till kamp för hem och härd. Tegnérs poetiska
begåvning var redan förut känd, och mången hade i
honom anat en blivande stor skald, men det var först nu,
när hela hans väsen fylldes av en stor enda känsla, som
hans diktning blev sådan, att den grep människorna.
»Som en stormklocka ljöd denna dikt i alla
fosterländska bröst.»

Den segerdröm Tegnér givit uttryck för i sin »Krigssång» 
blev aldrig verklighet. Till följd av dålig föda
och utrustning dukade lantvärnet under för sjukdomar,
och slag i slag följde den ena olyckan för landet på den
andra. En våg av bitterhet och förtvivlan gick genom
Sverige.

Det var vid denna tid som Götiska förbundet<footnote>Se sid. 10. </footnote> stiftades. 
Tegnér blev medlem därav och läste med glädje
och intresse Geijers vackra dikter i sällskapets tidskrift,
Iduna.

Sommaren 1811, då Tegnér vistades på Rämen, beslöto 
han och fyra av bröderna Myhrman att, såsom raska
bergsmän anstod, själva en gång köra sitt järn till
Filipstad. Klockan två på natten bröto de upp för att

sköta om hästarna och sela på, och sedan bar det av.
Det var ej mindre än fyra mil de hade att färdas, och
först på kvällen kommo de fram. Så lossades järnet, och
de återvände men med spannmålslass. Nu blev färden
ej så rolig, ty ett stritt regn föll, och oaktat
vadmalsrockarna blevo de fyra männen genomblöta. Även
matsäcken hade tagit slut. Men företaget var en hederssak.
Efter nära två dygns vaka anlände de sent på natten med
sina lass till Rämen, hungriga och våta men tillfredsställda 
över att ha visat sig duga till någonting annat än
»herremän».

Under denna vandring var det som Tegnér diktade
Svea. Medan han vandrade där bredvid foran i den tysta,
vackra sommarnatten och stjärnorna lyste där ovan,
forsen dånade och granarna susade omkring honom, fylldes
hans sinne med harm och bitterhet, då han tänkte på hur
Sveriges folk delvis självt förskyllt sin ofärd. Men inom
honom tändes också hopp om att ett nytt, kraftigare
släkte skulle växa upp, som bättre än de gångna
släktleden skulle vaka över landets ära. Så sjunger han om
ett <i>pånyttfött</i> Sverige.

Med <i>Svea</i> erövrade Tegnér Svenska akademiens stora
pris. Ingen av dem, som voro med på akademiens
högtidsdag, då Wallin med sin härliga röst på ett
gripande sätt läste upp dikten, glömde den stunden. Man
hade svårt att icke utbryta i högljudda snyftningar och
stormande bifall. Och för mången var det först från
denna dag som begreppet fosterland blev riktigt klart.

År 1812 blev Tegnér utnämnd till professor i sin
älsklingsvetenskap, grekiska. Samma år flyttade han
in i egen gård, ett litet hus, som ännu finns kvar i
samma skick som på Tegnérs tid. Låt oss ett ögonblick
flytta oss hundra år tillbaka i tiden och göra ett besök
i skaldens hem!

På den höga stentrappan utanför det enkla envåningshuset 
leka några lockiga barn med en frodig mops. Det

är Tegnérs favorithund, Atis, som regelbundet följer sin
herre till föreläsningarna i grekiska och hela tiden,
medan lektionen varar, ligger vid hans fötter. Blir
föreläsaren, såsom lätt händer, så intresserad av sitt ämne, att
han glömmer tiden, så börjar Atis att rycka honom
i rocken för att påminna honom om hur mycket
klockan är. — Vi träda in i en stor sal till höger, men
innan vi öppna dörren, få vi först höra efter, om ej
därifrån hörs ljudet av tunga steg och ett dovt, entonigt
gnolande. Då diktar skalden, och då lämna honom alla
i fred, t. o. m. Atis. — Men höres intet därinifrån, så
stiga vi på och ta en överblick av det enkla rummet. Från
golv till tak gå bokhyllor, framför en pärlfärgad soffa
står ett brunbetsat skrivbord, och ingenting anmärkningsvärt 
finnes utom två fördjupningar i de bägge motsatta
hörnen på golvet, där Tegnér vänt under sina
vandringar i kammaren.

I detta enkla rum tillbringade Tegnér de lyckligaste
arbetsåren i sitt liv. Här förberedde han sig till sina
föreläsningar, men här skrev han också de härliga
diktverk, som buro hans namn över allt Sveriges land.
Bland tidigare skaldestycken av honom märkas den
utomordentligt ståtliga <i>Sång till solen</i> och <i>Karl XII</i>,
vari författaren sjunger ut sin beundran för den unge
hjälten, samt <i>Sången</i>, som utgör ett jubelrop över den
lycka diktargåvan kan skänka. Redan nu framträdde i
all sin glans Tegnérs säregna och lysande stil med dess
klarhet och bildrikedom.

I början av 1820-talet kommo ytterligare ej mindre än
tre stora dikter, <i>Fritjofs saga, Nattvardsbarnen</i> och <i>Axel</i>.

En vinterkväll på nyåret 1819 sitter Tegnér vid
brasan och läser i sagorna från forntiden. Hans tankar
gå tillbaka till barndomsdagarna i Värmland, till
Björners <i>Kämpadater</i> och särskilt till sagan om Fritjof den
djärve. Flere av göterna hade valt fornnordiska
ämnen till sina dikter, och en stor samtida dansk skald,

Oehlenschläger, hade genom sina skaldestycken <i>Hakon
jarl</i> och <i>Helge</i> gjort sitt folk förtroget med denna tid.
Tegnér älskade ju forntiden, men fann ändock många
av göternas dikter misslyckade, emedan de nödvändigt
skulle ha med alla de vilda, råa, grymma drag, som
utmärkte den tidens människor. Smaklösa blevo lätt
sådana dikter, särskilt för den, vilken, såsom Tegnér,
under större delen av sitt liv levat tillsammans med de stora
grekiska författarna och lärt sig älska och beundra
deras måttfullhet, lugna höghet och skönhetssinne. Visst
lockade och drog Fritjofssagan diktaren, men även i den
fanns mycket rått och vilt, som det bjöd honom emot att
taga med, och så småningom uppgav han tanken på att
slaviskt följa sagan och beslöt att dikta mera fritt. Ju
mer han fördjupade sig i diktningen, dess kärare blev
honom Fritjofsgestalten, dess mera älskade han att
lägga in i den allt det stolta, vackra och höga, som
utmärker det nordiska ynglingaidealet. Det är sant, att
Tegnérs Fritjof i mycket blev sagans Fritjof olik, men
sådan Tegnér framställde honom för sin samtid, blev han
dess älskling.

Vi, som läst <i>Fritjofs saga</i>, sedan vi voro små, ha
nog svårt att föreställa oss, vilket uppseende denna
dikt väckte i Sverige, då den kom ut, hur man
skyndade sig att genom avskrifter låta vänner och bekanta
få del av den, hur man lärde sig den utantill, ja, hur
man rent av levde med i dikten. Men det var icke blott
det svenska folket, som älskade den, även andra nationer
tilltalades av den i hög grad. Snart nog översattes
<i>Fritjofs saga</i> till danska, tyska och engelska, och efter
hand överflyttades hela dikten eller delar av densamma
till de flesta Europas språk, t. o. m. till ryska, polska
och nygrekiska. Tegnérs namn nämndes i utlandet vid
sidan av Linnés.

<i>Nattvardsbarnen</i> är en skildring av barnens
konfirmation och första nattvardsgång under pingsthelgen i en

svensk lantkyrka, och i <i>Axel</i> berättar Tegnér om en
tapper karolin, Axel Roos, som av Karl XII sändes från
Bender såsom kurir till Norden.

Under det från alla håll stämmor hördes, som prisade
den store skalden, var det en här i Sverige, som såg
mycket nyktert och kritiskt särskilt på Fritjofs saga och
visade på åtskilliga brister i den. Det var Tegnér själv.
Så fullkomligt fri från fåfänga och självöverskattning
ha ytterst få stora män varit. Men Tegnérs frihet från
dessa karaktärsfel sammanhänger nära med hans
bottenärlighet och storsinne. Ingen kunde i högre grad än
han glädja sig åt och framhålla andra diktares storhet.
Långt över sig satte han t. ex. Franzén, om vilken han
en gång yttrade: »I poetiskt avseende är jag icke ens
värd att lösa upp hans skorem.»

Just därför att allt det pris, som kom honom till del,
föreföll honom oförtjänt, var det honom ibland en plåga.
Vad som emellertid ej kunde annat än fröjda honom, var
studenternas hyllning. Ungdomen älskade han, och den
älskade honom tillbaka. Hur mången kväll, då han satt vid
sin lampa i arbetsrummet blev han ej kallad ut att
lyssna till serenad av unga friska röster! Och när de många
taktfasta stegen hördes på gatorna och torgen i närheten
av Tegnérs bostad, visste man genast, vad som skulle
ske. »Naturligtvis ska de till Tegnérens och ropa vivat»,
sade man. Och starka ljödo vivatropen, när Tegnér
trädde fram till fönstret eller på trappan och talade till
sina unga vänner. En gång hände det, efter det
professorerna beslutit sig för att icke mottaga de vanliga
maj-gratulationerna och rektor avlyst vivatropen, att
studenterna ändå samlades utanför Tegnérs hem och
hurrade för honom, men Tegnér blev sittande kvar vid
arbetet. Det kunde studenterna ej bära, utan en av dem
gick fram till fönstret, knackade på rutan och viskade
tjuvpojksaktigt: »Var inte rädd för rektor utan kom ut
till oss!» Då kunde Tegnér ej längre stå emot.

Många bjudningar förekommo både i Lund och på de
stora godsen i närheten, och oftast var Tegnér den mest
firade gästen. Dikter av olika slag, för det mesta kvicka
och skämtsamma, strödde han omkring sig, och det fanns
knappast någon ung dam i skaldens sällskapskrets, som
ej ägde några verser av honom i sitt album.

Allra bäst trivdes Tegnér i en klubb, Härbärget, som
bildats av honom själv samt en del kamrater och
umgängesvänner. Här kunde han känna sig alldeles fri
och ogenerad, här politiserades det, här berättades
historier och anekdoter och skämtades öppet om allting.
Ej sällan läste Tegnér upp någon dikt, riktad mot någon
litterär motståndare. Tonen i sällskapet blev emellertid
ej sällan mindre fin, och ofta hände det, att Tegnérs
yttranden, burna vidare av skvallret och kanske ofta
vanställda, väckte anstöt i staden. Men låta bli att hålla av
honom kunde man ej.

Det var emellertid ingalunda blott solljus över Tegnérs
liv. Den präktiga och kloka fru Anna hade ytterst svårt
att få inkomster och utgifter att gå ihop, ty barnskaran
hade vuxit, och professorslönen var ej stor. De ekonomiska
bekymren tyngde Tegnér rätt mycket, och häri har man
kanske att se en av orsakerna till att han — 1824 —
mottog kallelsen att bliva biskop i Växjö stift. Skilsmässan
från Lund, studenterna och lundaborna kändes mycket
svår för skalden, ja, mycket svårare, än han väntat —
de senaste åren hade han trivts mindre väl i den lilla
universitetsstaden —. »Det känns, som om man övergåve 
ett fädernesland, vars värde man först kände, då
man skildes från det», yttrade Tegnér vid sin sista
föreläsning.

Säkert var det en olycka för skalden, att han valde
biskopskallet. Mycket gjorde honom mindre lämplig
därför, och hoppet, att han under vintrarna skulle få tid
att mera ägna sig åt diktning, vilket nog bidragit till att
han mottagit kallelsen, sveks fullständigt.

Att så blev fallet, berodde emellertid förnämligast på
Tegnér själv. Hade han ej varit den bottenärliga,
plikttrogna människa han var, så kunde han mycket väl hava
lämnat stiftet att i rätt hög grad sköta sig självt. Det
hade sedan länge varit ganska försummat. Nu kunde
han det ej. »Ärelös vill jag ej gärna bli», skriver han
till en vän, »och det skulle jag verkligen åtminstone själv
anse mig, ifall jag vårdslösade en syssla, för vilken jag
tar lön av staten. Både såsom fogdeskrivare och
professor har jag alltid varit nitisk i ämbetet, icke därför
att det alltid roat mig, men <i>emedan jag ej gärna ville
förakta mig själv</i>.»

Och så börjar för honom ett rastlöst arbete. Redan
kl. 5 på morgonen sitter han vid skrivbordet. Det är
teologi han studerar, dagarna igenom kan han sitta
inmurad bland kyrkofäder och teologer, oaktat detta
studium tilltalar honom mycket litet. »Han ville ej
skämmas för sina präster.» — Så kommer en massa
skrivgöromål för domkapitlets räkning, präst- och
skolexamina. Nästan hela sommaren är han ute på resor i det
stora stiftet: då håller han visitationer och inviger
kyrkor — icke mindre än 31 nya kyrkor uppfördes i stiftet
under Tegnérs tid — och tar reda på hur det står till i
församlingarna. Det småländska prästeståndet stod vid
denna tid ganska lågt, superiet frodades i bygderna och
med det mycket annat elände. Ej sällan blev Tegnér
tvungen att låta avsätta dåliga präster, något som
beredde honom ej så litet förtal och obehag.

Allra varmast intresserade han sig för skolorna, och
många av sina ståtligaste och vackraste tal har han
såsom eforus vid Växjö gymnasium hållit därstädes.

Ännu ett stort arbete följde med biskopskallet,
nämligen riksdagsmannaskap och medlemskap i en mängd
kommittéer.

Man tycker, att vistelsen i Stockholm jämte omväxlingen 
av arbete skulle ha berett skalden glädje, men så var

ej förhållandet. — Tegnér, som under sin ungdom och
tidigare mannaålder varit starkt frisinnad, kunde ej lida
den hänsynslöshet, varmed demokraterna förde fram sina
yrkanden, och började frukta, att deras strävanden
egentligen gingo ut på att »sätta massan över förståndet,
armstyrkan över tanken». Ridderlig som han var, plågade
honom särskilt de hätska anfallen mot den gamle
kungen, Karl Johan. Som vanligt skydde han ej att
säga ut, vad han tänkte, och detta ådrog honom många
angrepp från den liberala sidan både i riksdag och
tidningar.

Säkert skulle Tegnér ha tagit dessa angrepp med
ganska mycken ro, om han varit frisk. Men ända sedan han
flyttade till Växjö, hade hans hälsa varit vacklande.
Sjukdomen yttrade sig i en svår oro i sinnet, i retlighet och
melankoli. Rätt tidigt anar han, att hos honom finnes
anlag till sinnessjukdom, men med järnvilja ägnar han
sig åt arbetet, besluten att ej i förstone släppa taget. Hur
svårt hans lidande är, därom får man en föreställning,
genom att läsa hans gripande dikt <i>Mjältsjukan</i>.

År 1840 bröt sinnessjukdomen ut, och Tegnér fördes
till ett sjukhem i Slesvig. Även under sjukdomen
kunde han författa och skrev då bland annat sin vemodiga
dikt <i>Avsked till min lyra</i>.

Efter någon tid blev Tegnér bättre och kunde återvända 
till Växjö och taga tillbaka sitt arbete. Men han
var en bruten man, och de, som besökte honom på
Östrabo, biskopssätet, tyckte sig stå inför en sjuttioårig
gubbe i stället för inför en sextioårig man.

Blid och vänlig låg han för det mesta på sin soffa
och läste vad som för dagen föll honom in. Gärna såg
han barnen och barnbarnen omkring sig. De senare,
Emma, Disa, Gerda och Henrik Rappe, kallade han för
sina små »rapphönor». Var morgon skulle de komma
upp och hälsa på morfar, och då vankades alltid en spritt

ny, blank kopparslant och en karamell. Senare på dagen
fingo de också fara ut och åka med honom.

I oktober månad 1846 träffades Tegnér av slag, och
den 2 november avled han. Sedan länge hade han varit
beredd på döden.

Följande söndagsafton bisattes den döde. Vid
lanternors sken skred sorgetåget fram mot staden genom
Östrabo allé, vars lönnar och aspar susande strödde sina
sista blad över skaldens kista. — Vid begravningen, som
ägde rum den 17 november, syntes bäst, hur älskad
även <i>biskop</i> Tegnér varit — det fanns präster, som rest
30 mil för att närvara vid högtiden. Och djup var
tystnaden i den oerhörda folkmassan, då Tegnérs gamle vän,
biskop Heurlin, tackade honom för vad han varit för allt
Sveriges folk och lyste frid över hans minne.

<img>
<i>Östrabo.</i>

</chapter>

<chapter name="Johan Olov Wallin">.
<img>

<b>Johan Olov Wallin.</b>

Det fanns en gång för länge sedan i Stora Tuna
socken i Dalarna en liten syskonskara, som växte upp i
fattigdom och försakelse men också i härdande arbete
och frisk lek ute på fält eller i skog. Far låg ute i
krig med ryssen, och mor, som hade så mycket att
tänka på och ställa med, frågade sig mången gång med
bävan, hur hon skulle kunna fostra sina söner och
döttrar till duktiga, redbara svenska män och kvinnor.
Hurtiga och friska voro de utom den äldste, Johan
Olov, som ej orkade springa och rasa som syskonen.
Men så kunde han i stället så mycket säkrare läsa i

bok, och mången kväll, då modern greps av oro
inför makens ovissa öde, fick han läsa högt för henne
den ena trösterika psalmen efter den andra ur den
gamla psalmboken. Så blevo de båda, mor och son,
tidigt hjärtevänner, och såsom sådana skildrar skalden
C. L. Östergren dem också i den vackra dikten
»Modersoro».

Högsommarluft stod blå kring bergets topp.
Fullblodig, solstark sommar log i dalen,
och fjäriln tranmatt flög kring rosens knopp,
med saktat brus mot fjärran älven lopp,
och barrdoft ångade ur furusalen.
Kring röda stugan var så helgdagslugnt,
som om all världens ävlan somnat tungt.

Den bleka kvinnan där på förstukvist
den slummertyngda luften övermannat.
Hon stickat ivrigt, hela dagen visst,
men så vart blicken drömmande till sist,
och pannan sjunkit nu, och handen stannat;
och gårdens katt, ett litet snövitt troll,
i smyg med hennes nystan kastar boll.

Sekunder komma, och sekunder gå,
man hör blott vinandet av svalans vingar;
hon virvlat kring däruppe i det blå,
men vänder åter snart till sina små,
och som en pil sig under åsen svingar. —
Men plötsligt kvinnan upp ur slummern spratt:
den lugna dalen fylls av larm och skratt.

Vid vägens krökning kom en liten hop
barbenta, solskensbrynta, ystra skälmar;
med barnalöjen uti kindens grop
de storma framåt under glädjerop,
med dragna träsvärd och med pappershjälmar.
När truppen hunnit röda stugan, där
den gjorde halt och skyldrade gevär.

Den yngste hjälten flög till modern fram
och höljde hennes mun med varma kyssar,
och så förtäljdes under sorl och glam:
»Vi fästning lekt kring stora furens stam,
och vi ha slagit hundra tusen ryssar.
Än finns det fler; när vi ha slagit dem,
då kan ju far från Finland komma hem?»

Hon log ett löje matt. Den lilles hår
hon ömt ur pannan strök och talte sakta:
»Till dess kan dröja många, långa år.
Men tålamod! Dag efter dag förgår,
och trofast hemmet vi åt fader vakta.»
Nu blicken sökande kring skaran for:
»Men varför kommer inte äldste bror?»

På moderns knä den lille ystert red
och svängde stolt sitt svärd, det väldigt långa.
»Den stackarn orkade ej följa med,
i gräset flämtande han slog sig ned;
nu kanske ryssen honom tar till fånga.
Fast han är äldst, han jämt en kruka var;
soldat blir aldrig han som jag och far.»

En sorgsen oro skymde hennes blick,
men tyst som alltid modershjärtat bar den.
Den lille krigaren en kyss sig fick,
och sedan lugnt hon in i kammarn gick
och vande åter snart med aftonvarden.
Men när hon sett, att varje mun fått nog,
hon skyndsamt vägen nedåt dalen tog.

Hon framåt vandrade med sorgsen håg,
kring nejden blickarna på spaning foro,
till sist hon, hunnen nära älvens våg,
mörklockig, mörkögd pilt i gräset såg,
sin moders högsta fröjd och högsta oro.
En öppen psalmbok vilade mot knät;
men pilten läste ej. Han sakta grät.

Hon stillade sitt eget hjärtas slag
och milt och tåligt lät den lille skrifta,
hur tungt det känns att vara klen och svag,
att ej ha hoppet att som man en dag
i strid med stolta hjältar hugg få skifta,
att känna viljan växa var minut,
och dock ej ens i leken härda ut.

När slutligt saktades hans tåreflod,
hon talte tröst, som modershjärtan kunna.
Hon viskade om ädelt hjältemod,
som aldrig göt en droppe utav blod,
om stolta segrar, utan svärdshugg vunna,
om snillets ångerfria vapenfärd
i andens strålande och rika värld.

Han dolde huvudet i moderns sköt
och sökte tyst sin unga sorg att bära.
Men när till sist hon rörd och tankfull slöt:
»Blev än din arm för svag för en musköt,
jag vet så visst du blir din moders ära;» —
det tunga molnet från hans panna svann,
hans mörka öga som förklarat brann.

Och aftonsvalkan kom på dagens kvalm;
de helgsmålsringningen från daln förnummo,
med hänryckt stämma, klingande som malm,
ur boken läste han en aftonpsalm.
Med klockans klang hans ord kring rymden  summo.
Var det ett tecken? Var det kväll solns skuld,
att varje bokstav skimrade som guld? —
— — — — — — — — — — — — — — — — — — — — — — — — —

En dag på hösten 1788 kom en nioårig gosse
vandrande in till Falun med ett stort matsäcksskrin i handen.
Det var Johan Olov Wallin, som nu skulle börja skolan
i staden. Inte visste föräldrarna egentligen, hur de skulle
kunna ha råd att hålla gossen i skolan, men de hoppades
på att vänliga människor skulle ta sig an honom och
låta honom få kostdagar, och så bodde de ej längre från
Falun, än att de då och då skulle kunna förstärka hans
matsäcksförråd. Det gick också, som de väntade; flera
familjer öppnade sitt hem för den begåvade gossen, som
redan första vårterminen var primus i klassen. Länge
dröjde det ej, innan Wallins poetiska anlag började
visa sig. Dessa hade för övrigt föräldrarna redan lagt
märke till i hemmet, och inom Wallinska släkten berättas
det en liten lustig historia om när man första gången
spårade dem. Föräldrarna fingo en dag främmande till
middagen, och som det ej fanns plats vid bordet
för den lille Jan Olov, fick han äta vid en kista, som
stod i rummet. Då han som vanligt skulle läsa till
bords, knäppte han ihop sina små händer och bad:

I Jesu namn gå <i>de</i> till bords,
<i>jag</i> till min kista
äta och dricka på Guds ord,
Gud låte det aldrig brista!

När Johan Olov var 10 år gammal, diktade han en
välkomsthälsning på vers till fadern, som återvänt från
kriget, och då han blev något äldre, fick han en dikt:
<i>Till mina Hulda Föräldrar</i> införd i en Falutidning.
Tillsammans med några kamrater stiftade han en liten
förening, som skulle syssla med läsning och
författarskap. Till valspråk antogos orden »Sanning och Dygd»,
och villkoret för att man skulle bli antagen till medlem
var, att man skulle iakttaga ett »sedligt och anständigt
uppförande». Wallin blev snart den mest framstående
i sällskapet, och när han vid 15 års ålder lämnade Falu
skola för att fortsätta studierna vid Västerås
gymnasium, hade både lärare och kamrater klart för sig, att
han var en ovanligt begåvad yngling.

Oaktat den välvilja, som visats gossen i Falun, hade
han mången gång haft svårt att dra sig fram där, men
ännu mycket värre skulle det naturligtvis bli för honom i
Västerås, där föräldrarna ej hade några bekanta och dit
det var för långt att sända matsäck. Också såg sig
Wallin till sin sorg tvungen att avstå från att följa med
kamraterna. I stället slog han sig ned hemma och sökte
förtjäna penningar genom att läsa med yngre gossar.
Han fick en fem, sex elever och arbetade så träget med
dem, att han för sin egen del endast ägde de tidiga
morgontimmarna och de sena kvällstunderna. Själv
har han berättat, hur han under de långa, mörka
vintermorgnarna ofta låg vaken på sin »lave» och tänkte
igenom än ett, än ett annat ämne samt särskilt funderade
över hur det skulle framställas i ett tal eller en
avhandling. Så allvarligt hade han arbetat för egen del, att han,
när han nästa år begav sig till Västerås, vid prövningen
förklarades mogen för andra klassen i gymnasiet, där
han således återförenades med sina forna Falukamrater.
— Säkerligen fick Wallin slita mycket ont under sin
gymnasietid, och troligen hade han frusit och svultit
många gånger, innan han hösten 1798 måste besluta sig
för att omigen stanna hemma en tid.

På våren 1799, då han åter befann sig i Västerås,
fick han det hedrande uppdraget att vid ett högtidligt
tillfälle inför lärarekår och kamrater hålla föredrag på
latinsk vers. Det var emellertid ej första gången den
unge gossen stod i gymnasiets kateder; redan förut hade
han vid en fest med anledning av Gustav IV Adolfs
förmälning fått uppträda där, då med en dikt på
svenska, som han författat.

På hösten 1799 lämnade Wallin tillika med sex
kamrater Västerås gymnasium för att fortsätta studierna
vid Uppsala universitet. Var och en medförde då ett
»omdöme» från rektor, och det Wallin erhöll var
kanske det vackraste, som kunnat ges en svensk yngling.

Nu begynte ett strävsamt men friskt och glatt
ungdomsliv för Wallin. Det gällde att snarast möjligt bli
färdig med studierna, ty föräldrarna kunde ej bistå
honom, och de stipendier han erhöll voro otillräckliga
för hans underhåll. Men efter studietimmarna var han
tillsammans med kamrater; då lästes högt, då pratades
och skämtades, då gav man sig ut på långa vandringar
i stadens närhet. På somrarna tog Wallin vanligen plats
som informator i någon prästgård. Så gick tiden, och
år 1803 var han färdig med sina studier, blev filosofie
magister och erhöll lagerkransen.

Under dessa år hade emellertid Wallin ägnat sig rätt
mycket åt diktning, men endast ett par av de dikter
han fått införda i tidningar hade väckt någon
uppmärksamhet. Men hösten 1803, då Wallin vistades som
informator hos kontraktsprosten Isander i Odensala,
trädde denne en dag in med en tidning i handen till den unge
läraren och omtalade häpen, att Wallin vunnit ett av
Svenska akademiens pris för några översättningar av
latinska dikter, som han insänt. Aldrig hade den
vördnadsvärde gamle kunnat ana, att den anspråkslöse, föga
bemärkte ynglingen, som vistades i hans hem sedan
sommarens början, ägde så stora gåvor, och rörd tog han
honom i famn och lyckönskade honom. Själv brukade
Wallin berätta, att ingen av de många utmärkelser han
sedan fått gjorde honom så mycken glädje som detta
erkännande.

Ursprungligen hade Wallin tänkt att bliva präst, men
hans hälsa, som genom studier och nattvak hade blivit
ännu klenare, kom honom att tveka, huruvida han skulle
duga därtill. Redan flera gånger hade han haft
blodspottning — hur skulle han kunna predika i en stor
kyrka utan att taga allvarlig skada?

De närmast följande åren vistades han såsom
informator hos en familj dels på landet och dels i Stockholm.
År 1805 flög hans namn över hela Sverige: han hade
vunnit trenne belöningar — det största antal, som
Svenska akademien någonsin på en gång tilldelat någon
för diktning. Den stora glädjen gav Wallin mer kraft och
livsmod, han beslöt att låta prästviga sig och fick kort
därpå anställning såsom teologie adjunkt vid
krigsakademien på Karlberg. Mycket arbete hade han och liten
lön: husrum och 155 rdr om året! Men han hjälpte
sig fram utan skuldsättning och yttrade sedan om dessa
år: »Nu var min gladaste tid. Jag var sökt och gärna
sedd av alla, fann bifall för allt vad jag gjorde; skrev
verser och predikningar med stigande framgång, mötte
vänner, var jag kom, och såg framtiden i det ljusaste
perspektiv. Sedan kom lyckans tid, och glädjens var förbi.»

Anledningen till att Wallin senare ej såg livet lika ljust
låg nog dels i en i överilning bruten förlovning, dels i den
oro och det svårmod, som av naturen bodde i hans själ.
Och dysterheten växte sig allt starkare hos honom under
medgångens dagar. Han sökte då glömma sig själv i en
rastlös verksamhet. Så blev Wallins liv en enda lång
arbetsdag.

För utomstående kunde det synas, som om senare
delen av Wallins levnad vore fylld av solljus, ty snabbt
steg han från den ena befattningen till den andra. Han
blev efter några år kyrkoherde först i Solna, så i Adolf
Fredriks församling i Stockholm, därpå domprost i
Västerås, pastor primarius i Stockholm, överhovpredikant
och slutligen, 1837, ärkebiskop.

Tidigt föllo på hans lott olika utmärkelser: så erhöll
han 1808 för sin Sång över Gustav III den största
belöning (200 dukater), Svenska akademien utdelat.

Redan vid denna tid hade Wallin vänt sin håg
till psalmdiktningen. Tillsammans med en ung vän,
skalden Choraeus, utgav han 1807 två samlingar omarbetade
psalmer. Då sedan riksdagen 1809 beslöt, att en ny
psalmbok skulle ges ut, ville man ta in dessa samlingar
jämte åtskilligt av andra samtida författare, och i
stället utgallra mycket av vad äldre psalmdiktare sjungit.
Men Wallin uttalade sig skarpt emot att man ur
psalmboksförslaget uteslutit så många av de gamla trosfriska
psalmerna och ansåg i stället, att varken vad han
själv eller hans samtida skrivit vittnade om tillräcklig
innerlighet och livserfarenhet. Wallin lyckades göra sin
röst hörd, och man beslöt tillsätta en
psalmbokskommitté, som skulle taga hela saken om hand. I  denna

kommitté blev Wallin medlem, och tack vare främst det
rastlösa arbete han under de följande åtta åren nedlade
på denna uppgift, kunde psalmboken komma ut redan år
1819. Men många, många nätter hade han tillbringat
vid skrivbordet.

1819 års psalmbok är den vi ännu äga, och få
protestantiska länder, om ens något, ha en sådan skatt av
härliga sånger. Just därför att Wallin var så rädd om de
gamla psalmerna, t. ex. Olaus Petris, Spegels, Svedbergs
och Arrhenius', och ej gärna rättade i dem annat än ord
och uttryck, som voro så gamla och konstiga, att man ej
kunde förstå dem, ha vi många av dem kvar i nästan
samma gestalt, som de sjöngos av våra förfäder i Sveriges
kyrkor på Karl XII:s tid. Själv säger Wallin, att han
endast »avdammar kyrkans sköna klenoder», men att han
ej vill »forma dem på ny modell, så länge de i sitt gamla
vördnadsvärda skick ännu helst igenkännas av de
fromma». — Men så komma många nya härliga psalmer till,
bland dem ej mindre än 123 av Wallin själv. Flera av
våra mest sjungna psalmer äro författade av honom,
t. ex. Var hälsad sköna morgonstund (Sv. ps. 55). Många
av hans psalmer beröra döden och det eviga livet, så
den utomordentligt vackra psalmen »Till härlighetens
land igen», (Sv. ps. 113) och »Så skön går
morgonstjärnan fram» (Sv. ps. 484).

Ljusare och lugnare framträder här Wallins längtan
från jorden än t. ex. i dikten <i>Hemsjukan</i>, som slutar
med följande vemodiga ord:

<poem>
»Nu lägger jag neder min pelegrimsstav
och ser mot det stilla, det Stjärnströdda hav,
förmår ej att vända mitt öga från er,
<tab>I strålande öar,
<tab>I azurens sjöar,
som dageris, när dagen hos oss har gått ner.

O, låten mig följa de facklor I tänt!
Jag har ingen lust med den värld, som jag känt.
</poem>
<poem>
Jag andas ej fritt på dess kvalmiga strand;
<tab>mig driver en längtan,
<tab>en aningsfull trängtan,
jag vill över havet till okända land!»
<poem>

Det var emellertid inte endast som psalmförfattare
Wallin älskades och beundrades av sin samtid utan
också som predikant och lärare. Långt, ofta en timme
i förväg, var det tempel, där han skulle predika,
fyllt av folk, och till varje vrå av kyrkan nådde hans
mäktiga stämma. Vid familjehögtidligheter i
huvudstaden, såsom vid bröllop och begravningar, ansågs
Wallins närvaro som en stor lycka och tröst, och särskilt
de lidande hade i honom en vän. I sällskapslivet kunde
han ofta förefalla ojämn och förströdd, och hade han
sin dystra min på sig, då kunde det hända, att man som
skalden Böttiger kände sig »mörkrädd». Men vid
sjuksängen eller graven gav han helt sig själv, han, som så
väl visste, vad lidande ville säga.

Sin allra största betydelse för huvudstaden hade J.
O. Wallin säkerligen under det fruktansvärda
koleraåret 1834. Det ena hastiga sjukdomsfallet inträffade
efter det andra, spridande skräck och fasa, prästens
närvaro krävdes nästan var timme på dagen bland
sörjande eller vid gravarna, och massor av barn, som blevo
föräldralösa, måste omhändertas av församlingsherden.
När man talar om huru outtröttligt Wallin arbetade från
tidigt på morgonen till sena kvällen, kommer man att
tänka på Geijers vackra ord om honom: »Han var
oupphörligt sysselsatt med tanken på att hjälpa, att rädda.
Det var den skönaste och djupaste oron i hans väsende.
Men saliga äro de, vilkas liv är en sådan oro.»

Många och vackra prov på hans oförskräckthet och
medkänsla för de lidande berättas från denna tid. Så
säges det t. ex., att en dag, då Wallin var på väg till
kyrkan med en begravningsskara, och kusken, som körde
likvagnen, hastigt insjuknade och måste föras bort,
Wallin själv intog hans plats på bocken.

Hur djupt all den fruktansvärda sorg och nöd, som
Wallin blev vittne till under detta år, grep honom,
förstå vi bäst av hans dikt <i>Dödens ängel</i>, som han skrev
första utkastet till vid denna tid. Varnande talar han
till människorna om alltings förgänglighet och dödens
visshet samt manar dem att verka, medan tid är.

<poem>
»Gör rätt åt alla, och lindra nöden,
och trösta sorgen, varhelst du kan!
Försvara sanningen in i döden
och vinn som kristen, och fall som man!
<tab>Ej jordisk vinning
<tab>till lön du tager,
<tab>ej kring din tinning
<tab>en snar blekt lager,
men ljus och evig och skön och hel,
de sälla heligas arvedel.»
</poem>

Bland dem, som stodo Wallins hjärta närmast, voro
barnen. I sitt eget äktenskap ägde han inga, men han
tog upp tre brors- och systerbarn i sitt hem och blev
som en far för dem. För de stackars barns
räkning, som icke hade hem eller vilkas hem ej
förtjänade detta namn, upprättade han tillsammans
med en del andra personer »Prins Carls inrättning
för vanvårdade barn». Alldeles särskilt
intresserade sig Wallin för skolorna i Stockholm; han var
ledamot i nästan alla skolstyrelser, och då han kommit
att inse, att även flickorna kunde behöva en grundlig
uppfostran och undervisning, släppte han ej taget,
förrän en flickskola kommit till stånd. Denna, som efter sin
stiftare fick namnet »Wallinska skolan», finnes än i dag
och har haft som elever många av just de kvinnor, som
nu göra en stor insats på viktiga områden, t. ex. på
lärare- och läkarebanan. Den svenska kvinnan har
särskild anledning att känna sig tacksam mot J. O. Wallin.
Under de senare åren av sitt liv var Wallin så
överhopad av arbete, att han nästan dignade. Därtill kom,
att han var allt utom frisk. Den vacklande hälsan gjorde
honom särskilt ömtålig för andras omdömen, vilka, då
de ej sällan voro förestavade av avundsjuka och
bitterhet, rätt ofta blevo mycket orättvisa. I några
anteckningar, som han efterlämnat, yttrar han bland annat:

»Kanske har ett stort fel legat i mitt sätt att
framställa, vad jag ansett rätt eller nödigt; jag har i sådant
fall aldrig haft några konsiderationer men gått rakt på
saken så, som jag uppfattat den. — — — Den hastiga
lycka jag gjort i levnadsväg, det tidiga bifall jag vann
på författarbanan, det oavbrutna tillopp jag haft som
predikant har väl ock i sin mån verkat avund här och
där. Jag brydde mig ej därom, så länge hälsa, mod och
kraft stodo bi. Men när jag, nedtryckt av oavlåtliga,
olikartade bördor, kände mig tillika sjuk och svag, när
jag av bitter erfarenhet lärde känna människornas
benägenhet att ej blott glömma men även lasta det bästa
man kunnat här i världen: då tyckte jag ofta, att jag
levat förgäves, och längtade bort från den stormiga
banan. Huru denna längtan skall uppfyllas, vet Gud
allena. Han uppehälle mig emellertid, Han, som
utrannsakar och känner mig. Han är ej blott mildare, Han är
ock rättvisare än människor. Det är min ödmjuka
förtröstan.»

På sista tiden talade Wallin flera gånger om att söka
sig ett pastorat på landet och lämna staden och alla sina
befattningar, och vid ett tillfälle var han alldeles bestämd
att söka Leksands pastorat. Detta blev allmänt bekant
och väckte mycken sorg i Stockholm. En dag under en
fest på slottet kom Karl XIV Johan bort till Wallin och
frågade, hur han befann sig. Wallin började klaga över
att han kände sig gammal och skröplig och sade, att
han längtade efter vila. Konungen, som var äldre än
han, började också beklaga sig och önskade sig även

lugn och ro. »Vet ni, vad jag ämnar göra, biskop
Wallin ?» frågade han slutligen. Biskopen förklarade, att
han ej visste detta. »Jo», sade Karl Johan, »jag ämnar
söka Leksands pastorat.» Wallin och de kringstående
logo, och konungen fortfor: »Nej, min käre Wallin, vi
skola troget och tåligt stanna kvar på vår plats, dit en
högre makt har försatt oss, och i vår verksamhet.»

Det var först efter mycken tvekan som Wallin
förmåddes att antaga kallelse till ärkebiskopsämbetet. Han var
nu 57 år gammal och ansåg sig icke äga krafter och
förmåga att sköta ett så utomordentligt viktigt ämbete.
Men då man nödgat honom att antaga det, lade han
samma rastlösa iver och intresse i dagen för att fullgöra
den nya uppgiften, som han visat förut.

Långa inspektionsresor företog han till avlägsna delar
av stiftet, där aldrig förr någon biskop varit och där
vägarna ofta voro obanade. Överallt blev han
mottagen med den största hedersbetygelse, och det berättas
att han, då han en vardag kom till en dalaförsamling
och förvånad sporde männen: »Varför ären I så
högtidsklädda på vardagen?» fick till svar: »Skulle vi ej
vara högtidsklädda, då en sådan Guds man kommer
till oss?»

På en av sina sista inspektionsresor besökte han sin
hembygd och Falu stad. Säkert kändes det underligt
för honom att vandra i den gamla trivialskolans skumma
salar eller på Falu gator, där han ofta, frusen och
hungrig, skyndat fram för att få sätta sig vid välbärgade
människors bord. Inte hade den lille pilten då anat, att
han en gång skulle komma tillbaka som Svea rikes
ärkebiskop.

Bland de utflykter, som mest gladde honom, var en
sabbatsfärd till Leksand en sommardag. Så här skildrar
han den fagra platsen:

Gröna berg och stilla dalar!
Blå och skyhöga berg!

Aldrig går ur mitt sinne
edert vänliga minne,
eder livliga färg.

Kyrkor som liljor vita
kronan lyfta mot skyn;
gårdar som smultron röda
titta ur åkrars gröda,
blänka från skogars bryn.

Nu det ringer, och skaror
vimla i högtidsskrud;
ilande båtar hölja
Voxnans och Ljusnans bölja,
följa det kära ljud.

Dalaälvar och ängar
skina i söndagsprakt,
Siljans glänsande spegel
krusa vindar i segel,
klappa åror i takt.

Herrens sabbat är inne,
ljuvlig, fast den är kort,
bjuder gamla och unga,
lär dem ur hjärtat sjunga
alla bekymmer bort.

I juni månad 1839 begav sig Wallin, som ännu ej
flyttat in i ärkebiskopshuset i Uppsala, dit på ett besök.
Det var många ansträngande dagar, som väntade honom
där, magisterpromotioner, prästvigning, sammankomster
av olika slag. Som han just tiden dessförinnan
varit mycket sjuk, bävade hans familj och vänner för
hur han skulle kunna stå ut med allt. Själv anade han
också, att ej slutet var så långt borta, och till en vän
skrev han strax före avfärden: »Ehuru matt och svag,
reser jag till Uppsala — sedan må det gå, hur Gud vill.»

Men med sin järnvilja höll han sig uppe och gjorde
t. o. m. upp planer för en ny inspektionsresa i Dalarna.
där han skulle råka en av sina gamla lärare vid Västerås
gymnasium, något som han mycket gladde sig åt.

Han njöt av att från ärkebiskopsgården ha fri utsikt
över uppsalabygden, som nu stod i sin högsommarfägring,
och ej ens när han blev svårt sjuk, kunde man förmå
honom att gå till sängs. Slutligen blev han dock tvungen
att göra detta. Under den sista tiden sysslade han med
omarbetning av <i>Dödens ängel</i>, och då pennan föll ur
hans hand, lyssnade han med tacksamhet till de vänner,
som läste högt för honom ur Johannes evangelium. Den
30 juni 1839 var hans levnads sista strid utkämpad. Det
var en skön och stilla söndagsmorgon. Solen sken klar
och härlig över Odinslunds lummiga kronor, och
klockorna hade just börjat ljuda från de båda templen i
grannskapet, förkunnande, att Herrens dag var inne.

Sällan har någon svensk mans frånfälle väckt så
mycken sorg och saknad som Wallins, och nästan enastående
var deltagandet vid begravningen. Hans stoft fördes till
Nya kyrkogården i Stockholm, och där, på den plats,
varifrån han en gång invigt denna de dödas stad, fick
han sitt sista vilorum.

På den minnesvård, som är rest över honom, finnes
inristad den inskrift han själv författat och som fanns
bland hans efterlämnade papper:

»Jordens Oro Viker
för den frid, som varar.
Graven allt förliker,
himlen allt förklarar.»

*
</chapter>

<chapter name="Fredrika Bremer.">
<img>
<h1>Fredrika Bremer.</h1>

»Vad betyder en liten flicka i världen? Kan också
hon bliva stor och berömd? Ja visst, varför icke? Hon
kan ej strida i krig, hon kan ej tjäna sitt land på samma
sätt som en gosse; men hon kan strida lika modigt som
han, ja modigare, mot sorger och nöd, mot allt ont i
världen; hon kan strida för sanningen, tjäna Guds rike
och leva för människors lycka. Hon har fått svagare
arm, men samma förstånd, ett varmare hjärta och mera
tålamod; varför skulle hon ej kunna bliva stor och
berömd?»

Det är Zacharias Topelius, som yttrat dessa ord. Och
den han yttrat dem om är Fredrika Bremer, en av de
märkligaste svenska kvinnor, som levat.
Fredrika Bremer var föd 1801, i Finland. Redan
några år därefter flyttade emellertid hennes far,
brukspatron Bremer, över till Sverige. Han hade där inköpt
egendomen Årsta i Stockholms skärgård, nära havet och
ej långt från huvudstaden. Det var här, i det
egendomliga gamla sextonhundratals-slottet med sitt trapptorn,
sina tjocka murar och höga fönster med helt små
blyinfattade rutor, som Fredrika Bremer och hennes syskon
växte upp. Trakten var mycket vacker, och från de övre
våningarna i slottet hade man en vidsträckt utsikt över
skog, ängar och åkrar.

Föräldrarna voro förmögna, och man tycker, att den
lilla barnskaran — två gossar och fyra flickor — skulle
ha haft ett riktigt lyckligt hem. Men så var det ej.
Visst älskade brukspatron Bremer och hans hustru sina
barn, men de förstodo sig ej på dem och voro dessutom
tidvis, t. ex. under vintrarna i Stockholm, mycket litet
tillsammans med dem. Därtill kom, att brukspatronen
hade ett mycket strävt och häftigt lynne. Han var själv
gruvligt ordentlig och punktlig och straffade genast
varenda liten försummelse i den vägen. Honom voro
barnen ibland så rädda för, att de skyndade att gömma sig,
när de hörde honom komma. Modern åter var mycket
road av sällskapsliv och romanläsning och begrep ej,
hur barnen längtade att få rå om henne. De, som
egentligen hade vård om dem, voro en finsk tjänarinna, gamla
Lena, och guvernanten. Den senare höllo de alla
riktigt mycket, av.

För sina barns uppfostran hade fru Bremer en gång
för alla gjort upp tre regler: de skulle aldrig få höra
talas om något ont eller fult, de skulle framför allt
undervisas i de främmande språken, musik, ritning och
dans, och de skulle äta så litet som möjligt, det senare
för att bli kvicka till förståndet och spensliga och fina
till gestalten.

Kl. 8 om morgonen skulle Fredrika och hennes systrar
gå in och hälsa på sin mor, som då satt vid sitt kaffebord.
Det var ingen rolig stund på dagen, ty fru Bremer
betraktade noga flickorna, när de gingo fram till henne,
och var mycket missnöjd, om ej gången och nigningarna
voro riktigt fina och vackra. Den stackars lilla Fredrika
kunde aldrig gå, stå, sitta eller niga sin mor till lags
och fick därför nästan ständigt bannor. — Sedan följde
morgonhälsningen hos fadern, och först därefter fingo
barnen frukost, som bestod av en liten, liten tallrik mjölk
och en bit hårt bröd. Mellan 9 och 1 läste de för
guvernanten, och kl. 2 fingo de middag. Den åto de
tillsammans med de stora, och det var den enda gången på
dagen, som de fingo äta sig riktigt mätta. Mellan 4 och 6
var det skolarbete igen, och därefter serverades te i stora
förmaket. Men då fingo barnen aldrig något med. —
Sedan sutto föräldrarna, guvernanten och de större
barnen tillsammans. Alla hade då något arbete, utom
brukspatronen, som läste högt. Men som det ofta var något
lärt tyskt eller engelskt verk han läste, blevo barnen ej
sällan snart sömniga och trötta. De måste emellertid
sitta kvar ändå och dessutom sedan mellan 9 och 10 vara
med om den s. k. samtalstimmen, då var och en
nödvändigt skulle berätta något. — Vid supén, då det serverades
de stora mycken och god mat, fingo barnen endast ett
litet glas kall mjölk och ett stycke knäckebröd.

På våren eller sommaren gick det ändå an, för då hade
barnen lov att vara ute och leka i parken om dagarna.
Men under den långa hösten och vintern kunde särskilt
den lilla Fredrika, som var mycket livligare och
okynnigare än syskonen, bli alldeles led vid det instängda,
enformiga livet. Ibland föreföll hon rent av underlig.
Hon kunde hitta på de besynnerligaste saker, t. ex. kasta
näsdukar, skärp eller vad hon kom över in i elden i
kakelugnen eller klippa stora hål på sin klänning eller sitt
förkläde. Så fort någon tog henne i förhör, erkände hon
genast, vad hon gjort men kunde ej säga varför, — 
<img>
Fredrika Bremers barndomshem Årsta.

Förgäves sökte man sysselsätta henne med handarbete. Hon
fann det avskyvärt tråkigt, saknade alldeles tålamod, och
ofta sprang hon gråtande från sin strumpa, sedan hon
tappat en eller flera maskor. Det var då alltid den snälla
guvernanten, som hjälpte henne. Hos henne sökte den
lilla flickan tröst, även när hon för sina upptåg eller sitt
slarvs skull var i onåd hos fadern, och det var hon
mycket ofta.

Man skulle ju kunna tro, att barnen hade det roligare
under den tid familjen vistades i Stockholm. Men så
var det ej. Även sedan flickorna blivit ganska stora,
fingo de nästan aldrig gå ut, utan endast någon gång
i veckan åka en tur i täcksläde med fadern eller modern,
med endast ett fönster nedslaget. — En vinter togo
emellertid Fredrika och hennes äldre syster, Charlotte, mod
till sig och bådo modern om lov att gå ut och röra på sig
litet. Men fru Bremer svarade, att det alls inte passade
sig för unga flickor att gå ut ensamma, och rådde dem,
att om de behövde motion, ställa sig bakom en stol, hålla
i ryggstödet och hoppa 200 gånger!

Att Fredrika hade ett gott huvud, märktes snart, och
guvernanten var mycket nöjd med henne, särskilt i vissa
ämnen. Den, som däremot inte var nöjd med henne, var
dansläraren. Det var nästan omöjligt för den lilla
flickan, som var klent byggd och mycket van vid
stillasittande, att lära sig alla den tidens konstiga danssteg.

Fredrika var heller inte förtjust vare sig i dans eller
i andra sysselsättningar, som bruka roa flickor. Redan
när hon var en tolvårig flicka, brann hon av begär att
bliva något här i världen, att få uträtta något stort och
märkligt. Mycket sörjde hon över att hon ej var en pojke,
som kunde få draga i fejd mot landets fiender och dö
på slagfältet. Ja, när fadern läste högt om hur folken
reste sig mot Napoleon för att skaffa sig sin frihet
tillbaka och att kronprinsen av Sverige anförde en del av
hären, då blev Fredrika så ivrig och upptänd, att hon
började göra upp vilda planer, hur hon skulle kunna
komma över till Tyskland, förkläda sig till page och så
få göra tjänst hos kronprinsen.

Vid ungefär 15 års ålder fingo systrarna lov att börja
läsa romaner. Det var ju naturligt, att de, som levde ett
sådant instängt liv, skulle tycka det vara förfärligt
roligt att få läsa om underbara händelser, om ädla
riddare, som befriade undersköna prinsessor från en
faders eller broders tyranni o. d. Flickorna gingo jämt och
tänkte på de saker de läst, och när de på kvällarna i
halvmörkret sutto uppe i sitt rum, tyckte de precis, att de
hörde en stege resas mot muren, och väntade nästan att få
se en båld riddare träda in till dem.

Tidigt började Fredrika författa. Mest skrev hon
vers, oftast på franska. Något, som gjorde föräldrarna
ganska glada och stolta, var, när hon till någon
födelsedag skrivit en liten dikt eller en teaterpjäs. Fick hon
då litet beröm, var ingen gladare än hon.

Efter sin konfirmation — Fredrika var då 16 år —
betraktades hon som fullvuxen och fick liksom den
äldre systern, Charlotte, vara med i sällskapslivet i
Stockholm. I början roade detta inte alls den unga
flickan. Hon plågades av att hon var ful och tafatt och
kunde ibland ligga hela natten och gråta över att hon
gjorde så liten lycka i stora världen. Och det var ej
underligt, att hon tog det så hårt, ty på den tiden
var en ung flicka ingenting värd, om hon inte såg bra
ut och kunde föra sig väl. — Emellertid blev det bättre
för Fredrika med tiden. Människorna lärde sig tycka
om hennes klara, vackra ögon och märkte, att hon var
klok och begåvad. Småningom fick hon också ett fint,
behagligt sätt.

År 1821 företog brukspatron Bremer en utländsk
resa med hela sin familj. Man kan förstå, hur de unga
flickorna skulle glädja sig åt den! Men det blev så helt
annorlunda mot vad de tänkt sig. De reste i två stora
täckvagnar, som väckte uppseende, var de foro fram.
Olyckligt nog var brukspatronens lynne retligare än
någonsin förut. Den allra minsta ändring i resplanen satte
honom i gruvligt misshumör. Fredrika, som åkte i
samma vagn som fadern, berättar senare, att fastän hon
fick se så många vackra trakter, ville hon inte ens för
de största skatter i världen ha gjort om resan.

Vid hemkomsten var Fredrika Bremer 22 år, således
i blomman av sin ungdom. Men de åtta år, som nu följde,
voro de tyngsta och svåraste i hennes liv. Dels berodde
detta på att hemmet nu var tvstare och ensligare än förr.
Bröderna voro ute i världen, och vänner och bekanta
stöttes bort genom brukspatronens högdragenhet och
dåliga lynne. Därtill hade han nu blivit gammal och
sjuklig.
Dagarna förflöto på samma enformiga sätt som förut.
Som fadern jämt ville se döttrarna omkring sig, kommo
de ej egentligen att få ägna sig åt husliga göromål, något
som naturligtvis hade varit både roligt och uppfriskande
för dem. I stället musicerade, broderade och sällskapade
de. »Broderande på en evig, grå halsremsa», säger
Fredrika Bremer, »domnade jag även i mina livligare
krafter, i min håg att leva.» Hur trängtade hon ej
att få göra någon verklig nytta i livet, att få
användning för sin begåvning! Ett par gånger föresatte hon
sig att be föräldrarna om lov att bli sjuksköterska, så
att hon skulle kunna ägna sig åt sjukvård bland fattiga,
men då hon visste, vilket oblidkeligt nej som skulle
möta henne, gav hon upp den planen.

Allt dystrare blev den unga flickan till sinnes, allt
mörkare tycktes henne livet. Vart hon vände sig, upptäckte
hon sorg och lidande, och slutligen började hon tvivla
på att det fanns en god och rättfärdig Gud. Och då
först var hon riktigt, riktigt olycklig. Men på samma
gång lärde hon sig att innerligt förstå och lida med alla
i världen, som ledo — ej blott med människorna, utan
även med djuren.

Hade hon blivit stående där och bara grubblat över allt
det onda, svåra, som finns i världen, så hade hon säkert
dukat under själv. Men nu följde hon i stället en röst
i sitt inre, som bjöd henne, att fastän hon ej riktigt kunde
tro på Gud, försöka lyda hans bud och gå ut och hjälpa
olyckliga människor, som kommo i hennes väg.

Sådana mötte hon också snart nog. Särskilt blev hon
i tillfälle att lindra nöd och hjälpa sjuka under ett par år,
då hon tillsammans med sin syster Agathe även om
vintrarna vistades på Årsta, under det den övriga familjen
var inne i Stockholm. Så långt hennes förmåga sträckte
sig, blev hon de fattigas läkare, vårdare och hjälpare
runt omkring på godset. Hon gav bort nästan allt, vad
hon hade. Flitigt läste hon bibeln och bad, och
småningom blev hon lugnare och jämnare till lynnet. De långa
vandringarna i skog och mark voro också mycket
nyttiga för henne. Och ljuvligt kändes det att veta, att
människorna välsignade henne för det goda hon gjort dem.

Ju mer Fredrika Bremer fick se av fattigdomen
omkring sig, ju mer brinnande blev hennes håg att hjälpa.
Men hur skulle hon få pengar? Genom att måla
porträtt hade hon då och då lyckats skaffa sig en summa.
Men så kom hon att fundera på en annan utväg. Tänk,
om hon skulle kunna ge ut några av de småberättelser
hon skrivit under årens lopp och förtjäna på dem!

Fredrika rådgjorde med sina systrar, och man beslöt
att be en av bröderna att gå till en bokförläggare och
fråga, om han ville köpa manuskriptet. Men allt skulle
naturligtvis ske i stor hemlighet, och författarinnans
namn fick ej sättas ut på boken. Vilket jubel som
uppstod i syskonringen på Årsta, när underrättelse kom, att
förläggaren givit ioo kr. för berättelserna, kan man lätt
tänka sig.

Ej långt därefter drabbades fadern av slag. Det hårda
lynnet hade mildrats med åren, och manligt och tåligt bar
han sina plågor. »Det var gott», yttrar Fredrika
Bremer sedan vid faderns död, »att förtrycket varade så
länge, att bitterheten försmälte i smärta; det var gott
att få trycka försoningens kyss på den döendes kalla
hand och panna.»

Fredrika Bremers Teckningar ur vardagslivet — så
kallade hon sin bok — väckte till författarinnans häpnad
mycken uppmärksamhet. Hon började tro, att hon hade
verkliga anlag för författarkallet, och däri blev hon
stärkt genom den än större framgång, som de båda
följande delarna av Teckningar ur vardagslivet rönte.
Det blev omöjligt att längre hålla saken hemlig för
modern och de närmaste vännerna, och småningom spred sig
nyheten vida omkring. Begåvade och framstående män
sökte upp den unga mamsell Bremer, och snart var hon
en berömdhet.

Såsom barn och helt ung hade Fredrika varit
ganska ärelysten och fåfäng. Hur hade hon ej
längtat efter beröm! Nu, när sådant gavs henne så
rikligt, fröjdades hon väl däröver för moderns och
systrarnas skull, men ej egentligen för sin egen. Allt sådant
syntes henne nu så litet och smått, det var intet annat än
»blomdofter, som vinden hämtar och vinden förströr».
Hela hennes hjärta var fyllt av en enda stor längtan:
att få en riktigt stark och frimodig tro på Gud och
Kristus. Först om hon vunnit en sådan tro, kände hon, skulle
hon kunna bli till nytta för människorna genom sina
böcker.

Då sändes i hennes väg en man, som kunde hjälpa
henne med tvivlen och svårigheterna Det var rektorn vid
Kristianstads skola, Per Böklin. Fredrika lärde känna
honom under ett besök i Kristianstad hos systern
Charlotte, som bodde där som gift.

Böklin var en mycket begåvad, lärd och from man och
fann stort intresse i att samtala och brevväxla med den
varmhjärtade, religiösa Fredrika Bremer. En innerlig
vänskap uppstod mellan dessa båda. Aldrig tyckte sig
Fredrika kunna nog tacka Gud, som sänt en sådan man
i hennes väg. »Välsignad vare den», säger hon i ett brev,
»som satt mig i stånd att bringa min ringa gnista till
Guds hav av ljus!»

Nu först tyckte hon sig kunna bli till välsignelse för
sina medmänniskor. Visst ville hon roa och glädja och
uppfriska dem med sina böcker, men hon ville också
genom dessa kunna trösta olyckliga och ge kraft och mod
åt ensamma och svaga. Med brinnande iver ägnade hon
sig åt sitt författarskap, och under de närmast följande
tiotalen år utkommo en hel del romaner av henne, bland
vilka de bästa och mest kända äro <i>Hemmet</i>,
<i>Grannarna</i> och <i>Presidentens döttrar</i>. Liksom i sina
föregående arbeten skildrar Fredrika Bremer här hemlivet och
vardagslivet i Sverige. Det var första gången någon
svensk författare gjort det, och då därtill kom, både att
personerna voro så levande tecknade, att man måste
glädjas och sörja med dem, och att det fanns så mycken
kvickhet och lustighet i böckerna, var det ju ej underligt,
att de blevo älskade. Särskilt rolig att läsa för dfem,
som äro intresserade av Fredrika Bremer själv, är
»Hemmet». I en av flickorna där, Petrea, har hon
nämligen skildrat sig själv som barn och ung.

Allt vidare spred sig Fredrika Bremers rykte icke blott
i Sverige utan även i utlandet. Nästan alla hennes böcker
översattes till främmande språk. Så känd var hon t. ex.
i Tyskland, att det år 1842 sades av en tysk författarinna,
bosatt i Sverige, att Fredrika Bremers namn därute var
på allas läppar och hennes böcker i allas händer.

År 1844 mottog Fredrika Bremer en stor
hedersbevisning, då Svenska akademien tilldelade henne sin stora
guldmedalj för hennes författarskap.

1830- och 1840-talen tillbragte hon dels hos de sina
på Årsta, dels i Kristianstad och i Norge. Mycket
lycklig var hon i kretsen av sina kära, ty systrarna och hon
trivdes innerligt väl tillsammans. Länge dröjde det inte
heller, innan hon fick många andra vänner. Flera
giftermålsanbud hade gjorts henne, både när hon var helt
ung och senare, men hon hade ej så varmt fäst sitt hjärta
vid någon, att hon ville binda sig för livet.

Ofta hade Fredrika Bremer längtat att få göra en
resa till Amerika. Hennes böcker voro mycket lästa och
älskade där, och många män och kvinnor hade skrivit
därifrån till henne och bett henne komma. Och då hennes
syster Charlotte med sin man flyttat upp till Stockholm
och kunde bli ett stöd för modern och Agathe, den enda
ogifta systern Fredrika Bremer nu hade kvar, tyckte hon
sig kunna våga den långa färden.
I Amerika stannade Fredrika Bremer två hela år. Vart
hon kom, öppnades vänliga hem för henne, man
betraktade henne som en kär gäst, och man ärade henne på
allt upptänkligt sätt. Men Fredrika hade ej kommit ut
för att bli firad utan för att studera. Så hon arbetade.
Hon gick på föreläsningar och museer, tog noga reda på
skolor, barnhem och barmhärtighetsinrättningar samt
besökte sjuka och fattiga. Mycket lärde hon sig under
dessa år, mycket fann hon väl inrättat, vackert och
präktigt i Amerika, men aldrig skulle hon vilja lämna
Sverige för det landet. »Hellre vill jag leva i en backstuga
på ett av Sveriges kalaste berg än i Nya världens
praktboningar», säger hon själv.

Vid hemkomsten till Sverige, 1851, möttes hon av ett
sorgebud: hennes älskade syster Agathe var död. Kort
därefter dog också modern, och det var ej underligt,
att Fredrika sedan kände sig mycket ensam ute på det
gamla Årsta. Hon beslöt att sälja egendomen och flytta
in till Stockholm.

Något, som Fredrika Bremer lärt sig i Amerika, var,
att kvinnorna kunde uträtta mycket mera gott för de
fattiga och sjuka, om de slöte sig tillsammans. Då år 1853
en svår koleraepidemi utbröt i Stockholm, blev behovet
av hjälp och sjukvård bland de mindre bemedlade ännu
större än förut. Det var därför Fredrika Bremer
tillsammans med en del varmhjärtade kvinnor stiftade
»Stockholms fruntimmersförening för barnavård». Dess
uppgift blev bl. a. att ta hand om alla de många barn,
vilkas föräldrar dött och som nu stodo utan huld och
skydd. Barnhem och andra välgörenhetsanstalter
stiftades genom föreningen.

Emellertid fanns det åtskilliga människor, som ogillade
dylika sammanslutningar av kvinnor och påstodo, att
de fjärmade dem från hemmets värld. De hackade på
föreningsmedlemmarna för allt vad de gjorde, och deras
avsikter misstyddes gång på gång. — Särskilt vände de
sitt klander mot Fredrika Bremer. Men hon brydde sig
inte ett smul därom, hon hade lärt sig att endast inför
Gud stå, till svars för sina gärningar.

Hade hon ej just i detta avseende varit så viss i sitt
sinne, så hade hon aldrig vågat ge ut romanen <i>Hertha
eller en själs historia</i>. Den kom ut 1856.

Bland de ensamma människor, som Fredrika Bremer
i sin ungdom känt stort medlidande med, voro de ogifta
kvinnorna utan eget hem och förmögenhet. Hon hade
sett, hur mycket gott de kunde göra, hur glad man var
att ha dem, när någon var sjuk eller när hjälp behövdes
på annat sätt. Men hon hade också sett, huru förbisedda
och hånade de ofta blevo, hon visste, att namnet »en
gammal mamsell» nästan alltid uttalades med ett visst
förakt. På nåder fingo de leva i någon släktings hem
och där hålla till godo med hurudan behandling som
helst. I många av sina böcker hade Fredrika dragit i
härnad för dessa ensamma och värnlösa.

Småningom hade hon emellertid lärt sig förstå —
kanske mest därigenom, att hon sett, huru mycket friare
och bättre kvinnorna i Amerika hade det — att detta
var blott en av de många orättvisorna i kvinnans
ställning i samhället. Hon begrep, att en genomgripande
förändring måste ske, och fastän hon visste, att hon
äventyrade sitt stora anseende, så beslöt hon att börja striden.
Vad gjorde det väl henne, om hon möttes av spott och spe
i stället för som hittills av kärlek och beundran, om blott
den rättvisa saken segrade?

Det var just då en lämplig tidpunkt att ta upp kampen,
ty frågan om kvinnans omyndighet skulle behandlas 1
riksdagen.

På den tiden blev den ogifta svenska kvinnan aldrig
myndig; hela sitt liv igenom måste hon enligt lagen i
alla viktiga saker lyda en förmyndare. Hade de fattiga
ogifta kvinnorna det svårt, så hade de förmögna det ej
vidare bättre. Man tanke sig en trettio- eller fyrtioårig
ogift kvinna, som ärvt en förmögenhet efter sina
föräldrar! Hon fick inte göra en resa, inte bestämma
vad hon skulle göra med sina pengar utan att fråga sin
förmyndare. Var då denne en hård, despotisk eller
sniken man, kan man förstå, hur svårt hon skulle ha det.

Flera gånger förut hade förslag framlagts, att ogift
kvinna skulle få bli myndig, men förslaget hade aldrig
gått igenom i riksdagen. Nu, när frågan skulle tagas
upp, beslöt Fredrika Bremer att i en bok tala ut allt,
vad hon kände om orättvisorna mot kvinnan. »Hon ville
väcka de slumrande och uppliva de loja.» Kanske kunde
hon få dem, som styrde och ställde i Sveriges land, att
lyssna till henne.

Och nog lyssnade folk till henne, nog läste de hennes
bok. <i>Hertha eller en själs historia</i> väckte ett oerhört
uppseende. Att författarinnan ville, att den ogifta
kvinnan skulle få bli myndig, förfärade ej människorna så
mycket, som att hon fordrade, att flickor skulle kunna få
förvärva samma kunskaper som gossar och bli lärare,
läkare o. d. Detta ansåg man som höjden av
okvinnlighet och oförskämdhet.

Det blev en väldig strid i hem och tidningar om den
saken. Men detta var en fördel, ty nu tvingades man
att tänka sig in i frågorna. Många ädla och rättänkande
män ställde sig på författarinnans sida, men många bittra
och hätska motståndare fick hon också. Man hånade och
förlöjligade henne i pressen, och det gick så långt, att en
insändare i en tidning, som icke stod på Fredrika
Bremers sida, dock ansåg sig böra fråga, om Sverige ägde
sådant överflöd på namn med europeiskt rykte, eftersom
det ostraffat ansåg sig kunna bespotta dem.

Den värsta stormen undvek Fredrika Bremer genom
att fara utomlands. Hon besökte nu Tyskland och
Schweiz och tänkte sedan vända åter hem. Men så drog
henne längtan än vidare, och hon tyckte sig kunna följa
sin böjelse, då hon genom underrättelser från hemlandet

fick veta, att hennes idéer där gingo segrande fram. Nu
var det till Italien, Palestina och Grekland kosan
ställdes.

När Fredrika Bremer 1861 återvände till Sverige, hade
hon den stora glädjen att se, hur mycket bättre och
friare kvinnans ställning redan blivit. Den ogifta
kvinnan hade blivit myndig vid 25 års ålder, ett seminarium
för bildande av lärarinnor hade upprättats, så att de, som
hade håg att bli lärarinnor, kunde få en grundlig
undervisning på detta område, och kvinnorna hade själva
börjat ge ut en tidskrift, däri de kunde föra fram sina
önskningar.

En tid var nu Fredrika Bremer bosatt i Stockholm och
levde mest för sina sjuka och fattiga. Men småningom
blev Stockholmslivet för oroligt för henne, och hon
började längta efter stillhet. Hon beslöt att flytta ut till
det gamla Årsta. Hos den familj, som ägde det,
visste hon, att hon skulle få ett hem. Det var år 1864.

Under den sommaren var det mycken ungdom på
Årsta. Och Fredrika Bremer var ung med de unga samt
fröjdades åt deras skämt och lekar.

Mot hösten, då ungdomen lämnade slottet, blev det
tyst och stilla där. Men Fredrika Bremer älskade lugnet.
Hon skrev ned sina minnen och sände långa, hjärtliga
brev till sin gamle vän Böklin.

Så kom julen 1865. På förmiddagen på julaftonen
samlades omkring trettio barn från godset uppe i slottet.
Det var Fredrika Bremer, som bett att få ställa till en fest
för dem. Efter den första avdelningen av festen drog
hon hela barnskaran till sig i en tät krets och berättade
för dem om julens betydelse. De, som sågo henne sitta
där bland barnen, så varm, mild och kärleksfull, med
det åldriga anletet förklarat av julglädjen, glömma det
aldrig.

Juldagsmorgonen följde hon med de andra till
Öster-hanninge kyrka.  Det var en härlig färd i den stjärnklara
morgonstunden. Den påminde henne om länge sedan
flydda dagar, då hon tillsammans med sina föräldrar och
syskon besökte julottan. Hon hörde åter psalmen »Var
hälsad, sköna morgonstund» och sjöng med av fullt
hjärta.

Det var den dagen mycket kallt, och Fredrika Bremer
förkylde sig i kyrkan. Redan följande dag sjuknade
hon i lunginflammation. Snart blev det klart för hennes
omgivande vänner, att slutet var nära. Emellanåt
förrådde några ord, att hon led mycket, men mitt i ångesten
och plågorna kunde hon tala med sin unga vårdarinna
om »Kristi kärlek, bästa kärlek, tidens, evighetens ljus».
Den 31 december 1865 slöt Fredrika Bremer sina ögon
för alltid.

På hennes kors å Österhaninge kyrkogård stå
inristade dessa ord: »När jag ropade till Herren, frälste
Han mig ur all min nöd.»

*
</chapter>
<chapter name="Johan Ludvig Runeberg.">
<h1>Johan Ludvig Runeberg.</h1>

I den lilla staden Jakobstad i Österbotten i Finland
bodde i början av förra århundradet en sjökapten
Runeberg med sin familj. Släkten var egentligen svensk, en
av dess äldsta kända medlemmar var en underofficer på
Karl XII:s tid, som omkom i de jämtländska fjällen
under det olyckliga Armfeltska krigståget mot Norge
1718.

Kapten Runeberg var en käck, hurtig sjöman, som
företog långa färder på sitt fartyg. Han var mycket
kunnig i sitt yrke men intresserade sig även för andra saker,
t. ex. för studier, och under de mellantider han vistades
i hemmet tog han noga reda på hur det gick för
barnen i skolan. Han var gift med Anna Maria Malm, som
också tillhörde en svensk släkt.

Eftersom fadern var mycket borta, blev det
huvudsakligen modern som kom att leda barnens uppfostran. Hon
var också särskilt lämplig härtill. Mild, solig och glad
förstod hon att göra hemmet till den käraste plats
barnen kunde tänka sig. Särskilt söndagseftermiddagarna
voro efterlängtade stunder, ty då samlade fru Runeberg
hela sin barnskara omkring sig, berättade sagor och sjöng
visor för dem. Även för poesi hade hon mycket
intresse, och ofta läste hon dikter för sina små.

Johan Ludvig, som var född 1804, således då Finland
ännu var svenskt område, var äldst i syskonkretsen. Som
<img>
<i>Johan Ludvig Runeberg.</i>

liten var han klen och sjuklig, och hade modern ej
vårdat honom med så stort tålamod, hade han säkert ej fått
leva. Litet bortskämd blev han nog för sin sjuklighets
skull, och särskilt var det svårt att vänja honom av med
hans lust för sötsaker. Det berättas, att hans mor en
gång i sitt bryderi beslöt att ge honom en hel sockertopp
och låta honom äta så mycket han ville, för att han sedan
skulle få avsmak för socker. Pysen höll till godo med
gåvan, åt friskt på, och först då man skrämde honom
med att »faster Malm», en gammal släkting till familjen,
som var en förskräckelse för alla bortskämda barn, kom
utanför på gatan, släppte han sockertoppen och rusade i
väg.

Den klene pilten blev snart en frisk, livlig och
hurtig pojke, tack vare lekar och kroppsövningar i fria
luften: kälkåkning, snöbollskrig, skridskoåkning om
vintern, bollslagning och rodd om sommaren.

Någon håg att börja skolan hade ej Johan Ludvig eller
Janne, som han ofta kallades i hemmet, och i början
skolkade han helt enkelt. Men då tog fadern sin son i handen
och marscherade med honom till »Westmans mor», den
gamla gumma, som var skolmästarinna för de små
barnen i Jakobstad. Sträng och bister var hon, där hon satt
uppe i hörnet i det lilla vindsrummet, som utgjorde
skollokal, och råkade någon av småttingarna slumra till
någon gång, vankades genast en klapp av den s. k.
spraggan på huvudet, men en duktig lärarinna var hon.

När Johan Ludvig blev litet större, skickades han i
skola, först i Uleåborg, sedan i Vasa. Under de sju år
han tillbragte i sistnämnda stad, bodde han tillsammans
med en fem, sex kamrater från landsorten i ett s. k.
bolag, något som var mycket vanligt på den tiden.
Föräldrarna till pojkarna hyrde ett par enkla vindsrum hos
någon borgare, mat skickades hemifrån, och någon släkting
till familjen eller gammal jungfru antogs att sköta om
det hela. Det Runebergska skolhushållet sköttes alla
åren av en liten krokryggig, välmenande gumma,
allmänt benämnd »Dahlströms moster».

Det var ju klart, att när så många pojkar bodde
tillsammans, åtskilliga hyss och pojkstreck skulle
förekomma. Och Runeberg var ej den minst företagsamme i den
vägen. Stackars moster Dahlström hade det nog ej
så lätt, men låta bli att hålla av de besvärliga pojkarna
kunde hon ej. »Nog har han vett, men han vill inte bruka
det», kunde hon ibland förtrytsamt säga åt Johan Ludvig,
som i alla fall var hennes gunstling. Men en gång höll
hon på att bli ordentligt ond på dem allihop. På gården
fanns en gammal söndrig korg till en släde, och i största
hemlighet plockade pojkarna ur spjälorna, buro upp dem
på sina vindsrum och dolde dem där. Och en lördagsafton,
när moster kom upp till dem med deras gröt, hördes i
samma stund hon öppnade dörren ett hiskligt brak
inifrån, dammet yrde omkring, och i förskräckelsen tappade
moster hela grötfatet. Med utropet »Taket har fallit ned
över gossarna» störtade hon in i värdens rum, och denne,
som visste, att det var illa beställt med taket, släppte allt,
vad han hade för händer, ropade på sina gesäller och
rusade uppför trappan. Men se, när de öppnade, sutto
alla gossarna där, så stilla och sedesamma och läste över
sina läxor. Spjälorna, som de hade haft fästa mellan
taksparrarna och som de på givet kommando ryckt ned,
syntes det ej ett spår av, och endast en skälmaktig blick i
ögonen och undertryckt skratt skvallrade om att allt ej
gått så oskyldigt till. Men pojkarna blevo utan gröt den
gången, rättvist nog, och det kändes ganska svårt, ty
endast på lördagskvällarna vankades nykokt sådan.

Trivialskolan i Vasa var varken bättre eller sämre än
den tidens skolor i allmänhet. Alla fem klasserna
undervisades i ett och samma rum, och då icke blott de 126
eleverna utan även alla ytterplagg skulle rymmas där och
någon ventilering icke förekom, kan man förstå,
hurudan luften skulle vara vid femtiden på dagen, då
lektionerna voro slut. Lägg härtill alla de osande talgljusen,
som måste anlitas under den mörka årstiden! — Särskilt
en av lärarna var mycket sträng och färdig att vid minsta
felsägning under förhöret gripa till karbasen.
Sönderslagna och svullna händer hörde också till ordningen för
dagen ibland eleverna. Men rektorn, den gamle Jakob
Bonge, var en vänlig och pratsam herre, hos vilken
Runeberg stod högt i gunst. En dag fick Bonge mitt
under lektionen se en liten mus spatsera på Runebergs
pulpet. Han tog käppen och skulle slå ner på den. »Men
ser inte rektorn, att det är en stubbsvans och att den är
tam?» frågade Runeberg helt lugnt och stack in musen
i rockärmen. »Ja, du är då alltid en sådan där», var
rektorns godmodiga svar.

Men fastän Runeberg kunde vara en riktig tjuvpojke,
gjorde han sig aldrig skyldig till något lågt eller simpelt
streck, och i kamratkretsen fanns det knappt någon, som
var så allmänt avhållen som han. Sitt skolarbete skötte
han med allvar och kläm, men när det var undangjort,
ägnade han sig åt lekar och kroppsövningar och blev
snart den främste i leken, den, som kunde slå högsta
lyran och vann första priset i kapplöpningar. Särskilt
beundrade klasskamraterna hans oräddhet i fråga om
de äldre pojkarna. Mycket kamrattyranni rådde ännu i
Vasa, och länge dröjde det ej, innan Runeberg fick
känna på den saken. Men han var ej sinnad att finna sig däri
och gav den gosse i högsta klassen, som sökte »topprida»
honom, en minnesbeta, som länge omtalades med
beundran i Vasa skola. Och då han själv kom upp i de högre
klasserna, gjorde han, vad han kunde, för att
småpojkarna ej skulle bli tyranniserade.

Allt efter som Runeberg och hans kamrater blevo äldre,
började de på fristunderna syssla med läsning av
svenska författare. På det sättet lärde sig Runeberg känna
Kellgren, Leopold, Lidner och Bellman. Franzén kände
han redan förut, och honom satte han främst av dem
alla.

Det roligaste på hela året voro dock ferierna.
Familjen Runeberg bodde på somrarna i en liten stuga ute
på en ö ej långt från Jakobstad. Det fanns bara två
rum i huset, och mycket obekvämt hade de det där,
men för den Runebergska ungdomen var Nissarsön
en riktig lycksalighetens ö. Nästan hela söndagarna
tillbragte Johan Ludvig utomhus; med bössan på axeln
strövade han omkring i den härliga barrskogen, eller också
låg han ute och fiskade eller sköt havsfågel. På detta
sätt kunde han bidra till uppehället hemma, och fastän
han fått mycket bristfällig undervisning i naturkunnighet
i skolan, var han kanske mer förtrogen med växternas
och djurens liv än den mest kunnige gymnasist i våra
dagar. — En rent underbar förmåga att tämja djur,
särskilt fåglar, ägde han.

*

Vid aderton års ålder begynte Runeberg sina studier
vid Åbo universitet. Utsikterna voro just ej så ljusa för
honom, ty som fadern sedan ett år låg sjuk, kunde han
nästan ej få någon hjälp hemifrån. Det gällde sålunda
att slå sig fram på egen hand. Lyckligtvis fick den unge
Runeberg lektioner i en skola, och dessa jämte annan
undervisning inbragte honom den stolta summan av 12
kronor i månaden. Under det första läsåret, då ännu
kläderna, som han fått hemifrån, höllo, gick det bra för
honom att dra sig fram, men följande höst blev en ytterst
svår tid. Han bodde alldeles ensam, och under 6 å 8
veckor hade han intet annat att leva av än litet potatis, som
han stekte i askan i kakelugnen, något salt fisk samt
»mycket litet smör och mjölk», bröd hade han ytterst
sällan råd att köpa.
Efter hand blev det honom emellertid klart, att han ej
skulle kunna leva på detta sätt, och så beslöt han att
mottaga en informatorsanställning, som erbjudits honom
långt uppe i Saarijärvi, »Finlands hjärta». Här skulle
Runeberg omväxlande vistas hos tvenne familjer, kapten
av Enehjelm och kronofogden Danielson, samt undervisa
deras pojkar.

Säkert kändes det mycket hårt för Runeberg att
lämna studierna. Han kunde ju ej ana, vilken stor lycka
det var för honom, ja, för hela Finland, att han
förflyttades in i de tysta skogarnas, de öde viddernas, de
tusen sjöarnas, den finska befolkningens egentliga land.
Hittills hade ju Runeberg nästan endast lärt känna
den svenska kustbefolkningen. Länge dröjde det
emellertid ej, innan han »slog rot» i den nya omgivningen.
Den vilda, härliga naturen tog honom fången, och ju mer
han lärde känna det enkla, idoga, härdade folket, som
odlade sin magra teg och i hårda tider utan att klaga
blandade bark i brödet, ju mer lärde han sig älska och
beundra det. Snart var han hemmastadd i stugorna långt
inne i skogarna eller ute på mon.

Mycket väl trivdes han hos familjerna Enehjelm och
Danielson. I den förres hem fick han första gången av
en av deltagarna i sista kriget, kapten E. själv, höra
muntliga berättelser därom. Men på gården fanns även
en annan person, som kunde berätta om den tiden. Det
var den gamle Pelander, en f. d. underofficer, som på
långt håll var släkt med Enehjelms och som nu fått en
fristad hos dem. Han satt där i sin lilla stuga och knöt
nät eller spritade fjäder, och i början roade sig den unge
informatorn med att gyckla litet smått med den knarriga
gubben, såsom vi höra honom själv berätta det i dikten
»Fänrik Stål».

Men snart blevo de båda de bästa vänner, och kväll
efter kväll satt den unge studenten och hörde på, när
gubben berättade om hären, »som frös och svalt och
segrade tillika». Och så spirade den upp i Runebergs inre den
djupa, starka, innerliga kärlek till landet och folket, som
gjorde, att han sedan en gång kunde resa den vackra
minnesvården »Fänrik Ståls sägner» över det sista
finska krigets hjältar.

År 1826 återvände Runeberg till Åbo. Han återtog
studierna, men det var nu även något annat, som upptog
hans tid och intresse — diktning.

Småningom spred sig det ryktet i studentkretsarna,
att Runeberg var författare, och en gång, då han var på
bjudning i en familj och deltog i en s. k. pantlek, blev
han ådömd att dikta en sång till solen. Efter några
dagar lästes i Åbo tidning, <i>Solsång</i> av J. L. Runeberg.
Det var den första dikt av honom, som offentliggjordes.

Då Runeberg ju var fattig och så fort som möjligt
önskade avsluta sina studier, måste han leva rätt mycket för
sig själv. Men lyckligtvis fanns det flera vänliga
familjer i Åbo, som brukade öppna sina hem för ensamma
ynglingar. Den långe, magre studenten, som såg så
allvarlig ut och gick så omodernt klädd, var snart en mycket
välkommen gäst på många håll, och särskilt hos
ärkebiskop Tengströms, där han någon tid var informator,
vann han många vänner. I synnerhet tyckte pojkarna
mycket om honom, ty på samma gång som han var en
duktig lärare, kunde han leka och rasa med dem. »Jag
ville önska», skriver han en gång i ett brev till sin syster,
»att mamma och du finge komma hit på någon timma och
se mig i mitt element, då jag med hela släpet av barn
och blomma efter mig åker kälke utför Pargasbackarna
och sedan broderligt delar med barnen ärkebiskopinnans
bannor, när vi antingen ropat och stojat för mycket eller
ock komma rivna och våta tillbaka. 'Att han orkar och
ids flyga omkring så där med de barnen', brukar
gumman vanligtvis säga då.»

Redan 1827 var Runeberg färdig med sina studier för
filosofie kandidatexamen. Det språk, som han minst
sysslat med och som han därför mest fick plugga med i
sista stund, var franskan. Han stängde sig inne några
dagar och läste, »men så dröp jag också av bara franska,
när jag kom ut», säger han.

Den närmast följande tiden tillbragte Runeberg såsom
informator ute på landet hos ärkebiskop Tengström. I
den gästvänliga prästgården uppehöllo sig åtskilliga äldre
och yngre släktingar till ärkebiskopen. Bland de unga
damerna var det en tyst, blyg, tjugoettårig flicka,
Fredrika Tengström, som vann Runebergs kärlek. Vacker
var hon just ej, men ovanligt god, fin och själfull. De
båda unga förlovade sig sommaren 1827, oaktat
framtiden ej såg vidare ljus ut för dem, eftersom de båda
voro fattiga.

Då universitetet efter Åbo brand 1827 flyttades till
Helsingfors, kom Runeberg att avsluta sina studier där.
Han uppehöll sig mest genom att ge privatlektioner, för
vilka emellertid ej betalades mer än ungefär 50 öre i
timmen. Någon gång skaffade den blivande skalden sig
penningar genom att på beställning författa
julklapps- eller födelsedagsverser. Också dessa betalades emellertid
dåligt. Hur enkelt han än levde, var det svårt att få
utgifter och inkomster att gå ihop. Men Runebergs friska
mod förnekade sig aldrig, och så var han så lycklig över
att hans fästmö och hennes mor bosatt sig i Helsingfors.
År 1830 fick han ett par befattningar vid universitetet,
och då han dessutom hade löfte om plats som lärare i
en skola, ville han ej dröja längre att gifta sig. Ett par
rum, som förut varit snickarverkstad, förhyrdes, de
fula väggarna tapetserade fästmön själv, och till
möbelöverdrag använde man delvis gamla, klänningar av den
tidens starka, präktiga tyg. Enklare kunde hemmet ej
vara, men vad gjorde det? Lyckligare var ej ett
kungapar, som drager in i sitt rike, än Runeberg och hans
hustru, när de togo sitt lilla hem i besittning.

1830 utgav Runeberg sin första diktsamling, men
större betydelse än denna äger den några år senare utkomna
<i>Älgskyttarna</i> med sina friska tavlor ur den finske
bondens liv. Snart därpå följde <i>Hanna</i>, en vacker
dikt, som skildrar kärleken mellan en ung student
och dottern i den prästgård, dit han kommit för att fira
midsommar. Det nya och stora i Runebergs diktning
var framför allt det, att han så sant skildrade människor
och händelser, och att han försmådde att i sina
skildringar använda granna ord och bilder. — Endast på lediga
stunder fick Runeberg emellertid ägna sig åt diktning.
Hans tid var mycket upptagen, i synnerhet sedan han
blivit redaktör för Helsingfors Morgonblad. Ändock var
det svårt att få inkomsterna att räcka, ty den unge
docenten hade ej blott hustrun och en liten dotter att försörja,
han måste även hjälpa sin mor och sina systrar, som
efter faderns död stodo utan medel. För att få litet extra
inkomster beslöto Runeberg och hans hustru att ta en del
privatelever i inackordering. En stor våning hyrdes till
billigt pris — ej just att undra på, då koleran gruvligt
grasserat där föregående år. Sex österbottniska
ynglingar erhöllo nu sitt hem och undervisning för
studentexamen hos Runeberg. En ibland dessa var Z. Topelius.
Många vackra minnen hade denne från det Runebergska
hemmet. Han talar om, huru god och arbetsam den
unga frun var, hur Runeberg stod henne bi och t. ex.
vakade hos en gammal tjänarinna hos dem, som var sjuk,
hur mången gång Runeberg sände honom med
rekommenderat brev på posten till modern i Jakobstad m. m.
Enkelt och sparsamt gick det till i hemmet, och »de
bortskämda unga herrarna från förmögna hem fingo»,
berättar Topelius, »nöja sig med två bastanta rätter till
middagen, bovetegrynsgröt tre gånger i veckan och plättar
om söndagen, vilket bekom dem väl».

En förträfflig lärare var Runeberg, och alla sex
ynglingarna lyckades också taga sin examen.
Inackorderingen inbragte emellertid ingen förtjänst, och därför
upphörde man efter en tid med den.

Så småningom blev det klart för Runeberg, att han ej
skulle kunna hålla ut med arbete på så många olika håll,
och då ett lektorat i Borgå blev ledigt 1836, beslöt han
att söka detta.

Men då uppstod en livlig rörelse bland skaldens alla
vänner i Helsingfors, som ansågo Runebergs
förflyttning för en oersättlig förlust för universitetet, och
planer voro å bane att söka skapa en särskild, väl avlönad
befattning vid högskolan för hans räkning. Dessa
planer stötte emellertid på motstånd från skalden själv. Han
ville ej, att en undantagsställning skulle beredas honom,
och manligt och värdigt framlade han sina skäl, på
samma gång han uttalade sin tacksamhet.

Säkerligen var det dock ej med lätt hjärta Runeberg
mottog underrättelsen om sin utnämning till lektor i
Borgå. Ty få kunde äga en bättre, förtrognare,
ädlare vänskapskrets, än han hade i Helsingfors. Sedan
många år tillbaka bildade han tillsammans med en del
vänner det s. k. Lördagssällskapet, om vilket det blivit
sagt, att »det inneslöt allt, vad Finland en gång skulle
kalla sina yppersta». Bittert kände man där skilsmässan
från Runeberg, som hade en underbar förmåga att draga
människor till sig.

I början av sin vistelse i Borgå fick Runeberg ej så
mycken tid till diktning, ty skolan därstädes var i förfall,
och han ansåg det vara sin plikt att försöka göra, vad han
kunde för att få in en bättre anda där. Många roliga
historier berättas om det orubbliga lugn och den
fyndighet Runeberg lade i dagen, och hur han just därmed
betvingade de oroliga elementen. En av de första
dagarna han skulle tjänstgöra beslöto gymnasisterna i en
avdelning att se, »huru mycket den nye tålde». De
staplade upp sina mössor på den plats, där han skulle sitta,
och släckte ljusen med undantag av några få. När
Runeberg kom in, såg han lugnt på tillställningen och sade
sedan: »Så många huvuden, men så få ljus!» Och
ynglingarna förstodo väl, vad han menade. Slarv och
försumlighet tålte han varken av kamrater eller elever, och
själv infann han sig alltid på minuten i klassen.

Många olika sätt att straffa hade han, och åtskilliga
kan man ej läsa om utan att få ett hjärtligt skratt. Så
t. ex. följande:

Runeberg övertog en gång i sista stund en lektion för
en lärare, som hade föga respekt med sig. Han hade
just börjat lektionen, då en liten pys inträdde, klädd i
frack och vit halsduk med höga sparrkragar samt utstyrd
med sin fars fickur jämte stora, hängande berlocker.
Förfärad vid åsynen av den stränge läraren blev pojken
först stående nere vid dörren men smög sig efter en
stund tyst till sin plats. Runeberg gick emellertid bort
till honom, steg upp på bänken och sade, i det han fattade
pojken i nacken och lyfte honom högt över bänkraderna:
»Se, vad du är grann! Icke går det an, att du så snart
sätter dig. Du måste först visa dig för hela klassen, så
att den riktigt får se, hur grann du är.» Efter denna
presentation satte han honom stilla ned på bänken. Men
gossen kom aldrig mer utklädd till skolan.

Alltmer började Runeberg trivas i den lilla staden med
dess ro och stillhet. Bland dess enkla människor fann
han varma vänner, och med den honom egna
anspråkslösheten drog han sig ej för att tala om, huru mycket de
hade att lära honom. En av sina »stora läromästare» i
livet fann han i ägaren av Kintula gård, Gustav
Duncker, son till den Duncker han besjunger i <i>Den femte
juli</i>. Allvarlig, lugn och seg, blid och god mot sina
underordnade och med en orubblig tro på att det hos
varenda människa fanns något gott, var han just en
sådan man, som Runeberg satte högt.

På 1840-talet utkommo ej mindre än tre större
skaldestycken av Runeberg, nämligen <i>Nadeschda</i>,
<i>Julkvällen</i> och <i>Kung Fjalar</i>, samt dessutom en samling
dikter, däri hans vackra <i>Legender</i> finnas. I <i>Julkvällen</i>
skildrar Runeberg, hur julen på en finsk herrgård, som
till följd av mågens bortovaro i kriget hotar att bli
dyster, blir ljus och glad, då den saknade oförmodat
kommer hem. En av deltagarna i julhögtiden, den gamle
soldaten Pistol, får emellertid mottaga ett sorgebud: hans
son har stupat uti kriget. Bedrövad erbjuder ägaren
av herrgården, den gamle majoren, sin vapenkamrat ett
hem hos sig. Men hellre än att leva av andras bröd, det
må vara honom aldrig så väl unt, bor gamle Pistol
kvar i sin koja.

»Nej, där i mitt ensliga torp som min egen
lever jag bäst och gästar den evige givarens håvor.
Skogen kläder Han grön, Han låter den irrande fågeln
finna ett korn: mig hjälper Han hädanefter som hittills.
Tar jag av Honom mitt bröd, finns ingen, som vågar förmäten
se på den åldrige ned, som ej lärt sig ännu att föraktas.»
Sagt; men i högre gestalt sig reste den ädle majoren,
fullare svällde hans barm, och hans blick, förklarad och manlig
mätte soldaten; han teg, han kände sitt hjärta förstoras.
Finland stod för hans själ, det kulna, hans  torftiga, gömda,
heliga fädernesland, och den gråa kohorten från Saimens
stränder, hans levnads fröjd, hans femtioåriga stolthet,
trädde på nytt för hans syn med hans vapenbroder, som fordom
flärdlös, trumpen och lugn, med en järnfast ära i djupet.

Genom dessa dikter blev Runeberg Finlands store
skald, men hela sitt folks skald blev han dock först
genom <i>Fänrik Ståls sägner</i>.

Den första idén till dessa hade Runeberg ju fått redan
i Saarijärvi, och då han sedermera under årens lopp fick
höra andra minnen från finska kriget, hade han så
mycket stoff, att det blev honom lätt att välja det, som mest
tände hans håg. År 1848 utkom den första delen
innehållande 17 sånger. Vi kunna knappt göra oss en
föreställning om vilken hänförelse dikterna väckte såväl i
Finland som i Sverige. Ännu voro minnena från 1809
års krig friska, ännu levde många av de gamla
veteranerna och kunde vittna om sanningen av andan i
skildringen. »Den dagen, då <i>Fänrik Stål</i> kom ut», skriver
en framstående finsk man, »glömmes icke av dem, som
då levde. Huru man njöt, huru man suckade, huru
man fröjdades, huru hjärtat slog högre slag än någonsin
förr! Huru mycket mera än förut kände man sig icke
nu tillhöra en nation, som var värd att leva för!»

*

Naturligtvis fick Runeberg mottaga många yttre
utmärkelser både i Finland och Sverige. Hur uppburen
han var hos oss, framträdde bäst under hans resa till
Sverige, 1851, som blev ett fullkomligt triumftåg. En
gång, då Runeberg begivit sig ut till Djurgården,
uppstod en formlig kapplöpning bland den till 10,000 å
20,000 personer bestående allmänheten där — alla, alla
ville se <i>Fänrik Ståls</i> författare. Med stor hjärtlighet tog
Oskar I emot honom på Rosendal. Han berättade, att de
unga prinsarna kunde en hel del av sägnerna utantill
och att hela den kungliga familjen blivit rörd till tårar
av dem.

Visst var Runeberg tacksam för all vänlighet, som
visades honom, men han, som inte älskade fester och
vackra tal, längtade i tysthet tillbaka till sitt
anspråkslösa sommarhem, Kroksnäs, i Borgå skärgård. »Den
som vore vackert hos er tillbaka!» skriver han en gång
till sin hustru. »Jag är gränslöst mätt på all världens
härlighet och längtar efter gröt, fisk och lugn på
Kroksnäs.»

Ej mindre än trettioen somrar tillbragte skalden och
hans familj på detta sommarställe. Den rödmålade
byggnaden med de vita skorstenarna låg mycket vackert,
omgiven som den var av lummiga träd och med utsikt över
Kroksnässundet. Det var Runebergs fröjd att klädd i en
dräkt av hemvävt bomullstyg få ströva omkring i skog och
mark med geväret på axeln eller ligga ute på fjärden och
fiska. »Det minsta det börjar dofta åt vår», skriver hans
hustru till en vän, »så är det förbi med skriveriet.» Men
inte var det fisket och jakten i och för sig själv, som
lockade så oemotståndligt, nej, det var »fjärdarna och
sunden, skogen med dess stillhet och skogsbäcken med dess
sorl». En av hans jaktkamrater berättar, hur
underbart strålande hans blickar kunde bli, när han fick
se en utsikt, som riktigt tilltalade honom. Men
fåordig som han var, nöjde han sig med att stilla säga:
»Nog är här vackert.»

Först 1860 kom andra delen av <i>Fänrik Ståls sägner</i>
ut. Med vilken spänning det lilla häftet mottogs, kan
man förstå av vad Helsingfors tidningar berättar:
»Torsdagsafton ficks första exemplaret häftat från
bokbindaren, man slets därom i enskilda kretsar,
förläggaren fick ej nattro, utan antastades sent på natten av
fänrikens vänner.»

Varpå beror det, att det finska folket älskar
<i>Fänrik Ståls sägner</i> så? Beror det endast därpå, att det
är om krig och stolta dåd Runeberg sjunger? Nej, inte
var han den, som förhärligade kriget i sig självt med
all dess råhet och blodsutgjutelse. Det, som enligt
Runebergs tanke ger helgd åt krigarens yrke, är, att denne
kämpar för de svaga och värnlösa, som ej kunna skydda
sig själva, för den frihet och det goda han en gång
själv fått i arv av sina fäder och som det är hans plikt
att söka bevara åt barn och barnbarn. Vackert uttrycker
Runeberg denna sin tanke i följande lilla dikt:

Till en bondes koja kom en krigsman,
tung av år och vandrande på träben.
Bonden fyllde lugnt ett glas för honom,
bjöd och talte till den gamle knekten:
»Fader säg, hur var det dig till sinnes,
när i striden fiender dig omvärvt,
skotten knallade och kulor veno?» —
Gamle knekten tog sitt glas och sade:
»Såsom dig, när någon gång om hösten
blixtar kring dig ljunga, hagel vina
och du bärgar tegen för de dina.»

Ännu en stor dikt har Runeberg skänkt oss, nämligen
skådespelet <i>Kungarna på Salamis</i>. Samma år detta
arbete utkom, 1863, träffades Runeberg av ett slaganfall,
som för alltid bröt hans hälsa. Från den dagen kunde
han icke röra sig på egen hand och tillbragte sin mesta
tid liggande. Men han ägde fortfarande alla sina
själskrafter, och de tretton år han hade kvar att leva blevo
ändå ganska ljusa genom hans hustrus och söners
varma kärlek och omsorger. Ingen kunde förstå honom så
väl som hustrun. Hon lämnade honom också nästan
aldrig, och på dagarna kunde hon flera timmar i sträck läsa
högt för honom. Emellanåt kunde Runeberg endast
viskande meddela sig med sin maka, som hade svårt att
uppfatta honom, emedan hon var lomhörd, och en gång
i en sådan stund skrev Runeberg mödosamt med vänstra
handen några ord av kärlek och tacksamhet, säkert ej
mindre kära för henne än de dikter han som ung skrivit
till hennes ära.

Från hela Finland och Sverige strömmade deltagande
hälsningar och frågor till den sjuke skalden. Alla
bemärkelsedagar i hans liv ville man ihågkomma och fira.
Så var ända från 1865 hans födelsedag en fest i Borgå
med lov för skolorna. Lärarna och eleverna vid
gymnasiet tågade i procession till hans bostad och sjöngo för
honom, och stolt var man, om man genom fönstret fått
se åtminstone en skymt av Finlands store skald.

Den 6 maj 1877 avsomnade Runeberg. Begravningen,
som ägde rum den 12 maj, var en nationell
sorgefest. Djup och innerlig var saknaden, men ingen
bitterhet mängde sig däri, ty större och starkare än sorgen
var tacksamheten över att Gud värdigats skänka det
lilla landet ej blott en stor skald utan en skald, som
genom sin ädla personlighet varit en uppfostrare för sitt
folk, såsom få diktare varit det. E] med klagan, men
med gärning i hans anda hövdes det att fira minnet av
den, som med en kristens ljusa hopp gick in i evigheten
och som en gång yttrat: »Därför väntar jag en himmelsk
värld, ett högre liv, att denna jord är så skön, detta liv,
oaktat sina sorger, så heligt och ljuvt.»

*
</chapter>
<chapter name="Zacharias Topelius. I.">
<h1>Zacharias Topelius.

I.
</h1>

Zacharias Topelius' barndomshem hette Kuddnäs och
låg inte långt från staden Nykarleby i Finland.
Lyckligare hem kunde inte en gosse växa upp i. Hans far
var läkare. Med allvar och samvetsgrannhet skötte han
sitt kall, men han intresserade sig inte blott för detta utan
för allting omkring honom i naturen — för djur och
växter, för stjärnhimmelns lysande världar, för åskans och
blixtens gång. Och allt detta ville han också, att lille
Zache och hans syster Sofia skulle lära sig se och
beundra. Så kom det sig, att Zache tidigt hade ögonen
med sig, där han sprang omkring ute i skog och mark
på Kuddnäs' ägor.

Själva byggnaden låg nästan inbäddad i gröna träd
och syntes knappt från landsvägen. Det var en helt
vanlig, enkel, gammaldags herrgård med brutet tak och
frontespis samt en bred, hemtrevlig stentrappa med bänkar.
Den stora vinden med alla sina skrubbar och vrår var
en utmärkt lekplats på ruskiga dagar, och när Zache
blev litet äldre, fick han det södra vindsrummet till sin
egen lilla kammare. Utsikten därifrån beskriver
Topelius själv, sedan han börjat dikta, så:

»Ett vindsrum där mot söder
en björk, en rosenhäck, ett smultronland,
en buktig flod, en fors, en bro, en strand
och kyrkans torn mot morgonskyn, som glöder.»

I den stora trädgården med dess många vackra
blommor och bärbuskar lekte barnen hela den långa
sommardagen, då de inte voro nere bland björkarna vid
älvstranden eller borta vid kvarnen invid bäcken, som rann
fram genom ägorna.

Härligt var Kuddnäs på sommaren, men bra och
trevligt var det även på vintern, för då fick man åka
skridsko på älven, bygga den stolta snöfästningen Hjälteborg
och fara på kälken utför den väldiga Himmelsbacken
med »sockerlandet», som omtalas i <i>Valters andra
äventyr</i>.

Men det allra bästa på Kuddnäs var dock friden och
trevnaden inomhus, och för denna hade man till stor del
att tacka Zaches goda, milda moder. Hon förstod sig
så väl på barnen, tog del i deras glädje och sorg och
kunde berätta så många roliga sagor för dem.

Som liten var Zache rätt odygdig, och det är icke utan,
att det i historien om <i>Bullerbasius</i> förekommer ett och
annat från författarens egen barndom. Så hade Zache
en gång för någon odygd blivit instängd i det mörka
skafferiet innanför salen. Efter en stund gläntade
mamma på dörren och frågade: »Är du snäll nu?» — »Nej»,
svarade gossen, »inte är jag snäll ännu». Likadant blev
svaret andra gången modern kom, men då började hon
misstänka något och öppnade dörren. Javisst! Där
satt »Bullerbasius» med en syltkruka framför sig och
slickade sig belåtet om munnen. Men han var en helt
liten pys då.

Tack vare föräldrarnas kloka, kärleksfulla uppfostran
blev Zache med tiden en riktig hederspojke. Det
klemades inte med något av barnen, och ofta hände det, när de
på rätt kalla vinterdagar skulle ut i det fria, att fadern
sade: »Vad ska du med rock i dag?» eller »Inte
behöver du vantar, inte.» Tidigt lärde sig Zache att i både
lek och allvar »hugga i duktiga tag». Mycken frihet
hade barnen hemma, men de lärde sig också både lyda
och att själva välja det rätta. »Min far och min mor sågo
oss gärna glada och nekade oss aldrig ett oskyldigt nöje»,
säger Topelius själv. »Vi hade mycken frihet men
alltid med villkor av sträng, helst frivillig lydnad.» —
»Övervinn dig själv! Lär dig att försaka!» var en av
faderns levnadsregler, och så lärde sig Zache att anse
för en naturlig sak, att läxan skulle gå före leken och att
man måste försöka att ställa allt till rätta, om man burit
sig dumt eller ovänligt åt mot någon. Därför kunde
Zache också ge bort sin stolthet, kälken Moppe, till en
kamrat, som, delvis genom hans förvållande, brutit sin
ena arm och slagit sin kälke i kras. Också den historien
omtalas i <i>Bullerbasius</i>.

Zache var bara sju, åtta år, när han började skriva
verser och sagor. En gång, när en liten grönsiska dog,
som han hållit mycket av, skrev han följande lilla dikt:

»Tippelill, var fri och glad,
flyg till Gud i gröna blad!
Tack för att du sjöng för mig!
Jag bar ledsamt efter dig.»
Sina sagor satte han ihop till små böcker, och så
ritade han själv tavlorna till dem. En saga handlar om en
ryslig drake, som ingen utom Zache kunde få bukt med.
Han skrev även dagbok och gav ut en liten tidning,
Kuddnäs' tidning, så man kan förstå, att han inte slog
dank emellan skoltimmarna. Tillsammans med tre
kusiner läste Zache och hans syster för en informator, och
så bra trivdes de alla tillsammans, att Zache kände det
mycket tomt, när han vid elva års ålder skickades till
läroverket i Uleåborg.

I Uleåborg var Zache inackorderad hos sin farbror,
men nästan lika mycket vistades han hos ett par fastrar,
som bodde i samma gård och hade ett litet lånbibliotek.
Hemma hade hans far ej låtit honom läsa andra
romaner än Walter Scotts, men här kommo en del
rövarromaner och vidunderliga riddarhistorier i händerna på
Zache, och det var ej utan, att läxläsning och minne
blevo lidande därpå. Han gick och inbillade sig, att
han själv skulle råka ut för några märkvärdiga öden,
och då han några år senare tillsammans med en kamrat
fick göra den långa resan till Helsingfors, tog han med
sig två gamla ryttarpistoler från Kuddnäs att försvara
sig med. Den ena laddade han med hagel och den andra
med salt. Överallt på gästgivargårdarna bommade han
till dörrarna och såg efter, om det ej fanns falluckor i
golvet. Men inte ett enda äventyr råkade han ut för.

I Helsingfors skulle Topelius avsluta sina
skolstudier. Första tiden här var han tillsammans med flera
andra unga gossar inackorderad hos Finlands store skald,
Johan Ludvig Runeberg. Denne läste själv med pojkarna,
och dessa både beundrade och höllo av läraren, som visst
var oblidkeligt sträng, då någon av eleverna gjort sig
skyldig till fusk eller lättja, men som också kunde av
hjärtans lust tumla om i snödrivorna med dem och delta
i deras skämt. Det var Runeberg, som tände Topelius'
håg för historien. Även för gossens diktarförsök
intresserade han sig. Mycket rädd var Runeberg, att
Topelius endast skulle bli en efterhärmare av andra i fråga
om diktning. »Var fri», sade han, »och dig själv trogen!
Giv aldrig bort dig, och läs icke mer av andra, än att
du behåller dig själv!»
</chapter>

<chapter name="Zacharias Topelius. II.">
<h1>Zacharias Topelius. II.</h1>

Vid femton års ålder avlade Topelius studentexamen.
Därpå följde studietiden vid universitetet. År 1844 var
han färdig med studierna, men då hade han därjämte
redan flera år sysslat med tidningsmannaskap. Han var
nämligen redaktör för <i>Helsingfors tidningar</i>. Här var
det Topelius först offentliggjorde sina dikter och
historiska berättelser. Historien hade ju alltid utgjort hans
älsklingsstudium, och ju mer han fördjupade sig i
Finlands hävder, dess mer brinnande blev hans kärlek till
landet och folket, dess starkare blev hans lust att låta sin
samtid stifta bekantskap med flydda tiders män och
kvinnor, icke blott med dem, vilkas gärningar lyste vida
omkring, utan också med dem, som arbetat i det tysta, med
bonden, som levat sitt liv vid plogen och harven, med
soldaten, som fått lämna hus och hem och draga ut i
kriget för att till sist falla obemärkt och glömd i fjärran
land.

Finlands historia var föga bearbetad, och för att ge
gångna tiders gestalter liv behövde Topelius mer
material, än vad gamla krönikor kunde ge honom. Men han
fick också sådant. Sägner från flydda dagar levde ännu
mångenstädes kvar i landet och förtaldes honom.
Särskilt var det en gammal vän från Nykarlebytrakten, en
f. d. underofficer, Niklas Lindkvist, som ägde ett
outtömligt förråd av historier från det framfarna, i synnerhet
från Karl XII:s tid, då hans farfar, Abraham Lindkvist,
gjorde tjänst som dragon hos konungen. Till allt detta
lyssnade Topelius med varm håg, den ena gestalten efter
den andra trädde fram ur dunklet för honom, och
luckorna i den gamles berättelser fylldes ut av skaldefantasien.
Så uppstodo <i>Fältskärns berättelser</i>, ett av de främsta
verk Nordens romanlitteratur äger, och skrivet så, att
gammal och ung, lärd och olärd förstår det och gripes av
den tysta storhet Finlands folk under långa år av krig,
pest, hungersnöd och andra lidanden lade i dagen. Man
förstår de hoppfulla och stolta ord Topelius en gång
yttrat: »Det folk, som genomlevat sådana tider och åter rest
sig igen, det kan icke av någon makt uti denna världen
utplånas ifrån de levandes tal.»

I <i>Fältskärns berättelser</i> låter Topelius gamle fältskär
Bäck, för vilken nog Niklas Lindkvist utgjort
förebilden, berätta familjerna Bertelskölds och Larssons
skiftande öden från 1600-talet ända till Gustav III:s dagar.
Men som deras öden äro nära förknippade med de stora
händelserna i Finland och Sverige under dessa sekel,
möta vi en mängd av de märkligaste personerna i de båda
länderna. Vi få följa Gustav Adolf ut i det tyska kriget,
vi få se Karl XII mitt ibland sina bussar, vi få
beundra Linnés snille och Arvid Horns rådklokhet, och vi
föras in i de lysande kretsar, som omgåvo
»tjusarkonungen».

Historisk grund ha också en del av Topelius' andra
noveller, som äro utgivna under det gemensamma namnet
<i>Vinterkvällar</i>.

Den stora framgång de historiska berättelserna hade
gav Topelius idén att bearbeta några av dem för
teatern. Så författade han åtskilliga skådespel, bland dem
<i>Regina, von Emmerits</i>, med ämne ur Gustav II Adolfs
historia.

Men också genom sina dikter vann Topelius sitt folks
hjärta. Vem kunde som han i <i>dikt</i> föra fram sitt folks
krav på frihet under en tid, då de ryska myndigheternas
förbud tystade varje ärligt försök i tidningspressen att
diskutera viktiga frågor för landet? Uti <i>Islossningen</i>
<i>i Ule älv</i> är det visserligen den väldiga älvens kamp för
att komma loss ur isens bojor han sjunger om, men var
och en förstod, att det var Finlands strid mot förtrycket
skalden här sökt och funnit en bild för. Och detta var
ingalunda den enda gång han »lade spjutspetsar under
poetiska rader», såsom han en gång yttrade.

Och vem kunde så sjunga om kärlekens makt såsom
den största i världen, som han gör det i <i>Ödemarkens jul</i>,
<i>Sylviasångerna</i> och <i>Vintergatan</i>?

*

I mitten av 1850-talet fick Topelius ett nytt
levnadskall: han blev nämligen utnämnd till professor i
historia vid universitetet i Helsingfors. Denna
befattning blev honom mycket kär. Han hade nu tillfälle att
än mer fördjupa sig i historiska studier, och med
studenterna trivdes han väl. De å sin sida lärde sig att
år från år mer älska den blide läraren, som hade så
mycket av skaldens värme och höghet över sina
föreläsningar och vars hem alltid stod så vänligt öppet för dem.

Men den lärde professorn sysslade med annat än med
historisk forskning och diktning för »de stora» — hans
hjärta klappade sedan många år tillbaka alldeles särskilt
varmt för barnen. Att kunna berätta sagor och dikter
för dem, så att de förstodo dem och så, att hågen för
allt stort och ädelt tändes hos dem, det tycktes Topelius
nästan den största glädje, som kunde beskäras en
människa. Och just den gåvan hade han fått i rikt mått.
— Sina första sagor utgav han redan 1847, men
först på 1860-talet utkommo de samlingar berättelser,
visor och lekar, som bära titeln Läsning för barn och
som äro kända och älskade av alla gossar och flickor
1 Finland och Sverige. Hur känner man icke, hur
Topelius höll av alla de barn han talade till, höll av dem,
därför att de stodo Guds hjärta nära, och därför att de
ägde gåvan att bringa solsken i världen, såsom de båda
syskonen i Vintersagan om Skyhög och Molnskägg, om
vika Topelius berättar, att »där de gingo fram, där flög
ett solsken framför dem och glimmade över den mulna
himmelen och över människornas sorgsna eller likgiltiga
ansikten....

</chapter>
                              
<chapter name="Zacharias Topelius. III.">
<h1>Zacharias Topelius. III.</h1>

Då Topelius uppnått sextio år, beslöt han att taga
avsked från sitt professorsämbete och ägna sig helt åt sitt
författarskap. Och som han visste, att han i
Helsingfors omöjligt skulle få den arbetsro och det lugn han
behövde — på senaste tiden riktigt slets man om honom
äar —, bestämde han sig för att flytta ut på landet
Efter något sökande fann han just en sådan plats han
önskade. Björkudden hette den vackra, vita villan, som låg
där så härligt vid en bukt av Finska viken, omgiven av
höga granar och hängbjörkar.

<img>
<i>Björkudden</i>.
På våren 1879, just då björkarna fått sin fagra skrud
och gullvivor och liljekonvaljer doftade i skog och på
äng, flyttade Topelius med hustru och döttrar ut till sitt
nya hem. Hur njöt han ej av att åter leva ute i naturen,
att ha träd, blommor och fåglar omkring sig! Tankarna
gingo tillbaka till det älskade barndomshemmet, till den
soliga vindskammaren på Kuddnäs.

»I fjärran såg han då sitt fönster glimma,
i fjärran ser han barndomshemmet än,
i tårars glans, som en begråten vän,
stå solbelyst i årens aftondimma.»

Ett årtionde förut hade Topelius' mor gått bort,
den goda »gamla doktorinnan», de sjukas och lidandes
vän runt om i bygden. En dag då Topelius och hans
syster stodo vid hennes grav och systern yttrade några
ord om att de borde sätta dit en minnesvård, sade
Topelius sakta: »Jag skall försöka resa en vård här» —
och kort därpå skrev han dikten <i>Min moder</i>, den
vackraste minnesvård en son kunde resa åt sin mor. Vad
modern varit för honom, förstå vi bäst av denna dikt.

Såsom nämnts var det ingalunda Topelius' avsikt att
helt och hållet slå sig i ro på Björkudden. »Emedan livet
är kraft, är arbetet livets mening», säger han i sin
<i>Tänkebok</i>. Arbetat hade han gjort hela livet: utan arbete
kunde han ej leva. Tidigt steg han upp på morgonen;
när den gemensamma frukosten intogs vid 10-tiden,
hade han redan i två timmar suttit vid skrivbordet. Flera
arbetsstunder följde sedan på dagen, men så gav Topelius
ej heller ut så få böcker under denna tid, bl. a. en
diktsamling, <i>Ljung</i>, en roman, <i>Stjärnornas kungabarn</i>,
fyra delar <i>Läsning för barn</i> samt <i>Evangelium för
barnen</i>, korta förklaringar till årets evangelietexter.
Topelius' tid upptogs även av andra saker. Han måste skriva
en mängd brev till förläggare och utgivare av kalendrar,
som bådo om bidrag, till unga författare, som skickade
honom sina arbeten och bådo honom läsa och bedöma
dem, till okända personer, som anhöllo om hans porträtt
och en rad av hans hand o. s. v.

Ett slags brev roade skalden särskilt mycket,
nämligen barnens. Dessa fördelade han vanligen i två högar:
i den ena lades alla, som tydligen voro skrivna med
tillhjälp av far och mor eller andra stora människor, i den
andra alla de övriga, riktiga barnbreven. Många av dem
voro mycket lustiga.

En liten beundrare säger, att han »är en åtta års gosse,
som har läst Fältskärns berättelser och älskar vårt
fosterland och undrar, om jag kunde få ert porträtt och något
annat från Finland. Och jag undrar, huru de ha det
i Finland. Och jag älskar greve Bertelsköld. Och min
adress är Herr... Och jag bor i Östergötland. Adjö,
skriv snart!» Och en annan gosse skriver: »Snälla
Zacharias! Tack för alla de roliga berättelser, som ni har
diktat. Därför beder jag eder att dikta en liten vers åt mig,
helst vill jag hava den diktad om krig, men om Herr
Zacharias det icke vill, så är jag lika glad att få en
diktad annan. Ty jag har hört, att flera av mina
skolkamrater har skrivit till herr Zacharias. Och jag beder dig,
att om ni har tid att skriva tillbaka till mig.»

En nio års flicka skickar följande brev: »Snälla
Topelius! Var så snäll och skriv snart en bok till. Men den
får inte kosta mer än 2 kronor, för jag fick allt 3 av
farmor på min födelsedag, men en vill jag ha till något
annat ... Topelius tycker nog, att jag skriver fasligt fult,
när jag är så gammal, och alltid blir slutet värst. Adjö.»
En sjuåring, som läst Topelius' sagor, har föresatt sig
att också bli författare, »men pappa säger, att jag skall
lära mig stava först». Han slutar så här: »Min Zack, min
rare Zack. Jag kallar farbror Zack.» En annan liten
finsk gosse åter bjuder Topelius till sig i sitt brev: »Min
snälla Farbror Topelius Zacharias», säger han. »Jag
har så ledsamt efter min Snälla Topelius. Du skulle
komma någon gång till oss och hälsa på oss, vi bo på västra
kyrkogatan, vi komma nog till stasjonen emot dig, du
skal se efter två gossar, som hava stjärnor i mössan, du
skulle skriva en berättelsebok åt mig ... helsningar uta
min mama och uta min papa och uta min broder och
helsningar uta min syster och uta kaljohan Sandelin ... J. A.
S. 6 år den 7 mars.»

Alla de riktiga barnbreven besvarade Topelius själv,
men därjämte brevväxlade han även med flera sjuka
barn, i vars ställe föräldrarna skrevo. Så var det en
gången svensk flicka, en sextonåring, som ifrån att ha varit
strålande frisk drabbades av en obotlig sjukdom. I sin nöd
vände sig modern till Zacharias Topelius och bad honom
glädja den sjuka med ett par rader. Och den blide
skalden, som blivit kallad »meduppfostraren till Finlands och
Sveriges mödrar», gjorde gärna, som hon bad. På
bestämda tider kom det efterlängtade kuvertet med finska
frimärket på till det lilla hemmet ute på småländska
landsbygden.

Åren gingo och även på Björkudden höll sorgen sitt
intåg. På hösten 1885 avled efter ett långt lidande fru
Topelius. Vad hon varit för sin make under alla de gångna
åren uttryckes bäst genom en strof ur en dikt, som
Topelius en gång skrivit:

»Var solglimt på hans levnadsstig
i hennes öga speglat sig;
vart törne, som hans hjärta nått,
det kände hon i dubbelt mått;
var hand, som räcktes honom,
den tryckte hon igen så gott.»

Saknaden var tung, men den mildrades genom barnens
och barnbarnens kärlek. Och tacksam var Topelius, att
hans kära slapp att lida mer.

Så småningom återtog livet på Björkudden sin vanliga
gång. Hur ljuvligt det var att vistas där, förstå vi bl. a.
genom en skildring därifrån av en svenska, som en längre
tid var Topelius' gäst.

»Hur Topelius älskade sitt hem!» säger hon. »Och
kunna björkar och stränder och små böljor älska
människor, så nog var hans kärlek besvarad. Aldrig har jag
varit i ett hem, där harmoni och lycka och frid låg i luften
som här. Och alla, som kommo hit, kände det. Fast
Björkudden låg långt ur vägen, gingo många genvägar
dit, liksom till en god vän. Svårt är det att säga, när
udden var som härligast. Vackert var det om vintern,
när hundra små skidspår löpte fram och tillbaka mellan
träden, över isen, uppför backen och samlades vid
Björkuddens trappa. Barn och barnbarn och andra unga
människor ritade dem under dagens lopp...

Vilken trevnad och glädje utmärkte ej de långa
vinterkvällarna på Björkudden! Sedan skalden gjort sin
vanliga eftermiddagstur nere på isen — långt, långt därute
kunde ibland det fladdrande skenet av den lilla lyktan,
som han höll i handen, synas —, samlades man i salen,
läste högt, musicerade och samtalade. Emellanåt kunde
han läsa upp delar av manuskript, som särskilt
intresserade honom, emellanåt kunde han långa stunder sitta och
se in i brasan och berätta minnen från flydda tider. —
Efter aftonvarden gick Topelius åter in i biblioteket.
Man visste, att han ville vara ensam, och undrade, vad det
var, som upptog honom, där han vandrade av och an och
då och då halvhögt yttrade några ord. En tjänarinna,
som en gång råkat höra honom, kom sedan, allvarlig och
tankfull, ut i köket och sade: »Nu vet jag, vad
professorn gör i biblioteket: han talar med Gud.»

På Björkudden var om någonstädes julen en
glädjens högtid. »Julgrisar» — så kallade skalden sina
barnbarn — fanns det i var vrå, och kanske var deras
julglädje allra störst, då de fingo vara med om utdelningen av
julklappar till de små fattiga barnen runt omkring. Där
satt man och väntade på Putte och släden från
Björkudden; mor och far och barnen visste nog, att den skulle
komma i skymningen, strax innan stjärnorna tändes på
himmelen. — Pengarna till julgåvorna hade insamlats
under årets lopp: var gång någon särskild glädje kommit
Björkuddens invånare till del, lade de en silverslant i den
stora förgyllda lergrisen, som fanns till just för detta
ändamål...
— — — — — — — — — — — — — — — — — — — — — — — — — — —

En vårdag på Björkudden! Stränderna mitt emot äro
vita av liljekonvaljer, några årtag, och man är framme
vid Skutholmen och badar där i solsken och blommor.
Men tyst, vad är det för musik, som hörs? Den kommer
allt närmare, och melodien kan urskiljas: »I höga nord
vår vagga stod». Och se, tvärs över, på »Dygdens stig»
drager ett tåg av vithuvade ungdomar fram — det är
studenter, som skola till Björkudden för att bringa den
gamle skalden sin hyllning.

Med sommarvinden kom ungdomsskaran åter. Vilket
glatt kvitter, vad lek och ras där ute under
hängbjörkarna och i parken! Visst var då Björkudden för
barnbarnen och barnbarnsbarnen »sagoslottet med tak av den
gyllene morgonskyn och väggar av fjärdens blå vågor».

Björkudden var gästfrihetens förlovade land. Från
när och fjärran kommo vänner och beundrare hit, men
alldeles särskilt glad och hemmastadd kände sig
Topelius, när besökarna utgjordes av barn. Hela skolor fingo
göra utfärder hit, och förtjusta slogo sig de små ned i
trädgården och parken. Kom så skalden själv och
pratade med dem, då strålade de av stolthet och glädje.

Då och då måste ju skalden resa in till Helsingfors
för att övervara ett sammanträde, besöka en skola eller
göra uppköp. Men det var icke gott för honom att vara
ogenerad då. Nästan alla människor kände igen honom
i hans stora slängkappa. Det blev ett hälsande, nigande
och bockande bland barnen: alla, alla tyckte de sig ha

rätt att hälsa på farbror Topelius. En rätt lustig historia
berättas från ett besök i Helsingfors, som Topelius
gjorde. En gång hade han ringt på orätt dörr i en
trappuppgång. En fru, som han ej kände, öppnade, och han ville
genast med en ursäkt draga sig tillbaka. Men därav blev
intet. Hastigt hade han upptäckts av några barn i
tamburen, de kände igen honom, i blinken var han omringad
och med milt våld ledd in i tamburen, pälsen måste av,
och »sagornas stora farbror» fann sig plötsligt sittande
i ett soffhörn med småttingarna omkring sig!

Det var ju klart, att det finska folket gärna ville
högtidlighålla bemärkelsedagarna i Topelius7 liv. Hans
sjuttionde födelsedag, den 14 januari 1888, beredde man
sig en längre tid förut att fira överallt i Finland. När man
ser, huru stilla och ödmjukt skalden mottog allt det pris
och lov, som höjdes till hans ära, kommer man att tänka
på de vackra ord han uttalar i dikten <i>Johan Ludvig
Runeberg inför sitt rykte</i>:

»Det lilla blott med välbehag
sig solar i sitt eget jag.
Det stora, ja det största vet
att ovan det står evighet,
att all vår kraft, vår ära all
är blott den lilla bäckens svall,
som en sekund i barnsligt brus
får återspegla himlens ljus.»

På själva den stora festen i Helsingfors vände han
tankarna och sinnena bort från sig själv till dem, som
han kallade »de glömda arbetarna», dem, som troget
fylla den livsuppgift Gud givit dem, men som, därför
att de arbeta i skuggan, få framleva sitt liv utan
uppmuntran och erkännande.

»Jag har fått erkännande nog och mer än nog»,
slutade han, »men kommen ihåg de glömda arbetarna!»

Den dagen lades också grunden till en fond, varav
räntan sedan årligen utbetalades till fattiga, gamla
folkskollärare och folkskollärarinnor.

Sommaren 1896 vistades Topelius en tid i Visby. Då
han på hemvägen besökte Stockholm, möttes han vid
ankomsten till Riddarholmskajen av en väldig skara barn
och ungdom, bland vilka de blågula flaggorna vajade.
Stockholms folkskolebarn hade samlats här för att hälsa
sagornas och Fältskärns diktare välkommen. Det blev
tal och sång och blomsterhyllning. Topelius gick fram
genom de täta leden, nickade, klappade en och annan på
huvudet och räckte handen åt dem, som stodo närmast.
Men se, då ville alla vara med, hundratals händer
sträckas fram, och hade ej lärarna ropat giv akt, hade det
väl aldrig blivit slut på hälsningarna.

Den hyllning, som kommit Topelius till del på
70-årsdagen, bleknar inför den, som ägnades honom den 14
januari 1898, då han fyllde 80 år. Man hade ju
knappast vågat hoppas, att finska folket skulle få behålla sin
älskling så länge, och nu ville alla, unga och gamla,
fattiga och rika, visa honom, huru glada och tacksamma
de voro mot Gud, för att han fanns kvar hos dem.

Björkudden såg den dagen ut som en av feernas
trädgårdar — så fylld av blommor var den — och bland
blommorna märktes gåvor från när och fjärran,
fotografier av barn, barnbarn och barnbarnsbarn, brev, adresser
och telegram i mängd. De första toner, skalden hörde
den dagen, var en psalm, sjungen utanför hans dörr i den
tidiga morgonstunden av barn och barnbarn. Efter hand
anlände sedan från skilda delar av landet vänner och
släktingar, men av de många deputationer, som ville
uppvakta skalden, mottog han endast en kurs, och den
utgjordes av gossar och flickor från Östersundom
folkskola, i närheten av Björkudden.

Den 22 januari övervar den gamle skalden i
Helsingfors en stor fest, som hölls till hans ära. En väldig kör
sjöng hans sånger, tal höllos till honom, och slutligen
kommo nästan alla de glada gossarna och flickorna i hans
lekar och sagor och bringade honom sin hyllning. Där
voro Pikku Matti, Sampo Lappelill, den sköna prinsessan
Törnrosa, prinsessan Adalmina med pärlan i diademet,
Rinaldo Rinaldini, zigenerskan Preciosa och den grymme
jätten Bumburrifex. Alla stannade de och nego och
bockade så gladeligt för den gamle mannen, som lockat dem
fram ur fantasiens värld en gång. Men efter dem
strömmade nya gestalter in: det var de gamla bonde- och
krigargestalterna samt de stolta och sköna damerna i
Fältskärns berättelser: Bertila, gamle och unge Larsson,
Bertelsköldarna, borgarkungen, Regina von Emmeritz,
Marie och Ester Larsson, markisinnan Egmont m. fl.

Slutligen ljödo fanfarer, och ett leve utbragtes för
Topelius, vilket följdes av dånande hurrarop.

Liknande fester höllos i hela Finland, och eftersom
det var barnens särskilde vän, som hade sin högtidsdag,
så fanns det icke någon skola i landet, där man ej läste
Topelius' sagor och sjöng Topelius' visor. Och bland
den massa brev skalden fick var ej en ringa del från
barn i Finland och Sverige.

Hur djupt in i den gamle skaldens hjärta den trängde,
all den kärlek, som strömmade honom till mötes, förstå
vi av den vackra hälsning han genom pressen sände ut
till hela Norden: »Jag står i livets sena aftontimmar
överhöljd med blommor, lagrar och vänskap från hela
mitt land, från Sverige, Norge och Danmark. Huru
många, många ha icke arbetat mer än jag i de goda
makternas tjänst, och aldrig har en ljusstråle av allmännare
erkännande belyst deras liv i skuggan!» Och till de små
barnen sände han följande tack i en barntidning: »Jag
tackar alla barn i skolorna och många barn i hemmen,
som ihågkommit mig på min födelsedag. Se, så gammal
vår gode Gud låtit mig bliva, att jag kunde vara er
mammas morfar! Och ändå tycker jag det var som i
går, när jag åkte med er, sju år gammal, i kälkbacken.
Jag är så glad, att ni hålla av mig.»

Dessa voro de sista hälsningar Topelius nedskrev.
Kort efter födelsedagen insjuknade han, men lugn,
hoppfull och tålig som alltid, ville han ej tro, att han skulle
behöva lämna sitt arbete och gå till sängs. Slutligen
måste han dock göra detta. Och nu följde en det stilla
avtynandets tid. Nog blevo dagarna ibland långa för
honom, som så mycket älskade arbete. Nu orkade han
ej göra något, men aldrig undslapp honom något otåligt
ord eller klagan. I en liten bok nedskrev han några ord
var dag. Där heter det:

»13 februari: — Guds lov, på sjukbädd. Långa
söndagen.

14 februari: — Långa måndagen.

15 februari:— Långa tisdagen.

20 februari: — En lång sjukvecka i Guds lov.»

Småningom tilltog tröttheten, och yrseln störde hans
nätter. Men hur trött han än var, ja, till och med under
yrseln, sade han sitt vänliga tack för den minsta tjänst,
för en dryck vatten.

De sista dagarna i Topelius' liv har en ung vän till
skalden, Alta Dahlgren, skildrat sålunda för oss:

»Men ute föll snön, vecka efter vecka, som en
oavlåtligt fallande gardin, och drivorna växte, och vägarna
blevo ofarbara, och tystnaden kring Björkudden liksom
tilltog mer och mer. Denna ständigt fallande snö
tycktes dämpa varje ljud. Det blev småningom klart för
hans anhöriga, att i all denna tystnad och stillhet
nalkades en hög gist, kallad att skörda ett liv, som i rikt mått
erhållit och givit av livets gåvor. Några medlemmar av
familjen, som vistades i utlandet, efter telegraferades
och anlände alla i tid. Den sjuke skalden, vars läppar så
ofta under de långa dagarna viskade sitt: 'Guds lov!'
förnam under själva yrseln den höge gästens närvaro.
Med böner till sin Gud hälsade han honom, och med
klarnande blick bjöd han alla de sina godnatt. Det var
ju dag, men den sollösa himlen talade ej dagens språk.
Då yrseln åter lade sin hand på hans panna, viskade han
ännu med ett ljuvligt leende: 'Ja, är ni färdiga nu, jag
har länge varit färdig.'

Då hans unga dottersöner kommo för att taga
avsked av honom, såg han på dem och igenkände dem. —
'Hälsen till kommande släkten!' voro de sista ord han
gav dem i arv.

Han talade om hur han velat strö korn åt de små
fåglarna i livet, åt barnen, och hur han hoppades, att icke
allt fallit på hälleberget. Med stark betoning uttalades
de härliga orden, nyckeln till allt samliv mellan
människor: 'Förlåta dem, som oss skyldiga äro, kom ihåg,
det är den högsta av all kunskap på jorden!' — — 'Är
det underligt, att jag älskar livet!' sade han en gång.
Och han talade om huru han tänkt, att han skulle få se
våren, vårsolen och vårgrönskan, och sade sig välsigna
sin Gud i vårens namn.

De sista dagarna av hans liv voro en enda bön i
känslan av Guds nåd. Nätterna gåvo ej mera ro, och yrseln
fångade tankarna, jagade och ansträngde dem. Men så
snart den fysiska oron ett ögonblick gav anden ro att
stråla igenom, lyste hans blick av tacksam kärlek, och
hans mun viskade Guds lov. 'Kommer inte solen?'
brukade han fråga, och den sista eftermiddagen föll solen in
i rummet och lekte i varma reflexer på väggen vid hans
säng. 'Det är sol', viskade en av hans egna till honom.
'Kan pappa se solen?' Småleende öppnade han sina
ögon till en lång, strålande blick, såg solstrimman och
höjde handen till en igenkännande hälsning — sedan
slöt han dem åter.

Det var kl. halv 12 den 12 mars. Kring bädden stodo
de flesta av hans kära. En helig tystnad, vigd åt dödens
majestät, härskade i rummet. Några djupare andetag,
fridfulla och lätta som bortdöende toner, en sista
utandning, och allt var stilla. Han låg med slutna ögon
och förklarad panna. All kamp var slut och segerns
krona mottagen.

De stora festkandelabrarna tändes stilla och ställdes
vid sängens huvudgärd. Och medan deras flämtande
lågor kastade sitt högtidliga sken och alla orörliga
kvarblevo i de ställningar de intagit, öppnade den dödes
äldsta dotter bibeln, där hon satt vid hans bädd, och läste
med lugn, mild stämma Dav. Ps. 84:

'Huru ljuvliga äro dina boningar, Herre Sebaot! Min
själ längtar och trängtar efter Herrans gårdar, mitt
hjärta och min kropp jubla mot levande Gud. Ty
sparven har funnit ett bo, där han lägger sina ungar, ditt
altare, Herre Sebaot, min Konung och min Gud! Saliga
äro de, som bo i ditt hus. De lova dig beständigt. Sela.
Saliga äro de människor, som i dig hava sin starkhet,
vilkas håg står till de heliga vägarna, och vilka, då de
vandra genom tåredalen, göra den rik på källor, under
det ariaregnet kläder den med välsignelser. De gå ifrån
kraft till kraft, tills de träda fram inför Gud på Sion,'

*

De unga, som stått vid dödsbädden, gingo in i
biblioteket, där det var mörkt, och sågo ut till stjärnhimmeln,
som tindrande och hög välvde sig över dem i natten.
Den var som en fortsättning av högtiden där inne, hög
och stor och stillande för all jordisk smärta.

Den döde skaldens bår flyttades in i biblioteket samma
natt. Den stod på den vackra matta, som skänkts honom
av finska kvinnor. Kandelabrarna lyste, de gröna
palmerna stodo som i medveten högtidlighet där bredvid.
Över hans knäppta händer och fridfulla ansikte,
varifrån all trötthet och allt lidande vikit, dröjde en blid
storhet, och i tystnaden, som rådde, och som ingen
förmådde störa, var det detta bleka ansikte, som predikade
om den stora friden, det tillryggalagda loppet, om Guds
kraft i oss människor och om ett evigt liv.

Nästa dag föll ingen snö mer. Marssolen strålade i
obeskrivlig härlighet, lyste i snökristallerna och spred
sig mellan växternas blad in i rummen. Ute flaggades
på halv stång, i Östersundoms kapell ringdes
själaringning, och söndagens fred, stillhetens ro härskade
över Björkudden.»

*
</chapter>
