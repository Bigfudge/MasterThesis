BARBARSKOGENS
SKALD

RECENSIONER OCH POLEMIKER
AV
BENGT LIDFORSS

»Din kritik var en karls handtag åt en karl -- och
utan krus och omsvep ett karlatack skall du ha! ...»

<tab><i>(K. G. Ossian-Nilsson till B. L. 19 dec. 02.)</i>

»Jag behöver icke uppehålla mig vid, att hr Lidforss
ägnat mina böcker Masker och Hedningar, liksom min
arbetardiktning överhuvud, en fullständigt underkännande
kritik. Jag behöver icke fästa mig vid, att han, för att komma
åt min dikt, förklarat all social diktning underhaltig, men
att han senare i blomstrande ordalag prisat andra
arbetarrörelsens versskribenter med agitatorisk prägel. Jag behöver
icke bry mig om, att han förklarat mig 'använda den röda
fanan som ett segel för att själv komma fram'. Under en
viss period kunde han icke skriva en recension över någon
utkommande bok, utan att ge försåtliga sidohugg åt
undertecknad.»

<tab><i>(K. G. Ossian-Nilsson i Ny Tid 28 maj 1907.}</i>

TRYCKERI-A.-B. FRAMTIDENS FÖRLAG, MALMÖ
MALMÖ 1908
TRYCKERIAKTIEBOLAGET FRAMTIDEN
<chapter name="FÖRORD.">
<i>FÖRORD.</i>

<i>Förhållanden, som inträtt under de senaste veckorna och
som torde vara tämligen allmänt kända, ha gjort det för
mig önskvärt att i samlad och kronologisk följd framlägga
de uppsatser, vilka jag under årens lopp kommit att egna
åt hr K. G. Ossian-Nilssons verksamhet som skribent. Detta
sker i föreliggande samling, som dessutom innehåller en
replik, riktad mot ett par av hr Ossian-Nilssons bror, kand.
Theodor Nilsson, signerade artiklar i »Malmö-Tidningen».

Det vore att fullkomligt missförstå avsikten med denna
publikation om man uppfattade den som ett attentat mot hr
Ossian-Nilssons berömmelse som skald. Med hänsyn till den
<b>bättre</b> delen av hr Ossian-Nilssons diktning står jag
fortfarande kvar på den ståndpunkt som göres gällande i
recentionen av diktsamlingen »Örnar», där författaren
betecknas som en skald av rang. Men hr Ossian-Nilsson är som
bekant icke enbart lyriker, och den del av hans verksamhet
som ligger utanför poesiens råmärken är ännu brokigare än
hans poesi. I betraktande av den framskjutna roll, som hr
Ossian-Nilsson för närvarande spelar i vårt lands kulturkrönika, 
torde det föreliggande bidraget till hans psykologi
ej vara ovälkommet för mången som önskar lära känna den
aktuelle skalden från andra sidor än den rent poetiska. Ett
självförsvar är denna broschyr endast så till vida som jag
har grundad anledning tro, att man på många håll gör sig
fullkomligt falska föreställningar om arten av den kritik,
som från min sida egnats hr Ossian-Nilssons lyriska produktion.

De recensioner, som jag under årens lopp egnat hr
Ossian-Nilssons diktning torde för övrigt icke behöva någon
kommentar. Läsaren ser, hur den kyligt avvaktande hållning,
som framträder i recensionen av »Masker», redan börjar tina
upp i anmälan av »Hedningar» för att sedermera, när skalden 
framträder med den präktiga samlingen »Örnar», lämna
rum för ett varmt och oförbehållsamt erkännande, som även
är grundtonen i de rader som beröra Ossian-Nilssons diktning 
i publikationen Från Skåne. Några dagar efter det att
denna sistnämnda recension sett dagen, framkommo i
Malmö-Tidningen de av hr Ossian-Nilssons bror Theodor Nilsson
signerade artiklarna, som gåvo anledning till mina under
rubriken »Skånsk kultur» publicerade inlägg. I samband
härmed avbrötos de personliga förbindelserna mellan hr
Ossian-Nilsson och undertecknad, men detta har naturligtvis 
icke hindrat mig från att i recensionen av »Svart och
vitt» (jan. 1905) göra ett fullt uppriktigt honnör för <b>den
bättre</b> delen av hans diktning. Efter denna recension har
jag i egenskap av anmälare ej tagit någon befattning med hr
Ossian-Nilssons skönlitterära produktion, redan på den grund,
att jag väl visste, hur varje än så lindrig kritik från min
sida av skalden och hans talföra vänner komme att
utläggas som en akt av personlig förföljelse. Att en sådan
avsikt varit mig fullkomligt främmande torde bland annat
framgå därav, att jag tegat även angående dem av hr
Ossian-Nilssons arbeten, som kritiken annars tämligen enstämmigt
fördömt, t. ex. det av Levertin fullkomligt underkända
»Amerikaner och Byzantiner».

Det faller av sig självt, att inga ändringar eller strykningar 
företagits i de här föreliggande aktstyckena, även om
mina egna åsikter sedan dess på vissa punkter undergått en
förskjutning; endast i recensionen av »Örnar» har strukits
ett par aggressiva rader, som riktade sig mot två framstående 
uppsvenska författare, och som synts mig onödiga att
upprepa.

En formell brist är det ju, att hr Ossian-Nilssons egna
polemiska inlägg av lätt begripliga skäl ej kunnat intagas i
denna samling. Men faktiskt är denna brist endast av
formell art, då de partier av hr Ossian-Nilssons uppsatser,
mot vilka polemiken riktar sig, alltid finnas ordagrant
återgivna i texten. Ett av mina syften med denna publikation
är nått, om läsaren efter slutad lektyr får den uppfattningen,
att striden mellan hr Ossian-Nilsson och mig förts med
olika vapen.

Lund i december 1908.

<tab><tab><tab><tab><b>Bengt Lidforss.</b></i>

</chapter>


<chapter name="MASKER.">
MASKER.

En diktsamling av <i>K. G. Ossian-Nilsson</i>.

<tab><tab><tab><tab>17 december 1900.

Ovanstående diktsamling, som av den talangfulle 
målaren E. Norlind försetts med en mängd
oftast mästerliga vignetter, har av den svenska
kritiken hälsats med ett enhälligt bifall, som
sällan plägar komma skånska diktsamlingar till
del. I främsta rummet beror detta utan tvivel på
det välde över formen, som författaren onekligen 
besitter. Hans rim ljuda en i öronen skarpt
och intensivt som knallande piskklatschar, hans
rytmer äga en fart, en schwung och en säkerhet,
som minner om en rutinerad skridskogängares
raska rörelser, och över hela hans produktion
vilar, trots alla fräsande ord och varmblodiga
gester, en vinterligt steril kyla. Och som en klok
och erfaren skridskokung håller han sig helst på
en väl inhägnad bana, omgiven av ett applåderande 
publikum, och försmår de stora vattnen,
där horisonten är vid och isen förrädisk.
Det är med ett ord deklamationspoesi av renaste 
vatten som herr Ossian-Nilsson bjuder på,
men som sådan är hans produktion ganska 
beaktansvärd. Vad som i främsta rummet synes
fängsla hans intresse och väcka hans respekt är
den brutala, från alla altruistiska hänsyn frigjorda
dådkraften, och särskilt den tyranniska härskartypen, 
sådan den i olika nyanser representeras
av Napoleon, Ludvig XI och de romerska 
kejsarne från Nero upp till Julius Cæsar, är ett
ständigt återkommande motiv i hans diktning.
Därnäst är det de smarta hjältarne från boerkriget, 
de brittiska hjältarne n. b., John Bull,
Mr Chamberlain, Cecil Rhodes o. s. v. som inspirerat 
honom att stränga lyran, och man måste
erkänna att hans karaktäristiker av dessa herrar
äro gjorda con amore. Hör t. ex. följande runa
över Cecil Rhodes, vari sympatien sticker fram
mellan smädelserna som blomman mellan tistelns
taggar:

<tab>Den skojarn, den börsspekulanten --
<tab>har ni hört, har ni sett vilken air!
<tab>Har ni sett hur från rännstenskanten
<tab>han kravlat sig upp över branten
<tab>med en svindlande ruskig affär!
<tab>Hans min är en hertiglig nådes:
<tab>Det är jag, ni förstår Cecil Rhodes,
<tab>Det är jag, som har gjort karriär!»
<tab>Det är han som har ljugit och brutit
<tab>författning och fred och fördrag,
<tab>vars högfärd har hetsat och skrutit,
<tab>vars blodiga lystnad förtrutit
<tab>den fredliges ro och behag.
<tab>Det är han som har våldfört Pretoria,
<tab>han har skändat vår ädla historia,
<tab>han är skulden till tappade slag.

<tab>Han har tänkt där vi andra ha svamlat,
<tab>kan har sett, där vår aning var skum.
<tab>Där vi andra ha stapplat och famlat
<tab>erövrande tum för tum.
<tab>Vi ha dragit vårt halmstrå till stacken,
<tab>men han satte plogen i backen
<tab>och röjde för odlingen rum.
<tab><tab>O. s. v.


Sådana strofer visa, att herr Ossian-Nilsson
har goda förutsättningar för att bli en politisk
versmakare av rang, och skulle han en gång
vilja gripa sig an med ämnen, som ej äro oss
svenskar skilda genom allt för många mil och
århundraden, kunde han säkerligen bli en 
betydelsefull faktor att räkna med, även om han
aldrig helt skulle kunna frigöra sig från den
Frödingspåverkan, som framträder snart sagt på
varje sida i hans nu utgivna samling. Som det
nu är, kan det emellertid ej hjälpas, att man
under läsningen av <i>Masker</i>, trots den vinande
rytmen och de smattrande rimmen mer än en
gång tycker sig höra Heines ironiska stämma:
Das alles hätten Sie sehr gut in guter Prosa sagen 
können, mein Lieber!

*

</chapter>
<chapter name="HEDNINGAR.">
HEDNINGAR.

Av <i>K. G. Ossian-Nilsson</i>.

<tab><tab><tab><tab>3 februari 1902.

Besynnerligt! Man må vara hur ortodox ateist
som helst, man må tro på guds icke-existens
lika visst som man tror på sin egen själ, det
kommer dock ögonblick, då man frågar sig, om
icke religionen fortfarande har en mission att
fylla här i världen. Göthe yttrar någonstädes, att

<tab>den som har konst och vetenskap, han <i>äger</i> religion,
<tab>men den som saknar dessa två <i>bör äga</i> religion,

och hävdar därmed religionens betydelse som
surrogat, där högre ideella intressen saknas. Man
känner sig stundom frestad att härutinnan ge
den store hedningen rätt och från denna synpunkt 
uppkasta frågan, huruvida det icke vore
i det allmännas intresse att exempelvis majoriteten 
av våra landshövdingar, våra riksdagsmän, 
våra stadsfullmäktige o. s. v. verkligen toge 
religionen på fullt allvar, utan att dock slå över i
pietism. Ingenting pryder så upp en landshövding, 
som en stilla religiös övertygelse, ur vilken
de goda verken välla fram som källsprång om
våren.

Det är religionens ljusa sida, och vid den dröjer 
man ju gärna. Men så kommer det ögonblick,
då fjällen falla från ens ögon, och man varsftar
religionen i all dess fula nakenhet, i all dess vanmakt 
mot det onda och dess hat mot det starka,
det friska och det sköna; då man säger sig, att
man <i>skall</i> döma trädet efter dess frukt, och
hugga ner ett träd, som suger ut jorden och
skymmer undan solljuset och danar sövande gift
i stället för närande frukter!

Åt denna stämning har herr Ossian-Nilsson
givit ett kraftigt och fulltonigt uttryck i sin dikt
<i>Præterea censeo</i>:

<tab>Från urminnes tider, så långt man vill söka tillbaka,
<tab>har hon lättjat sig till de trälandes sparade bröd,
<tab>bedragit den tärade hungern på nödtorftens kaka
<tab>och himlat sig kallt vid massornas skriande nöd:
<tab>»Betänken, hur ljuvt i himmelen maten skall smaka,
<tab>när med hunger och törst i möten förbarmaren död I»
<tab><tab>Om som åskan den ljöd,
<tab>med hämnareord mitt hjärtas röst skulle skaka:
<tab><tab>»Slå ned -- åh, slå ned!
<tab>Och må jorden få äta för himlen sin beta i fred!»
<tab>Från urminnes tid har hon folkets slant i sin kista,
<tab>från urminnes tid har hon massornas blod på sin hand
<tab>Hon har prytt med Guds nåde de mäktigas brott till det sista,
<tab>hon har stramat med iver despoternas snaror och band.
<tab>Hon har vattnat och släckt, om det anades bara en gnista,
<tab>hon har fradgats och fräst, om ur gnistan väcktes en brand.
<tab><tab>O, I själar av sand,
<tab>mitt hämnareord jag ville i klipporna rista:
<tab><tab>»Slå ned - åh, slå ned,
<tab>du himmelens blixt och må hydran vara din ved!»

<tab>Från urminnes tider hon hatat det friska och fria,
<tab>hon ympade gifter på friskfödd ande och kropp,
<tab>mot hälsa och liv hon dundrat sin strafflitania,
<tab>hon väckte ur gömslens ljusskygga lasters tropp.
<tab>Den vuxne hon tvang som ett barn hennes spenar att dia,
<tab>förnuftet hon snöpte och själen fick vissna i knopp.
<tab><tab>O, vaknen då opp,
<tab>I lögnsövda själar att stöna och klaga och skria:
<tab><tab>»Slå ned -- åh, slå ned,
<tab>ty med spenarnes mjölk hon pesten i ådrorna spred!»

-- -- -- -- -- -- -- -- -- -- -- -- -- -- -- -- -- -- 
-- -- -- -- -- -- -- -- -- -- -- -- -- -- -- -- -- -- 

<tab>Nu är räkningens dag, och samtliga synder få tunga,
<tab>och dropparne vägas, som pärlat från panna och sär,
<tab>»Se, här äro vi, du gjorde oss gamla från unga,
<tab>se här våra striders, här våra nederlags spår!
<tab>Se, här äro vi, du lärde oss gråta för sjunga,
<tab>du tog med en lögn vår ungdoms, vårt växandes år!
<tab><tab>Men hämnden dig når,
<tab>och havet skall spruta, jorden och himmelen ljunga:
<tab><tab>»Slå ned -- åh, slå ned!
<tab>När den skändliga dör, hon tager sitt hälvete med!»

Det är manliga strofer, vilkas patos är äkta,
och vilkas rytmer susa och blänka som långa,
vinande sabelhugg. Ännu präktigare är måhända
samlingens första dikt, som bär överskriften
»Écrasez l'infâme!», och vars sista strofer låta
så här:

<tab>Du tror på evig stiltje, du hoppas evig fulhet,
<tab>du menar ingen sälta får makt med blodets gulhet,
<tab><tab>du litar på din timrade damm.
<tab>Så vet, jag hör det susa som av ett väldigt väder,
<tab>som knäcker träd som kvistar och bjälkar såsom bräder,
<tab>och varsnar ej om planket är förgyllt, där det skall fram.

<tab>Det brusar som en stormflod, en väldig översvämning,
<tab>som krossar alla slussar och spolar din fördämning
<tab><tab>och låter inga ruckel få stå,
<tab>som spränger dina portar och sköljer bort din älta,
<tab>och fyller i gemaken med havets friska sälta
<tab>och lever som vandalerna i varje murken vrå.

<tab>Det varslar om ett tordön, som rullar över landen,
<tab>som knastrar till och tänder och slungar röda branden
<tab><tab>i lögnernas och krankhetens bo.
<tab>Det hjälper ej att sprutor och käringtårar ösa,
<tab>nu komma alla fångar och hämndeandar lösa
<tab>och din förgyllda murkenhet i djupet går till ro.
<tab>Och rullar det i fjärran, och få vi ännu bida,
<tab>där skälver en förväntan bland människor som lida,
<tab><tab>ett mummel »écrasez l'infâme».
<tab>Där skall väl någon bryta vår tryckande beklämning,
<tab>där skall väl någon borra en väg i din fördämning,
<tab>tills floden brusar sjungande och segertrotsig fram.

Denna inledningssång är hänförande, och den
som skrivit en sådan dikt, har åtminstone en
dag i sitt liv varit skald av guds nåde.

Tyvärr gör man emellertid vid närmare bekantskap 
med hr Ossian-Nilssons bok den upptäckten, 
att författaren ej hör till dem, som äro
skalder alla dar i veckan. Väl finns i samlingen,
utom de redan anförda dikterna, åtskilligt, som
med fog kan rubriceras som poesi t. ex. <i>Tiggarens
fosterland, Kamp, Rast, Profeter</i>, ehuru
den sistnämnda dikten är en väl påtaglig 
Frödingsimitation. Men för övrigt måste det 
erkännas, att större delen av herr Ossian-Nilssons
produktion icke är poesi, utan rimmad journalistik. 
Aktstycken sådana som <i>Dérouléde, John
Ericsson, Oom Paul, John Kinamans missionärer</i>
o. s. v. äro ingenting annat än versifierade 
korrespondenser från utlandet, rimmade kåserier och
ledande artiklar i versform. Den kraftfulla 
formgivning och den stilistiska <i>schneidigkeit</i>, som
författaren onekligen besitter, blir under sådana
omständigheter i längden enformig och till sist
lika opoetisk som den råa muskelstyrkan hos
en cirkusatlet. Vad gagnar det att dikterna äro
fasta och stålade i formen som en rustning av
järn, när det bakom den skimrande brynjan icke
klappar ett männskohjärta, utan sitter ett 
tidningsklipp eller blad ur en historisk läsebok!

De brister, vi härmed velat antyda äro av
central natur, men hr Ossian-Nilsson är ju en
så ung man, och det är ju icke otänkbart att
livet självt hos honom kommer att realisera 
utvecklingsmöjligheter, som hittills varit 
yttervärlden fördolda. Då hans diktning trots dessa
fundamentala brister av kritiken firats såsom 
fullblodspoesi och framtidsmusik, så beror väl denna
överskattning i främsta rummet därpå, att den
svenska allmänheten, inklusive recensenter och
förläggare, har föga sinne för poesi och ständigt
förblandar rimmad journalistik med konst. 
Naturligtvis kan journalistiken, den rimmade som
orimmade, någon gång höja sig mot konstnivån;
en vacker rösträttssång sådan som den 
Heidenstamska är ju all ära värd och dessutom en
mycket nyttig ting, men helt visst är det icke
sådana dikter, som ligga <i>skalden</i> närmast om
hjärtat, och det är ju dock det yttersta kriteriet,
när det gäller poesi.

Till den popularitet, herr Ossian-Nilsson 
uppnått, har naturligtvis även den omständigheten
medverkat, att hans alster utan undantag äro
förträffliga deklamationsnummer; det finns i
samlingen dikter, som äro fullkomliga mönster för
frisinnad salongspoesi. Annars kan man knappast
påstå, att hans skaldefysionomi ger intrycket av
älskvärdhet. Att han trots sin tro på tiden och
livet, ofta visar en hos en lyriker mindre lycklig
trumpenhet, gör ju mindre, men han poserar
gärna, och stundom tyckes det, som såge man
skalden armbåga sig fram med utropet »Här,
djävlar anamma, skall ni få se på satan!» Det
intrycket får man också i slutet av boken, i den
dramatiska skissen <i>I Sinigaglia</i>, där författaren
tar död på samtliga agerande medels akonit.
Metoden att på detta sätt lösa tragiska konflikter
har som bekant i vår litteratur införts av Fakir
Falstaff, som i sin likaledes mycket dramatiska
skiss <i>Sättet att sluta romaner</i>, dränker alla 
berättelsens hjältar och hjältinnor i Engelska 
kanalen. Detta förfaringssätt är enkelt och 
verkningsfullt, men kräver av författaren ett 
personligt mod, som vi, med all aktning för övrigt,
knappast hade väntat hos herr Ossian-Nilsson.

*

</chapter>
<chapter name="ÖRNAR.">
ÖRNAR.

En diktsamling av <i>K. G. Ossian-Nilsson</i>.

<tab><tab><tab>16 december 1902.

I Ossian-Nilssons sista diktsamling återfinner
man med glädje alla de företräden, som gjorde
<i>Hedningar</i> till en av fjolårets märkligaste böcker.
Hans rytm är lika stark och stålad som förr,
hans käckhet lika ogrumlad av hänsyn, hans hat
och hans dyrkan lika varm som i begynnelsen.
Bland våra poeter synes Ossian-Nilsson vara en
av de få, som minnas, att Apollo icke blott var
lyrans utan även bågens gud; för denne
stridbare skald är pilens vingade färd genom
rymden vackrare än svalans och dess vinande ett
mera älskat ljud än sommarvindens sus. Medan
så mycket av svensk tendenspoesi har tonen av
en pojkröst i målbrottet, gör Ossian-Nilssons
diktning alltigenom intrycket av <i>man</i>.

Hans sista bok är emellertid av alldeles särskilt 
intresse, därför att den låter hans diktarfysionomi 
framstå i en betydligt skarpare relief
än förr. Den svenska kritiken har om Ossian-Nilsson 
påstått detsamma som på sin tid om
Fröding, att nämligen orsaken till hans
popularitet förnämligast vore att söka i den enkelhet
och lättfattlighet, som skulle utmärka hans diktning. 
Detta tal innebär i varje fall endast en
halv sanning, ty om också många av de dikter,
Ossian-Nilsson skakat ur ärmen, kunna senteras
av vem som helst, så är dock hans
diktarpersonlighet, sådan den framstår i denna sista
samling, betydligt mera komplicerad än exempelvis
en Levertins eller en Karlfeldts. Ingenting är
falskare, än då man vill klistra på Ossian-Nilsson 
etiketten Nietzschean, icke som skulle det
ej finnas beröringspunkter mellan honom och
den tyske tankelyrikern, utan emedan en sådan
överensstämmelse, där den finnes, ej beror på
litterär påverkan, utan är ett utslag av andlig
blodsförvantskap. Ossian-Nilsson är så till vida
aristokrat, som han liksom Nietzsche lidelsefullt
älskar de gamla hedningarnas livsideal, styrkan
och klokheten, och lika lidelsefullt hatar det
svaga, det dumma, det förkrymta. Men i
motsats till den tyske järn- och blod-poeten, för
vilken folket var »gödsel» och socialisterna
»hundar», är Ossian-Nilsson en fördomsfri
demokrat, som har förstått, att all kultur, som
medvetet isolerar sig gent emot folkets breda lager,
ej kan bli annat än en sjuklig drivhusplanta,
utan rötter i verklighetens fruktbara mark. Med
all sin hjältedyrkan har han aldrig glömt, att
just den, som ser mänsklighetens yttersta mål i
dess högsta individualiteter, mer än andra har
anledning att verka för höjandet av den stora
massans kulturnivå, då geniet dock alltid växer
fram ur folket lika organiskt som druvan ur
vinrankans bladverk.

Det vore emellertid ett stort misstag, om man
ville stämpla Ossian-Nilssons radikalism som ett
barn av kall reflektion. <i>Örnarnes</i> skald är en av
de naturer, i vilkas väsen det ej finns en enda
konservativ blodsdroppe, men däremot en god
dosis revolutionär dynamit. Och om också hans
klara verklighetsblick och hans starka kärlek till
allt vad som är äkta i vår kultur bevara honom
från alla anarkistiska saltomortaler, så finns det
dock i hans diktning åtskilligt av den
revolutionära livsstämning, åt vilken t. ex. Stanislaw
Przybyszewski givit uttryck i romanen <i>Satans
Kinder</i> och Nietzsche bland mycket annat i de
berömda orden: »I haven hört, att det var sagt
de gamle: Du <i>skall</i> ej röva, du <i>skall</i> ej dräpa.
Men jag frågor eder: var på jorden fanns det
någonsin värre rövare och dråpare än just sådana 
heliga ord?» Dessa Nietzsches ord ha i
kälkborgarens öron en djupt omoralisk klang,
fastän de blott säga, att den, som vigt sitt liv
åt ett stort och ädelt mål, ej får låta sin 
handlingskraft söndersmulas av de tusen hänsyn, som
trycka den kortsynta och egoistiska vardagsmänniskan 
ned i gruset. En sådan idealism är
allt annat än immoralisk; den ställer tvärtom
betydligt högre och hårdare krav på sin man än
de kristna husdjursdygderna, och den smutsas
aldrig ner av tankar på tack och vedergällning.
Denna otidsenliga idealism, som tydligen är en
av de starkaste makterna i Ossian-Nilssons diktning, 
har i denna samling måhända fått sitt
vackraste uttryck i dikten <i>Themistokles</i>, ur vilken 
vi låna dessa strofer:

<tab>Nej, jag är icke som han, Aristides,
<tab>han som av gråskäggen aktas och lides,
<tab>lides på torget, där jag står tillsides,
<tab><tab>han med sin barnklara blick:
<tab>jag har allt samvetets agg i mitt öga,
<tab>flydd av de låga och skydd av de höga;
<tab>vänner -- jag tarvade vänner så föga --
<tab>gingo ur vägen, där grubblaren gick.

<tab>Fader, jag svär det vid himlen och Hades,
<tab>jag skall fördunkla er gud Miltiades,
<tab>grubblarens stod kan ej lida den glades --
<tab><tab>mitt ej det gamla Athen.
<tab>Fader jag ser hur det grusas, de trånga,
<tab>tysta, som sinnet vill söva och fånga,
<tab>staden, som slumrar i trädgårdars ånga,
<tab>skall icke skonas med sten över sten.

<tab>Kriget och havet och stormen må ryta,
<tab>fiendehänder må murarne bryta,
<tab>minnet må sopas från jordkretsens yta,
<tab><tab>sjunka, i vågorna välvt.
<tab>Folket må dö för att lära sig leva,
<tab>folket må spärras i farornas skreva,
<tab>tvingas för livet att träla och treva,
<tab>treva i mörker och finna sig självt.

<tab>Han blott kan älska Athen, som kan hata
<tab>alla dess slöa och dumma och lata,
<tab>alla dess visa, som dådlösa prata,
<tab><tab>alla, som »älska Athen», --
<tab>han blott, som unnar Athen en belägring,
<tab>han, som ej älskar dess vissnade fägring,
<tab>han, vars Athen är en framtidens hägring,
<tab>verklig och väldig och murad av sten.

<tab>Se, jag vill ungdomens sinnen förföra,
<tab>gjuta mitt fångande gift i dess öra,
<tab>ja, jag vill hemlandets snarkningar störa,
<tab><tab>ja, jag vill slåss mot mitt land;
<tab>ja, jag vill trotsa ett bud av min moder,
<tab>gripa i kamp efter Attikas roder,
<tab>ställa en broder som förr emot broder,
<tab>tända en tvedräkt på Attikas strand.
<tab>Jag och min fiende skaptes ej lika:
<tab>han kan ej stämpla och lisma och svika,
<tab>han är den gode -- ty måste han vika,
<tab><tab>hans är den svagares lott.
<tab>Jag skall förråda, bedraga och ljuga,
<tab>slug ibland goda och falsk ibland sluga,
<tab>dräpa en här, som man dräper en fluga,
<tab>jag skall belastas med synder och brott.

<tab>Jag skall Athene till himlarne höja,
<tab>jag hennes trotsiga fiender böja,
<tab>jag lära skeppen behärskande plöja
<tab><tab>haven från strand och till strand.
<tab>Jag skall på sistone skjutas till sides,
<tab>medan er klarögde vän Aristides
<tab>vitklädd och skuldfri bland borgarne lides
<tab>bättre än han, som har skapat sitt land.

Man behöver endast ha läst en av dessa strofer
för att genast förstå, att man här står inför en
stark och ursprunglig skaldenatur och en högst
intressant skribent. -- --

I denna sista samling, som vi härmed på det
varmaste rekommendera våra läsare, finns det
många dikter lika äkta och hänförande som den
ovan (delvis) citerade <i>Themistokles</i>. Ståtligast är
måhända <i>Efter Marathon</i>, men även dikter sådana 
som <i>Girondister</i>, <i>Pantheon</i> m. fl. äro talande
vittnesbörd om den utveckling, författaren 
genomgått, sedan han för ett par år sedan debuterade
med »Masker».

Vid sidan av sådana förstklassiga alster finns
det i denna samling även andra, som läsas med
nöje, utan att dock egentligen ge något nytt 
utöver vad »Masker» och »Hedningar» redan skänkt
oss. Men även dessa dikter ha en klang av
väckande trumvirvlar, som kommer en att minnas
Heines inledningssång till »Zeitgedichte», vilken
i hast försvenskad lyder ungefär så här:


<tab><tab>DOKTRIN.

<tab>Slå på trumman och räds dig ej,
<tab>Och kyss marketenterskans röda mun,
<tab>Det är all vetenskaps a och o,
<tab>Det är böckernas djupaste visdomsbrunn.

<tab>Slå din revelj med ungdomskraft,
<tab>Trumma folken upp ur sovande rö,
<tab>Marschera trummande alltid främst,
<tab>Det är all vetenskaps a och o.

<tab>Det är den Hegelska filosofin,
<tab>Folianternas innersta postulat,
<tab>Jag har förstått det, ty jag är klok,
<tab>Och slår min trumma som god soldat.
Det gör helt visst också Ossian-Nilsson; han
slår sin revelj i morgongryningen, så det är en
lust och glädje att väckas av det klangfulla
bullret. Men hur vore det, om skalden följde
den Heineska doktrinen helt ut, och även skänkte
någon uppmärksamhet åt marketenterskan! Han
behövde ju ej bli en omanlig vekling för det.

*
</chapter>
<chapter name="FRÅN SKÅNE.">
FRÅN SKÅNE.

Ett häfte diktning och konst.

<tab><tab><tab>9 maj 1903.

Efter de tämligen ojämna kalendrarne <i>Från
Lundagård</i> och <i>Helgonabacken</i>, efter <i>Skilda
Färger</i>, vars enda existensberättigande var 
Wilhelm Ekelunds debut, kommer nu <i>Från Skåne</i>
som en publikation, vars avsikter synas lika 
allvarliga som dess innehåll är aristokratiskt. Det
är herr Ernst Norlind, välbekant som målare,
tecknare och skribent, som nu varit nog energisk
att realisera den gamla idén om ett organ för
skånsk diktning och konst. Och blir 
fortsättningen lika bra som starten, så är Skåne helt
visst att lyckönska till detta företag.

Det vackra häftet rymmer, utom textbidragen,
reproduktioner efter arbeten av A. Johnsson,
F. Kärfve, E. Norlind och V. Stockenström,
vignetter av T. Holmström och E. Norlind samt
konstbilagor av E. Norlind och F. Kärfve. Att
ingå på en närmare analys av dessa alltigenom
förträffliga ting förbjuder oss uttrymmet, men vi
kunna dock ej underlåta att särskilt ästa 
uppmärksamheten på Ernst Norlinds kolteckningar
och den i förtid bortryckte August Johnssons
oljeskisser. Även ett par av herr Torsten 
Holmströms vignetter äro <i>allerliebst</i>.

Bland textbidragen möta vi främst herr 
Norlinds vackra och av fin förståelse burna studie
över »Det modärna Skåne och tidsrörelserna
under 80-talet». Vad som särskilt tilltalar i denna
essay, som på en gång är en återblick och ett
program, är författarens strävan att en gång, låt
vara blott med ett par rader, göra rättvisa åt
Hans Larsson, vars produktion utan att kunna
kallas förbisedd ännu ej på långt när tillvunnit
sig den uppmärksamhet den förtjänar. Ehuru
han varken är poet eller novellist, är dock som
Norlind framhåller, Hans Larssons namn för
alla tider bundit samman med den skånska 
diktning, vars första anslag gåvos av Bååth, som
fick en hel och full klang med Ola Hanssons
dikter och noveller, och som sedan levde upp
i Kleens visor och drömmerier, i Axel 
Wallengrens svårmodsmelodier och i Paul Rosenius'
mjuka slättskildringar för att på sistone nå sin
vackraste blomning i Wilhelm Ekelunds lyrik.
Den ton av sorgbunden mystik, som är skånska
diktningen egen, återfinner herr Norlind även i
skulpturerna av Axel Ebbe och i August 
Johnssons efterlämnade skisser. Och ehuru denna 
svårmodston nog skall ha svårt att förklinga i skånsk
lyrik, menar sig dock författaren överallt i vår
provins ha förmärkt en längtan efter mera kraft
och trygghet, och han uppkastar till sist den
frågan, huruvida icke Ossian-Nilssons »hamrande,
stampande, pockande rytmer, inneslutande en
oerhörd beundran för all maktutveckling, ej äro
inledningen till en ny tid för Skåne och skånskt
kulturliv». Därom kan man, med all aktning för
Ossian-Nilssons originella diktning, dock vara
av delade meningar; men har herr Norlind med
dessa ord velat antyda, att de skånska diktarne
i allmänhet saknat den praktiska verklighetsblick,
utan vilken även geniet lätt skjutes åt sidan, så
har han utan tvivel träffat det rätta.

Bland häftets bidrag i bunden form har man
att glädja sig åt ett ståtligt poem av
Ossian-Nilsson, <i>Cæsars triumf</i>, en dikt, som står på
höjden med det bästa av vad han hittills givit
oss, och i vilken det förnimmes en ton av
innerlighet, som annars sällan ljuder i
Ossian-Nilssons lyrik. Utan klang och melodi, men vackra
som glansen i en febersjuks öga äro Tankar i
tystnaden, tre dikter av Crispus; det skälver i
dessa strofer en tärande livsångest, icke 
absinth-drinkarens animala rädsla för tomrummet, utan
den produktiva naturens fasa för den själens
ödeläggelse, varmed livet så ofta hemsöker sina
ljusaste söndagsbarn. Dessa dikter tyckas 
framsprungna ur ett gemyt, vars man, kanske med
större skäl än den bekante holländaren, kunde
begagna signaturen <i>Multatuli</i>, därest icke hans
naturliga konstnärstakt förbjöde en sådan smaklöshet.

Vad som emellertid i undertecknads ögon ger
häftet <i>Från Skåne</i> ett alldeles särskilt intresse
är den lilla diktcykel som här presenteras av en
debutant, herr <i>Anders Österling</i>. Det är ju 
alltid en vansklig sak att profetera, i synnerhet
när man blott har fyra dikter att räkna med,
och dock är det undertecknads bestämda 
övertygelse att denna debutant, herr Anders 
Österling, en dag kommer att av alla den svenska
poesiens vänner hälsas som en skald av rang.
Det finns i dessa dikter på en gång något av
Dehmels vildvuxna yppighet och av Stephan
George's marmorkyliga formrenhet; men musiken,
som klingar i rytmerna är hans egen, och om
man också där och var dikterna kan skönja
spår av ungdomlig ofullgångenhet, så rubbar
detta dock ej en hårsmån intrycket av att man
här står inför en skaldebegåvning som är äkta.
Endast en poet kan forma en dikt sådan som
<tab><tab>HYMNEN.

<tab>Liksom en våg på stigande själar lyftad,
<tab>hälften ur jubel klungen och hälften snyftad
<tab>höjer hymnen sitt sjungande svall och ilar,
<tab>silverstänkande i det blåa, vida
<tab>och vi glida
<tab>med dit upp, där det blåa vaggar och vilar.

<tab>Liksom natten dör i en morgongryning,
<tab>vaggar tystnaden hän i toners dyning.
<tab>Stillhet . . . högt i det fackelstrålande ljuset
<tab>lik en orgelton i den stora friden
<tab>tiden, tiden
<tab>stannar och står och skälver sakta i bruset.

<tab>Liksom en våg på stigande själar lyftad,
<tab>hälften ur jubel klungen och hälften snyftad,
<tab>ut i rymderna går den klara sången.
<tab>Rytmen vaggar, rytmen sorlar och söver,
<tab>högt däröver
<tab>aningar susa tyst som i soluppgången.

*

Det torde efter det sagda vara överflödigt
framhålla, att <i>Från Skåne</i> är en publikation,
som vi anse värd all uppmuntran från 
allmänhetens sida. Men denna uppmuntran kräves också,
därest ej försöket att skapa ett organ för skånsk
diktning och konst ej skall stanna vid ett 
misslyckat försök. Det vore nämligen fullkomligt
förvänt att i detta fall räkna på några 
sympatier från uppsvenskarnes sida. Trots den succés,
en så enslig poet som Wilhelm Ekelund gjort
även utanför Skåne, torde dock klyftan mellan
Skåne och Uppsverge vara i det närmaste lika
stor som förr; man behöver endast observera
den likgiltighet, varmed en uppsvensk betraktar
våra skånska landskap för att begripa, att allt
eller åtminstone det mesta av allt tal, som från
uppsvenskt håll presteras om förståelse gent
emot skånsk diktning, i själva verket blott är
ett utslag av uppsvensk hövlighet och ingalunda
en faktor att räkna med.

Det voro därför på tiden, att Skånepubliken
själv började intressera sig en smula för sina
konstnärer och diktare. Allt sedan Ola Hanssons
debut har den skånska allmänheten på sitt 
samvete kulturella underlåtenhetssynder, som borde
komma den att rodna upp över öronen av skam;
det är på tiden, att sådana skandaler som 
inträffat med Ola Hanssons Notturno och Hans
Larssons Intuition, ej mera få upprepas. Det är
som sagt allmänheten själv, som i främsta 
rummet måste ta saken i sin hand; åtskilligt kan ju
även göras genom pressen, ehuru det 
naturligtvis är fullkomligt uteslutet, att 
bildningsfördärvare sådana som Sydsvenskans herr Hans Emil
Larsson o. s. v. någonsin skulle omvända och
bättra sig.

Med hänsyn till det nya företaget skulle vi
till sist vilja uttala den förhoppningen, att <i>Från
Skåne</i>, så vitt görligt är, även framgent måtte
bibehålla den aristokratiska hållning, som 
utmärker dess första häfte. Man behöver numera
endast öppna en tidning, den må vara 
konservativ eller radikal, för att gripas av vämjelse vid
åsynen av all den kvasiskånska kvasilyrik, som
florerar i dessa spalter. Det är av vikt, att 
sådana element ej få inpass i <i>Från Skåne</i>, hur
älskvärda och rättrådiga och förträffliga de
respektive pekoralförfattarne än må vara.

*

</chapter>
<chapter name="SKÅNSK KULTUR.">
SKÅNSK KULTUR.

I.

<tab><tab><tab>4 juni 1903.

I ett par artiklar i Malmö-Tidningen har herr
N. Theodor Nilsson nyligen med mycken skärpa
sökt hävda att den skånska konsten för 
närvarande håller på att snedvridas från roten och
med konstlade medel pressas in i en riktning,
som icke blott är främmande för det äkta 
Skånekynnet, utan också hälsovidrig och 
dekadentmessig. Det är, menar han, herrar Wilhelm
Ekelund och Ernst Norlind, som genom sina
försök att »monopolisera den skånska konsten»
kommit denna förargelse åstad, och det 
beklagligaste är, att de båda konstnärerna härvid 
understötts av en klick samvetslösa individer, som
»planmessigt verkat i det fördolda» och med
»osmakliga medel sökt försvåra och förfula 
kampen för unga friska viljor», som ej gått i den
Norlind-Ekelundska riktningen. Denna 
kulturfientliga klick, som i likhet med så mycket 
annat ont, lär ha sitt huvudkvarter i Lund, göres
av herr Nilsson till föremål för en mordisk 
kritik, som med sitt svärmeri för det friska och
det starka, med sitt etiska patos och sin sakliga
ovederhäftighet på ett rörande sätt erinrar om
den Engströmska skildringen av den s. k. 
Lunda-bohêmen.

Det förhåller sig nämligen så att en 
ynglingaklick av den beskaffenhet, herr Theodor 
Nilsson skildrar, alldeles icke existerar i Lund;
denna klick är helt enkelt en av herr N. 
hopkonstruerad fantom, en skottavla, som placerats
så, att de skenbart förlupna kulorna skola träffa
herrar Ekelund och Norlind. Och för att ge
detta litterära krypskytte ett sken av årligt 
konstintresse drar herr Th. Nilsson upp en 
konturteckning av det skånska kynnet sådant det enligt
hans mening är och bör vara, och i detta 
schema inpassas så A. U. Bååth, Ernst Ahlgren och
P. Rosenius som »de mest äkta av den skånska
litteraturens representanter», medan Ola 
Hansson skjutes åt sidan som »dansk och 
kosmopolit», Ernst Norlind och Wilhelm Ekelund
stämplas som tyskar, och Hans Larssons 
existens helt enkelt förtiges! --

Det är naturligtvis alltid en vansklig sak att
disputera om vad som är skånskt eller icke
skånskt, icke blott därför att Skånes befolkning
ingalunda är så ensartad som mången kanske
tror, utan även därför att varje uttalande i denna
riktning måste bli en generalisation med en 
sådans alla bristfälligheter. På racepsykologiens
område bedrives mycken humbug, både 
medveten och omedveten, och den, som t. ex. på
grund av erfarenheterna i ett kontinentalt 
pensionat vill bilda sig en mening om 
racekaraktären hos ryssar, italienare, polacker, greker o.
s. v. råkar lätt ut för de befängdaste misstag.
Å andra sidan är det ett faktum att verklig
racemedvetenhet aldrig kan väckas till liv annat
än genom direkt beröring med främmande racer;
en svensk, som aldrig varit utanför Sverges
gränser, kan vara en glödande patriot, men om
sitt folks kynne, dess utvecklingsmöjligheter och
lyten har han i grund och botten en lika 
svävande uppfattning som den blinde om färgen.
Härtill kommer ännu en sak. Liksom varje
manligt sinne vidras av att analysera det egna
jagets möjliga förtjänster, så är det för 
finkänsligare naturer motbjudande att söka nå full
medvetenhet om de företräden som utmärka
hans egen race och absolut vidrigt att uttala
sådana tankar offentligt. Vi kunna därför aldrig
hoppas på att män sådana som Ola Hansson
eller Hans Larsson någonsin skola säga sin 
innersta mening om det skånska skaplynnets 
företräden; detta kommer att ombesörjas och 
ombesörjes ju redan av mindre finkänsliga skåningar
och av uppsvenskar och utlänningar. Även på
denna grund blir en debatt om skånskt och
icke-skånskt tämligen intresselös.

Men herr N. Theodor Nilsson har tagit på
dessa ting med så grova händer, och med så
pretentiösa låter, att en gensaga väl torde vara
på sin plats. Att denna gensaga kommer från
undertecknad och ej från någon av de anfallne,
bör ju efter vad ovan antytts, ej förefalla alltför
märkligt. I egenskap av lindrigt naturaliserad
uppsvensk kan jag yttra mig om skånskt kynne
lika otvunget som t. ex. om norskt, och på
grund av en fyraårig vistelse i utlandet kan jag
måhända med lika stor kompetens som herr
Theodor Nilsson bedöma, huruvida t. ex. Ola
Hansson är kosmopolit eller ej.

För herr Theodor Nilsson är Skåne framför
allt »kraftens, hälsans, arbetets, solens och 
alstringens land». -- »Långt ifrån att vara mystiker
är skåningen i grund och botten irreligiös. Det
religiösa anlaget har icke kunnat utveckla sig i
hans sunda kropp, och arbetet, som är 
skåningens egentlige gud, har fordrat honom allt för
helt. Hans breda skuldror och kraftiga armar,
den rikedom han med dessa vunnit eller känner
sig kunna vinna har ingivit honom denna 
oerhörda självkänsla, som stundom verkar brutal.
Det är skåningarnas axlar och armbågar, som
kommit upplänningen att med oro betrakta den
skånska invasionen och som förärat dem 
namnet »Sverges amerikaner». Under de sista åren
har Skåne skänkt Sverge flera ingenjörer och
vetenskapsmän än något annat landskap. 
Skåningens hänsynslöshet och brutalitet, som har
sin grund i hans kraftiga sunda kropp, i hans
stora barkiga näve, som hörs på hans skrävlande
tal, visar sig även i hans förkärlek för det 
storslagna, glänsande, för lysande skrytande färger.»

Sådant är enligt herr Theodor Nilsson det
Skåne, och sådana de skåningar som inspirerat
diktare och konstnärer sådana som Bååth, E.
Ahlgren, och P. Rosenius, Rydberg, Ebbe m.
fl., d. v. s. dem, som verkligen frambrakt »äkta»
skånsk konst.

Det skall nu icke bestridas, att det i herr
Nilssons karaktäristik av skåningen ligger <i>någon</i>
sanning, så till vida som vi lite var väl gjort
bekantskap med dessa »skrytande, hejdundrande,
domderande» skåningar, som herr N. finner så
beundransvärda. Men att framställa dessa 
skrävlande och brutala kraftnaturer som den skånska
normaltypen är säkerligen fullkomligt barockt,
och att vilja proklamera dessa antropologiska
kuriosa som utgångspunkter för kulturella 
utvecklingslinjer är lika naivt som osmakligt.
Den som skriver dessa sader har i snart tjugo
år varje sommar genomströvat Skåne, och 
därvid kommit i beröring med folk ur alla 
samhällsklasser; och mitt intryck är, att skåningen
mestadels är en mycket försynt natur, vars 
avgjorda obenägenhet för fraser står i skarp 
kontrast till uppsvenskens chevalereska ordrikedom.
Vad som i andligt avseende särskilt utmärker
skåningen är enligt min tanke utom en 
anmärkningsvärd logisk skärpa en viss sinnets jämvikt,
som bevarar honom för överdrifter och 
extravaganser, ett stänk av den geniala frihet för
överdrifter, som Mommsen framhåller som det
karaktäristiska för Julius Cæsar. Det är denna
andliga jämvikt, som gör att en mängd religiösa
och socialpolitiska ytterlighetsrörelser, som 
grassera i övre och mellersta Sverge, aldrig vunnit
någon större terräng i Skåne, åtminstone ej i de
sydliga delarne av provinsen. Men helt säkert
är det ett misstag att stämpla den skånska 
befolkningen som av naturen irreligiös; saken är
den, att skåningen -- liksom även tysken --
ogärna talar om hjärtesaker, och en hjärtesak är
nog ännu, trots all vår ateistiska agitation, 
religionen för en stor del av Skånes befolkning,
Ett utslag av denna förnäma inbundenhet är även
den motvilja, som den äkta skåningen hyser mot att
inviga en utomstående i sina privatförhållanden
och som så skarpt sticker av mot danskarnes
pratsjuka öppenhet på denna punkt. Medan man
i en dansk järnvägskupé i en handvändning kan
få erfara, att den tillfällige medresanden har en
tant på dårhuset, en bror som ligger i 
skilsmässa och en svåger som är förfalskare, kan
man umgås med en skåning i decennier, utan
att hans intimare förhållanden under denna tid
berörts med ett ord. Men det behövs en ganska
kort samvaro för att komma på det klara med
att skåningen i betydligt högre grad än 
uppsvensken eger detta underbara något, som man
i Tyskland kallar <i>gemyt</i>, och för vilket svenskan
liksom de romanska språken saknar ett adekvat
uttryck: ett inre värmecentrum, som utåt, i livet,
tar sitt uttryck i stilla, värmande flöden av 
sympati, och i diktens värld uppenbarar sig som
ren och hjärteboren innerlighet.

För denna sida av det skånska skaplynnet
synes herr Theodor Nilsson ej ha någon 
uppfattningsförmåga. Ett exempel blott! Det typiskt
skånska hos Bååth, säger herr Th. Nilsson,
Malmö, är ju hans friskhet, hans kraft, äkthet,
det konkreta, det varmblodiga, hans naivitet och
humor. Alldeles utmärkt! Men en Th. Nilsson
i Karlstad kan med precis samma rätt säga, ock
har utan tvivel redan otaliga gånger sagt det,
att det specifikt värmländska hos Fröding just
är hans friskhet, hans kraft, äkthet, det 
konkreta, det varmblodiga, hans naivitet och humor.
Äro då Bååth och Fröding så befryndade, eller
måhända rent av identiska diktare?

Det tror naturligtvis ingen, varken i Malmö
eller i Karlstad. Men när det kommer an på att
bestämt ange divergenserna mellan de båda
skalderna, ställer sig saken ej så enkel, som maa
kanske tror. Det är ganska lättvindigt att orda
om Frödings rika fantasi, hans musiksinne, hans
äktsvenska sorg i rosenrött o. s. v., och om
Bååths skånska jordbundenhet etc., men detta
på sidan om saken. Sanningen är, att Fröding,
så stor och äkta skald han är, ej har skrivit en enda
vers, som ej kan deklameras av en frackklädd
gentleman i en salong, inför en fördomsfri 
publik; men det bästa, som den stackars Bååth
har diktat, kan absolut inte deklameras, och
allra minst av en frackklädd gentleman inför en
fördomsfri publik. Jag tar på måfå ett par 
verser ur den första dikten i hans första samling,
och ett par ur den sista i hans sista poesibok
(<i>Vid Allfarväg</i>, ty <i>På gröna stigar</i> är i mina
ögon icke poesi) och ber läsaren själv döma:
<tab><tab><tab>Jag gick ej allen, ty du
<tab><tab><tab>var mig när. (1879.)

<tab>Och susande tåget saktas; signalen viner,
<tab>Och visslingen flyger bland snöiga furor ut.
<tab>Där ligger min moders hus; det ur rutan skiner,
<tab>Och äntligen är den långmila färden slut.
<tab>Och glad jag fram mot vinkande skenet hastar,
<tab>Där gran i tunga snöveck sin skugga kastar,
<tab><tab>Och snön är mjuk; där inne hon hör
<tab><tab>Ej hur det trampar härutanför.

<tab>Och fram till fönsterlist jag mig varsamt smyger,
<tab>Där ser jag dig inne, du blidaste moder min.
<tab>Du sysslar vid lampan, men ute är tanken och flyger
<tab>Så vida kring världen. Söker den sonen din?
<tab>Jag ofta har känt på min tärd hur med vingtag fina,
<tab>De hult ha kretsats i kring mig tankarne dina
<tab><tab>Och aldrig jag haft en stund så god,
<tab><tab>Som då jag känt att du när mig stod --

<tab>Så sitta vi åter vid knastrande brasa samman
<tab>Som förr, då älskliga sagor jag lyddes på.
<tab>Jag ser hur på väggen än av fladdrande flamman
<tab>De trolska gestalterna manas fram ur vrå.
<tab>Du spör, var min väg har gått i vida världen
<tab>Om lätt den mig varit, om tung den långa färden,
<tab><tab>Du spör, vad som hållit mig hugen ung
<tab><tab>Vad börda lättat, vad gjort den tung.

<tab>Så täljer jag allt från klara och mulna timmar,
<tab>Hur än det skymde i sinne och än blev dag
<tab>Vid brasan jag ser, hur i milda ögon det glimmar,
<tab>Det är som du, moder, kände igen vart drag,
<tab>Ej under, ty ofta jag känt hur med vingtag fina,
<tab>Som nu de kretsat ikring mig, tankarne dina,
<tab><tab>Och aldrig jag haft en stund så god,
<tab><tab>Som då jag känt, att du när mig stod.

Eller dessa rader ur »Brist» (1884)

<tab>Och hade min själ en ann, som den vid sig fäste,
<tab>Som kände dess krafter, de sämsta och de bäste --

<tab>En kvinnoande, en av de varma bara,
<tab>Som känna så djupt, att ögonen skåda klara --

<tab>Då skulle min kalla och strida sång måhända
<tab>Varmare, mjukare toner i dagen sända.

<tab> -- -- -- --
<tab> -- -- -- --

<tab>Nu låter sången mest som ur ängars dimma
<tab>En vipas härskri i marskvällens dunkla timma.

<tab>Kanske att den då som lärksång stiga finge
<tab>Hän över ljusa fält och med ljus på vinge,

<tab>Och sjunga den kunde varmt vad den dägligt såge
<tab>Där sol över gröna, vida bygder låge,

<tab>Och fram då tonade rent ur de starka slagen,
<tab>All bygdens lycka och sorg i den klara dagen.

Vad är det som gör att dessa dikter aldrig
komma att glömmas i Skåne? De höra till de
bästa som Bååth producerat. Men icke är det
som herr Theodor Nilsson vill påstå, i främsta
rummet »friskhet, kraft, äkthet, varmbiodighet,
naivitet och humor», som göra dessa dikter
oförgätliga. Nej, det är något helt annat, det är
just den underliga makt, som tyskarne kalla
<i>gemyt:</i> en glimt av den klarsynta, världserfarna
och dock av all världens brutalitet oberörda
<i>innerlighet</i>, som hos oss måhända fått sitt 
vackraste uttryck i ett par av Hans Larssons 
meditationer, och som är den innersta bärkraften i
all germansk lyrik.

*

<tab><tab><tab>5 juni 1903.

II.

Då vi i gårdagens artikel sökte göra gällande
en annan mening om det skånska kynnet, än
den, som förfäktats av herr Theodor Nilsson,
skedde det i fullt medvetande om det vanskliga
i varje sådan diskussion. På detta område kan
ju strängt taget ingenting <i>bevisas</i>, man kan blott
säga sin mening, skildra sina intryck o. s. v.,
och när det gäller konst, blir saken än mer
komplicerad, därigenom att de geniala naturerna
ofta ha en bestämd tendens att spränga sönder
de av racekaraktären utstakade skrankorna.

Om det alltså är svårt nog att gendriva herr
Nilsson, så länge han docerar om det skånska
kynnet i allmänhet, så ställer sig saken 
betydligt enklare, när han går i detalj och söker 
karaktärisera de skånska diktarne var för sig. Om
Ola Hansson yttrar sig herr N. på följande sätt:

»Ola Hansson, till vilken de modärna älska
att hänvisa såsom deras föregångare, är enligt
min mening mycket mindre typiskt skånsk än
de förutnämnde. Han är mera dansk och 
kosmopolit»

Ola Hansson kosmopolit! Varför icke lika
gärna eskimå? Är det då herr Theodor Nilsson
fullkomligt obekant, att Ola Hansson av alla
Sverges författare är den, som både teoretiskt
och praktiskt skarpast hävdat racekänslans, 
jordandens kulturella betydelse och mest bestämt
tagit avstånd från den Brandesianska 
kosmopolitismen. Herr Nilsson är dock väl ej till den
grad naiv att han förblandar Ola Hanssons
pangermanism med kosmopolitism! Eller tror
sig kanske herr N. spåra franska drag hos Ola
Hansson, därför att denne i sin ungdom lärt
åtskilligt av Taine och Bourget? Med samma
rätt kunde man stämpla Strindberg som 
engelsman, ty Strindberg har enligt egen uppgift lärt
ganska mycket av Dickens, men en var inser
ju att detta vore nonsens.

På samma lättfärdiga sätt, som herr Nilsson
söker utrangera Ola Hansson ur de äktskånska
diktarnes led genom att klistra på honom 
etiketten kosmopolit, så söker han även eliminera
bort Ekelund och Norlind genom att stämpla
dem som tyskar. Bådas temperament är tyskt,
påstår han, och en del av Norlinds vignetter
förklaras vara »avskyvärt tyska». Det kunde nu
vara lustigt nog att höra, vad herr Nilsson
egentligen menar med ordet <i>tysk</i>; det tyckes oss
i detta samband vara ett bra nog luftigt 
skällsord. Det må emellertid gärna erkännas, att man
både hos Ekelund och Norlind kan skönja 
beröringspunkter med tyskt skaplynne, men det
är tämligen naivt att vilja spela ut denna 
frändskap som något komprometterande för deras
konst. Ty i Tyskland, framför allt i 
Nordtyskland, lever just det folk, som andligen är 
närmast befryndat med det skånska, och det vore
då högst märkligt, om icke denna frändskap
även skulle göra sig gällande i diktning och
konst. Ingen har bättre givit uttryck åt denna
folkliga samhörighetskänsla än Ola Hansson i
dessa rader ur <i>Resan hem</i>:

»Och då de några timmar senare sutto i tåget,
som för söderut genom Mecklenburg, och ett
slättlandskap med pilträn och byar bredde sig
runt omkring dem, och lantmän stego ut och
in, så välkända i väsen och typ, att Truls tyckte
han borde känna igen dem -- då steg där fram
ett minne från längst svunna tider, och han
mindes drängstugan därhemma på den gamla
fädernegården, svagt upplyst av talgljus, och
drängar och pigor, samlade kring det långa 
furubordet, framför fönstren mot gården, och han
kom ihåg sig själv, i färd med att läsa högt
Fritz Reuter, och han mindes, hur de 
allesamman hade förstått historierna, som om de hade
hänt dem själva eller deras grannar». --

En sådan samhörighetskänsla, som Ola 
Hansson här skildrar, har ingenting att göra med
litterär påverkan, litterär efterapning, och 
alldeles detsamma gäller om de beröringspunkter,
som faktiskt existera mellan modärn skånsk
konst och tysk. Därför blir herr Nilssons försök
att distancera Ekelunds och Norlinds 
produktion, genom att klistra på etiketten Made in
Germany ett tämligen huvudlöst tilltag.

Men herr Nilsson har en ännu gravare 
anmärkning mot dessa konstnärer: deras 
produktion är icke frisk, den är sjuklig! Detta är ju
högst betänkligt, och det är ju en klen tröst att
halva världslitteraturen, sedd genom herr 
Nilssons av hälsa strålande glasögon, förvandlas till
ett litterärt lasarett. Vilka sjukliga stackare bli
ej inför denna domstol män sådana som Heine,
Hölderlin, Platen o. s. v., och även för 
Skakespeare och Göthe blir det ju ganska illa ställt.
Det är då skönt att veta att det i Malmö finns
en man som kan ge recept på äkta skånsk 
sundhetspoesi. Jag tycker mig redan höra 
framtidsmusiken tona i fjärran:

<tab>Jag är frisk
<tab>som en fisk,
<tab>men ur vägen med allt slisk,
<tab>jag är frisk i både tunga och i tarmar.
<tab>Jag är frisk
<tab>som en fisk,
<tab>den som tvivlar han får pisk!
<tab>Hör min friskhet, hur den väsnas, hur den larmar!

*

Herr Theodor Nilssons angrepp är emellertid
icke av enbart estetisk art, han har även fört
sin polemik över på det etiska området, dit det
är mig obehagligt att följa honom, efter som
han som så många andra stora moralister röjer
en påfallande brist på ärlighet. Ty det kan ej
vara annat än mot bättre vetande som herr
Nilsson gentemot Norlind insinuerar, att han,
Norlind, skulle vilja monopolisera den skånska
konsten. Att bemöta sådant prat är överflödigt.
Och lika onödigt är det att uppehålla sig vid
herr Nilssons påstående, att Ekelund och 
Norlind »äro de som för närvarande ivrigast och
efter egen utsago mest berättigat göra anspråk
på namnet bärare av den modärna skånska 
konsten». Lögnen är för fräck och för dum.

Mindre genomskinlig är då den vävnad av
lögn, varmed herr Nilsson söker omspinna den
succès, Wilhelm Ekelund och Ernst Norlind
faktiskt uppnått. Denna succès beror enligt herr
Nilsson, åtminstone delvis därpå, att »individer
ur deras beundrarekrets med mindre 
aktningsvärda medel velat verka för utbredandet av 
deras konst och undertryckandet av andras». Detta
»planmessiga verkande i det fördolda, som vid
lägliga tillfällen tar sitt uttryck i lömska, stingande
ormhugg», har slutligen skadat de båda 
konstnärerna, som nu »med rätt eller ej få uppbära en
del av antipatien för klicken». Denna klick, som
säges bygga och bo i Lund, skildras av herr
Nilsson på följande sätt:

»Unga tjugoåringar ha förälskat sig i 
dödsfantasier, förgängelse-, förruttnelsestämningar,
fallande löv, vissnade, multnande löv, våta 
gravar med sneda kors, tills livet blivit dem så
tomt, så betydelselöst, så sammanhangslöst, så
ändamålslöst, och det levande, verkande livet
med handling och kraftutveckling så rysligt 
banalt. De ha med ett ord utvecklat sig till dessa
tjugotreåriga skeptici, som förefalla så löjliga,
särskilt om de ha breda skuldror och röda
kinder. I denna stad ha ynglingarnas pannor
blivit grubbeltunga, feberheta, blicken inåtvänd
och drömmande, här ha fötts denna dova smärta,
detta grubblande över livets gåta, dess 
mysterium, här dessa svårmodsmelodier, denna 
trötthet, som tyngde tjugotreåringens skuldror, här
denna invändiga gråhårighet.

Den ynglingaklick, om vilken jag nu talat,
som varit orsaken till denna dödsstämning över
Lund, har velat trycka sin prägel på Skånes
konstliv så långt de mäktat. De ha utvecklat sig
till dessa osmakliga konstsnobbar, som tro sig
ha makt att dräpa genom ett grin eller en 
kvickhet, och som till en tid såsom klick faktiskt 
utövat ett visst inflytande.

Allt gammalt såväl som ungt, som visat sig
äga friskhet och kraft, har mötts av detta 
vämjeliga knoddgrin. Det är samma grin, som 
under de sista åren av professor Weibulls liv
mötte honom från vissa platser i auditoriet. Den
varma tändande entusiasm, som lyste ur hans
gester, var för dem blott teater, och teater och
entusiasm är ju icke till för djupare 
begåvningar. Och dessa herrar, som talade om att dräpa
och grina mot en människa i hänförelse, dessa
säga sig ha förståelse för det finkänsliga, det
veka, spröda och mena sig förakta det brutala
och råa i livet som i konsten. I sanning äga de
icke ett invecklat känsloliv dessa skeptici, som
-- agitera! Egentligen kunde det ju tyckas vara
tämligen obehövligt att angripa en dylik 
samling, som väl redan är dömd. Men när dessa
konstaristokrater, som själva höja sig upp till
en lika murken och orättmätig överlägsenhet,
som andra sjuka tiders aristokrater, och vilja
uppträda såsom konstdomare och med osmakliga
medel söka försvåra och förfula kampen för
unga, friska viljor, ty hindra dem att spränga
sig fram kunna de naturligtvis ej, kan det ej
skada att ha klargjort deras avsikter och lömska
taktik.»

Denna klick har jämte alla andra fel även det
att vara obefintlig, och då borde den ju strängt
taget kunna vara ursäktad. Den existerar 
absolut icke. Det finns endast en person som i 
någon mån skulle kunna ta åt sig herr Nilssons
anatema, nämligen herr Fredrik Böök, som i
sista häftet av Ord och Bild givit ett nytt prov
på sin karaktärslöshet, då han i en artikel, där
herr Brogrens pekoral får ett visst erkännande
och herr Bergmans medelmåttigheter höjas till
skyarne, avfärdar Ossian-Nilssons Örnar med
10 rader likgiltigt beröm och 100 rader 
guvernantmessigt kält. Men herr Böök, som för ej
längesedan stämplade Ola Hansson som en
»litterär vindflöjel och i nio fall av tio falsk
litteraturprofet», är ju en svuren anhängare av
den Heidenstamska livsåskådningen, och bryr
sig väl endast pro forma om våta gravar med
sneda kors o. d. I varje fall är han ännu alltför
obetydlig för att kunna upphöjas till 
kollektivum  av så väldiga dimensioner som herr 
Nilssons lömska och talrika ynglingaklick.

Nej hela detta tal om en sammansvärjning
mot den friska och den starka delen av skånska
konsten är endast en ful skenmanöver, avsedd
att skada Ekelund och Norlind. Det kunde vara
intressant nog söka spåra upp de motiv, som
lett herr Theodor Nilsson till hans 
handlingssätt; men vi avstå därifrån, då ett sådant 
spårsökande måhända kunde föra oss över den
tröskel, som leder till familjelivets helgd.

*

</chapter>
<chapter name="SVART OCH VITT.">
SVART OCH VITT.

Dikter av <i>K. G. Ossian-Nilsson</i>.

<tab><tab><tab>4 januari 1905.

Ossian-Nilssons förtjänster som skriftställare i
bunden form äro icke minst av denna tidnings
läsare, så kända och erkända, att en rekommendation 
av hans sista diktsamling i grund och
botten kunde vara överflödig. Och i själva verket
har en kritiker, som likt undertecknad utförligt
recenserat hans tre föregående diktböcker, föga
att tillägga utöver vad som redan förut blivit
sagt, ty några nya sidor av författaren uppenbarar 
denna sista diktsamling icke. Visserligen
fylles det största sidantalet i <i>Svart och vitt</i> icke
av fristående dikter, utan av ett drama i tre
akter, betitlat <i>Jörgen Kock</i>, men även detta alster,
vilket för övrigt icke saknar sina förtjänster,
foga sig otvunget in i ramen av hans hittillsvarande 
diktning. Huvudpersonen i dramat, som
spelar i Malmö på början av 1500-talet, är denna
stads dåvarande borgmästare, Jörgen Kock, en
målmedveten och hänsynslös kraftnatur av det
slag, som Ossian-Nilsson redan förut titt och
ofta förhärligat, och som i grund och botten
synes vara idealiserade projektioner av hans eget
väsen. Denne huvudperson och även hans son,
Clas Knyphof, är tecknad med tämligen skarpa
konturer; men för övrigt vimlar dramat av rådmän, 
adelsmän, borgare, skeppare, fiskare, sjömän 
o. s. v., som vad det yttre beträffar utan
tvivel kunna göra sig synnerligen dekorativt på
en scen, men som bilda ett från psykologisk
synpunkt skäligen tomt och intetsägande staffage.
Dessutom lider dramat av en onödig bredd,
som gör att det hela, trots det ofta sprakande
replikskiftet, ej kan sägas tillhöra den lektyr
som roar.

Till gengäld äro de fristående dikterna, som
fylla bokens första tredjedel, valda med en 
urskiljning, som gör författaren all heder. I denna
avdelning visar sig Ossian-Nilsson från sina
bästa sidor, och då är han all beundran värd,
vare sig han förhärligar kejsar Napoleon III
eller en namnlös yrhätta, vare sig han skriver
tankelyrik om »Den gordiska knuten» eller
självbekännelser »Utan mask». Gripande och
äkta i varje rad äro särskilt diktarna »Cæsars
triumf» och »Ödets man» samt icke minst den
vackra inledningsdikten »Sverge», vars manligt
behärskade form ypperligt harmonierar med den
manliga fosterlandskärlek, som bär upp dikten.

På samma gång man skänker sitt uppriktiga
erkännande åt dessa elitdikter, kan man emellertid 
ej annat än beklaga att en författare med
Ossian-Nilssons begåvning missbrukar sin talang 
till att i den utsträckning han gör det strö
omkring sig underhaltiga produkter. Det är i
detta samband mindre fråga om dikternas underhaltighet 
som dikter, utan fastmer den intellektuella 
plasticitet, som sätter Ossian-Nilsson i
stånd att t. ex. ena dagen skriva ett glödande
antikristpoem sådant som »Præterea Censeo»,
andra dagen en religiös juldikt i »Sydsvenskan»
och på den tredje dagen förhärliga guds moder
i damtidningen Idun. Hos prosamänniskor kallar 
man en sådan intellektuell plasticitet för
hållningslöshet, hos poeter kallas den, om jag
ej tar fel, <i>licentia politica</i>, och är som sådan av
ålder ett bland skaldernas skönaste privilegier.
Men även detta privilegium kan missbrukas,
och man får numera ofta det intrycket, att
den röda fanan för Ossian-Nilsson icke är en
flagga att hissa i topp, utan fastmer ett segel,
som för förliga vindar skall bära hans egen
lilla farkost över böljorna.

*

</chapter>
<chapter name="AGITATIONENS ABC.">
AGITATIONENS ABC.

<tab><tab><tab>13 augusti 1904.

Det socialdemokratiska ungdomsförbundet, som
redan förut inlagt stora förtjänster om den 
svenska arbetarrörelsen, har i dagarna utsänt sin
första agitationsskrift. Den är författad av K. G.
Ossian-Nilsson och bär titeln »Är du nöjd med
din ställning?»

Ingen har rätt att betvivla, att icke denna
broschyr både från författarens och förbundets
sida tillkommit i de bästa avsikter. Det är redan
mycket aktningsvärt, när en person, som likt
Ossian-Nilsson både i den egna och den 
allmänna opinionen är en skriftställare av rang, det
oaktat ej drar sig för att som simpel soldat i
ledet kämpa för en så hatad och föraktad sak
som arbetarklassens ekonomiska frigörelse. Och
åtskilligt av vad författaren yttrar i denna 
broschyr är värt att strykas under, särskilt de ord
han med tanke på emigrationen riktar till Sverges
arbetarungdom:
<i>Är du nöjd med din ställning?</i>

Är du det icke, och tänker du i tide rädda
dig undan förbannelsen, tänker du emigrera, gör
det, om du icke har ett bättre hjärta än din
kapitalistdirektör, som för högre inkomst med
förnöjelse skulle svansa för en rysk herre, som
han nu gör för en svensk! Gör det, om du icke
har en tanke för alla dem, som icke mera <i>kunna</i>
undkomma! Gör det, om du icke känner en 
arbetares ömkan med andra arbetare! Men känner
du, och ömkar du, så <i>emigrera icke</i>! För var
och en, som flyktar, desto svagare bli de 
kvarlevande. Arbetsgivaren får alltid folk, han får
dem från Ryssland eller Kina eller varsomhelst,
och <i>den</i> konkurrensen är värre än den du
räddar kamraterna från, om du emigrerar.

Det är kloka och manliga ord, som innebära
en maning särskilt behjärtansvärd i dessa tider,
då det vackra talet om att även arbetarne äga
ett fosterland att försvara allt mer börjar få 
karaktären av blodigt hån.

Men det finns i denna Ossian-Nilssons 
broschyr åtskilligt, som enligt vår mening ej är
riktigt, utan tvärtom förkastligt. Det är 
naturligtvis ingen lätt sak att träffa rätta tonen, när
man i främsta rummet vänder sig till 
oorganiserade arbetare, vilkas andliga horisont ännu är
så trång, att de stå fullkomligt främmande för
den modärna arbetarrörelsen. Här duga inga
lärda och luftiga utredningar, de må nu vara
hämtade från historien eller nationalekonomin,
men väl kan det hända att den stenbundna 
marken, som skall rödjas, stundom kräver en dos
av brutalitetens dynamit. Men å andra sidan
duger det ej heller att förenkla de sociala 
frågorna därhän, att framställningen blir oriktig i
sak eller utslunga beskyllningar så grova, att
deras ohållbarhet ligger i öppen dag. Det är
detta som sker i den ovannämnda skriften, där
Ossian-Nilsson under sin strävan att bli förstådd
av de breda lagren skruvat ner intelligensens
veke så djupt, att dess låga ej längre lyser, utan
endast osar och sotar. Broschyren är långa sträckor
hållen i en ton, som talade förf. ej till
ordentliga arbetare, utan till förkomna strejkbrytare;
i stället för att söka väcka entusiasm, rättskänsla
och framtidstro, vädjar han allt för ofta till så
tarvliga känslor som avundsjuka och krass egoism.
Det är sant, att klasshatet under nu bestående
samhällsförhållanden är en fullt naturlig och fullt
begriplig, ja, berättigad företeelse; orättvisorna i
bestående samhället äro av en så grotesk natur, att
man tvärtom häpnar över att detta klasshat icke är
större än det faktiskt är. Men om det redan är
falskt att göra enskilda personer ansvariga för
systemet som sådant, så är det minst sagt 
oridderligt att som Ossian-Nilsson gör i denna
broschyr, framställa kapitalistklassens män som en
hord av enbart lättingar och odågor. Det är
svartmåleri, och ett ganska opoetiskt sådant, då
förf. skriver följande:

<i>Är du nöjd med din ställning</i> i ett land, där
blott lättjan lever i överflöd, medan arbetet 
svälter? Eller kallar du det för arbete att två, tre
timmar dagligen utdela befallningar och snäsor,
att promenerande i sakta mak inspektera ett 
fabriksarbete eller ett bygge, att ärva sin fars pängar
och förtjäna dem tredubbelt igen på din och
andras möda och svett? Kallar du detta arbete?
Ja, sådant är kapitalistens arbete! Men sådant
arbete kallar jag dagtjuveri och bedräglighet mot
det land eller den samtid, som för sin och vår
utveckling fordrar vårt arbete. Sådant arbete 
kallar jag en «n skamlös lättja. Och se nu hur denna
lättja belönas! Månne med tvångsceller och 
tukthus? Månne med en välbehövlig svältkur och
med vatten-och-bröd-diet? Nej, se nu, hur den
belönas! Dagtjuven och latmasken ståtar i det
finaste linne, i alltid nya och välpressade kläder, i
guldkedja och guldur, i en frisyr, som kostat 
barberareslaven en god halvtimmas arbete, i en päls,
som kunde värma en hel polarexpedition, men
icke förmår tina upp hr direktörens iskalla hjärta,
i galoscher, cylinder och käpp med krycka av
gediget silver. Dagtjuven och latmasken håller
alltid kräseligt bord o. s. v.

När vi socialdemokrater se, huru våra främsta
män av den konservativa pressen stämplas som
bedragare och parasiter, vilka föra ett kräsligt
liv på arbetarnes surt förvärvade styvrar, så 
harmas vi ej över detta tal; det gläder oss tvärtom,
ty ingenting visar bättre hur illa ställt det är för
våra motståndare än det faktum att de nödgas 
tillgripa sådana uppenbara lögner. Men vem kan
förtänka kapitalistpressen, om den i sin ordning
med ett brett tillfredsställelsens grin hälsar sådana
beskyllningar, som Ossian-Nilsson utslungar
ovanstående tirader? Man kan tänka vad man
vill om våra kapitalisters <i>moral</i>, ingen som har
det ringaste sinne för verkligheten, kan förneka
att det bland dem finns både arbetsamt och 
duktigt folk; och om också epiteten <i>dagtjuv</i> och
<i>latmask</i> kunna passa in på en del av Sverges
arbetsgivare, så är det helt enkelt dumt att vilja
stämpla hela klassen som en samling indolenta
odågor. Det är dumt, därför att ett sådant 
påstående, vars ovederhäftighet kan påvisas när
och varsomhelst, ger motståndarna ett förträffligt
vapen i händerna. Med vida större skäl kan man
rikta beskyllningen för lättja o. s. v. mot en del
av våra högre ämbetsmän och byråkrater, vilkas
gedigna löner, föga motsvaras av det lätta dolce
far niente, som utgör dessa herrars dagsverke.
Men en affärsman, som i detta konkurrensens
tidevarv vill hålla sig flott, har i regeln absolut
icke råd att vara lathund och bör då absolut
icke stämplas som sådan.

Vad som gör majoriteten av den svenska
överklassen osympatisk, är icke lättja och 
dagtjuveri, utan det är denna samhällsklass' 
utpräglade saknad av medborgarkänsla och verklig
patriotism. Det finns ju aktningsvärda undantag;
men som regel gäller det, att just denna 
kapitalistklass, som aldrig försummar ett högtidligt
tillfälle att bedyra sin trohet mot konung och
fosterland, i verkligheten är beredd att vilket
ögonblick som helst förråda sitt fosterland, blott
den får tillräckligt betalt. I pänningsaker är det
icke blott slut med gemytligheten, utan också
med fosterlandskärleken. Om detta landsförräderi
sker genom att bortschackra Norrlands
rikedomar till utlandet eller genom att driva Skånes
arbetare ur landet medels utländsk slavimport
kan komma på ett ut -- med hänsyn till 
sinnelagets nobless är den svenska överklassen i stort
sett sig lik från Ystad till Haparanda.

Inte ens den Utvärtes anständighet, som 
förestavas av den gamla satsen »rikedom förpliktar»,
finner den svenska överklassen skäligt iakttaga.
I Amerika hade t. ex. den skotsk-amerikanske
miljonären Andrew Carnegie intill den 30 
november 1902 redan utgivit 830 miljoner kronor för
folkbibliotek i Amerika och England. Hans
kollega Rockefeller hade intill 1903 utbetalt
50 miljoner kronor för universitetet i Chicago
och 20 miljoner för folkbibliotek. Endast under
år 1903 skänktes av amerikanska 
privatkapitalister 150 miljoner kronor för 
uppfostringsanstalter, 10 miljoner för muséer och 
konstgallerier och 30 miljoner för bibliotek. I Tyskland
utbetaltes under år 1903 från arbetsgivarehåll
65 miljoner kronor för stiftelser i demokratisk
anda och även i vårt broderland Danmark har
medborgarandan gång på gång tagit sig 
storslagna uttryck i allmännyttiga stiftelser. Men i
Sverge! Det är sant, vi äga Nobelstiftelsen, men
Nobel var icke svensk, utan en europé, av svensk
härstamning, och vad som i Stockholm och
Göteborg donerats i och för kulturella ändamål
har i regeln icke kommit från svenskar, utan
från svensktalande judar. Men för övrigt! Om
vi blott hålla oss till den närmaste omnejden,
till Malmö, Lund, Landskrona, Helsingborg,
Ystad o. s. v., när såg man här någonsin en
kapitalist, som kände sig manad att offra en
bråkdel av sin profit för kulturella ändamål.
Det svenska folket, som så gärna skryter med
sitt storvulna sinnelag, har frambrakt en 
kapitalistklass, som från nationell synpunkt är den
tarvligaste under solen.

Men detta är en sak för sig, som visserligen
är tråkig nog, men som ej bör få snedvrida vår
socialdemokratiska agitation. Även om de svenska
kapitalisterna voro flitiga som bin och egde
själar, vita som den vitaste snö, så voro det 
likafullt en skändlig orättvisa, att samma maskin,
som spinner gull och gröna skogar åt 
arbetsgivaren, endast ger en bit torrt bröd åt alla dem,
vilka jämte honom bära dagens tunga och hetta.
Det är mot <i>orättvisorna</i> i det bestående 
samhället som vår kamp i främsta rummet har att
rikta sig, och i den mån bärarne av dessa 
orättvisor härvidlag träda hindrande i vägen, måste
naturligtvis kritiken även rikta sig mot dem.
Men skall vår socialistiska agitation krönas med
varaktig framgång, så får den ej vädja till de
sämre lidelserna, icke röra sig med guldur och
kryckor av gediget silver, utan den måste vända
sig till själens bästa krafter, till känslan för rätt
och orätt, till sanningskärleken, kunskapsbegäret,
solidaritetskänslan. De nya kolonnernas män
böra rycka till storms icke blott för att var och
en i sin stad skaffa sig en bättre ställning utan
också för att var och en sätta in sin kraft på
det gemensamma målet; att skapa ett samhälle,
där ingen <i>födes</i> till rikedom och ingen till nöd,
utan där det redan från början råder <i>jämnt spel</i>
mellan individerna.

Det är en gammal sats, att man ej skall ha
sina bästa byxor på, när man är ute och slåss
för frihet och sanning. Ingen kan heller begära,
att män, som påtagit sig det hårda värvet att
rödja upp Sverges ödebygder för socialismen,
skola uppträda i glacéhandskar och tala 
salongsspråk. Men å andra sidan gäller det även här
att endast det bästa är gott nog för folket, och
agitationens svåraste punkt ar just att framhålla
de ideella momenten i socialismen utan att 
därför lämna verklighetens fasta mark. 
Ossian-Nilsson är utan tvivel en god demokrat, när 
situationen så kräver, men han synes ännu ha för
mycket överklassblod i kroppen för att fullt 
förstå, att även folkets breda lager kunna ha öra
för idéernas vingslag och öga för idealens värld.
Som god soldat borde han dock veta, att den
tillfälliga framgång, som kan vinnas genom att
förtala motståndaren, icke är värd att bära det
stolta och vackra namnet seger.

*

</chapter>
<chapter name="K. G. OSSIAN-NILSSONS MARTYRIUM">
K. G. OSSIAN-NILSSONS MARTYRIUM.

<tab><tab><tab><tab><tab><tab> 6 juni 1907.

I den långa indignationsartikel<footnote>Dessa ord åsyfta den artikel, som hr Ossian-Nilsson
publicerade i »Ny Tid» 28 maj 1907 med anledning av
att jag upptagit »Agitationens ABC» i samlingen »Socialistisk 
journalistik». </footnote>, som våra läsare
i går fingo del av, finns det <i>en</i> punkt, men
knappast mera, där hr Ossian-Nilsson obetingat
har rätt. Det är nämligen alldeles riktigt, att det
för mig vid avfattandet av den ifrågavarande
artikeln gällde att <i>hävda en princip</i>. Redan flera
år innan hr Ossian-Nilssons broschyr såg dagen,
hade jag tänkt att vid lämpligt tillfälle och till
den kraft och verkan det kunde ha, protestera
mot den <i>böjelse för överdrift</i>, som på åtskilliga
håll, både i tal och i skrift, gör sig gällande vid
vår socialdemokratiska agitation. Avgörande för
mig var härvidlag i främsta rummet den <i>taktiska</i> 
synpunkten; ty dels hade jag varit i tillfälle att
särskilt bland de skånska lantarbetarne iakttaga
verkningslösheten av en agitation, som skjuter
över målet, dels var jag av den åsikten, att det
för socialismens frammarsch vore mycket 
ödesdigert, om motståndarne med våra egna broschyrer 
i händerna kunna bibringa de oorganiserade 
massorna den övertygelsen, att socialismens 
agitatorer fara med osanning. Denna
fara syntes mig så mycket större, som man på
senare åren, både på lägerplatser och annorstädes, 
börjat upptaga de socialistiska flygskrifterna
till en granskning, sotn åtminstone till skenet vill
vara saklig och väl stundom också är det.

Det var alltså en mycket enkel, men från taktisk 
synpunkt i mina ögon mycket viktig princip 
jag ville hävda med mitt inlägg. Att hr
Ossian-Nilssons broschyr blev det tillfälle, som
föranledde nedskrivandet av min artikel, berodde
på flera omständigheter. Å ena sidan ville jag
ej, genom att såsom åskådningsmaterial välja en
broschyr framkommen från arbetarhåll, utsätta
mig för beskyllningen att med min akademiska
lärdom söka krossa en fattig arbetare etc.; å
andra sidan syntes mig hr Ossian-Nilssons ifrågavarande 
broschyr så <i>typisk</i> för den gottköpsagitation, 
som ofta gör mer skada än gagn, att
den förträffligt lämpade sig som utgångspunkt
för ett uttalande i frågan; och slutligen syntes
mig hr Ossian-Nilsson i sin dubbla egenskap av
högt uppburen författare och stridbar polemiker
mycket väl i stånd att tåla den lilla törn, som
en sådan artikel kunde rendera honom.

Så mycket om artikelns förhistoria. Jag kommer 
nu till de anklagelser hr Ossian-Nilsson
riktar mot artikeln som sådan.

Den första av dessa beskyllningar går ut på,
att jag velat »med skickligt valda, ur sitt 
sammanhang lösryckta citat dräpa en motståndare»,
och jag får samtidigt höra att »den <i>bedrägliga</i>
metoden att citera mera höves en demagog än
en partipressens gentleman». Denna beskyllning
är så absurd, att den kan knappast vara framslungad 
på god tro. I min artikel finnes endast
två citat ur Ossian-Nilssons broschyr; och det
första av dessa, som i min bok upptar 13 rader,
och som endast är där för att exemplifiera mitt
inledningsvis uttalade påstående, att »åtskilligt
av vad författaren yttrar i denna broschyr är
värt att strykas under», beledsagas av följande
rekommendation: »Det är kloka och manliga
ord, som innebära en maning, särskilt behjärtansvärd 
i dessa tider» etc. Det andra citatet,
som göres till föremål för kritik upptar i min
bok över en halv sida (23 rader), och är
naturligtvis, då jag ej kunde trycka av broschyren i
dess helhet, verkligen »lösryckt ur sitt
sammanhang»; men hr Ossian-Nilsson vill väl icke
påstå, att hans för oorganiserade arbetare avsedda
agitationsbroschyrer äro så oklart formulerade,
att ett resonemang, som i hans broschyr upptar 
ungefär en sida, blir missvisande, så snart det
ej läses i omedelbart samband med det övriga.
I varje fall torde det efter dessa upplysningar
vara klart för en var, med vad fog herr Ossian-Nilsson 
talar om »de fåtaliga och missvisande
citaten», som jag skulle gjort ur hans broschyr.

Men låt oss nu för ett ögonblick se till, hur
Ossian-Nilsson själv behagar citeral Jag fäster
mig mindre vid sådana småsaker, som t. ex. den
att när jag skriver: »Det finns ju aktningsvärda
undantag; men som allmän regel gäller att» o. s. v., 
så utelämnar hr Ossian-Nilsson denna
reservation och låter mig »framdundra» satsen
ifråga utan all inskränkning. Redan detta är ju
föga lojalt; men det är en fullkomlig förfalskning 
av mina yttranden, då hr Ossian-Nilsson i
sin artikel refererar den på följande sätt:

En broschyrförfattare har alltså ingen rätt att
beskylla den svenska kapitalistklassen för
dagdriveri, oförtagsamhet, lättja och indolens. Det
vore helt enkelt en dumhet, säger doc. Lidforss,
»ja, det är minst sagt oridderligt; det är
svartmåleri, och ett ganska opoetiskt sådant».

Något sådant har jag aldrig yttrat; men väl
har jag påstått det vara »oridderligt att som
Ossian-Nilsson gör i denna broschyr <i>framställa
kapitalistklassens män som en hord av enbart
lättingar och odågor</i>». »Det är dumt», menade
jag, »att vilja stämpla hela klassen som indolenta
odågor, dumt, <i>därför att ett sådant påstående,
vars ovederhäftighet kan påvisas när och var
som helst, ger motståndarne ett förträffligt vapen
i händerna</i>». Detta är som var man kan se
något helt annat än det tämligen meningslösa
yttrande, hr Ossian-Nilsson påbördar mig.

Då hr Ossian-Nilsson vidare söker uppvisa,
att jag själv i min artikel framslungat lika grava
beskyllningar mot kapitalistklassen som han själv,
så ligger det verkligen någon sanning i detta;
men den väsentliga skillnaden oss emellan är den
att jag fortfarande står för vad jag sagt härvidlag 
medan hr O.-N. däremot genom sin långrandiga 
redogörelse för broschyrens tillkomst
och syfte tydligt nog låter skina igenom att han
<i>ej</i> kan upprätthålla sina härifrågavarande
påståenden.

Den del av hr Ossian-Nilssons artikel, som
jag hitttills synat i sömmarne, är emellertid så
till vida aktningsvärd, som den åtminstone formellt 
söker hålla sig till sak. Jag kommer nu
till den andra delen av hans artikel, som 
förnämligast gå ut på två ting: 1) att jag 
systematiskt sökt nedgöra hr Ossian-Nilssons
produktion, 2) att detta skett av personlig
fiendskap. Så här ter sig enligt skaldens egna ord
mitt syndaregister:
Jag behöver icke uppehålla mig vid, att hr
Lidforss ägnat mina böcker Masker och Hedningar, 
liksom min arbetardiktning överhuvud,
en fullständigt underkännande kritik. Jag behöver 
icke fästa mig vid, att han, för att komma
åt min dikt, förklarat all social diktning underhaltig, 
men att han senare i blomstrande ordalag 
prisat andra arbetarrörelsens versskribenter
med agitatorisk prägel. Jag behöver icke bry
mig om, att han förklarat mig »använda den röda
fanan som ett segel för att själv komma fram».
Under en viss period kunde han icke skriva en
recension över någon utkommande bok, utan
att ge försåtliga sidohugg åt undertecknad.

Redan den upplysningen, att jag, då jag recenserade ´
»Masker» (1900) och »Hedningar» (1901),
icke kände hr Ossian-Nilsson och överhuvud
taget icke visste vem han var, torde vara egnad
att i väsentlig grad bryta udden av hans anklagelser 
för personliga hänsyn. För det andra
är det alldeles icke sant att denna kritik varit
»fullständigt underkännande»; i rec. över »Hedningar» 
begagnar jag t. ex. uttrycket »skald av
guds nåde» om författaren o. s. v. För det
tredje, och detta är i mina ögon det viktigaste
momentet i denna historia, <i>förtiger</i> hr 
Ossian-Nilsson fullständigt, att jag egnat hans tredje
och i mina ögon bästa diktsamling, »Örnar»,
en vidlyftig och entusiastisk recension i Arbetet
för december 1902. Om innebörden av denna
recension torde jag kunna ge mina läsare den
bästa föreställningen genom att relatera några
brottstycken ur det sjusidiga tacksägelsebrev, som
jag med anledning av denna recension mottog
av författaren. I denna skrivelse, daterad Malmö
den 19 dec. 02, heter det bl. a:

<tab>Broder!

Än en gång ett tack för din kritik. Jag antar
att du inte kände dig förolämpad av vårt gyckel
med det, som åtminstone jag bort vara enbart
glad och tacksam för. Du vet nog att jag är en
högfärdig bängel, och du kan därför vara viss
om att jag icke ett ögonblick känt mig nedtyngd
av ditt beröm såsom av något smicker. Du har
helt enkelt sagt sanningen -- -- -- -- --

Vad som i din kritik av mig särskilt gladde
mig var din totala förutsättningslöshet i förhållande 
till schablonneringen om mig ... <i>Det</i> att
du gjort dig besvär med att se, att det hos mig
finns nyanser, att jag ändå är litet mer komplicerad 
än bläddrarna tro, <i>det</i> visar att du kan
<i>läsa</i>, liksom du så ofta visar att du kan skriva.
Och att du befriar mig från Nietzsches sällskap
gör mig djupt tacksam ...

Din kritik var en karls handtag åt en karl -- och 
utan krus och omsvep ett karlatack skall du ha! ...

<tab><tab><tab><tab>Broderligen
<tab><tab><tab><tab><i>Ossian-Nilsson.</i>
Det är från flera synpunkter högst beklagligt,
att hr Ossian-Nilsson nu totalt glömt bort icke
blott denna recension och det intryck den gjorde
på honom, utan också att jag vid flera andra
tillfällen, t. ex. våren 1903 (i en recension av
»Från Skåne»), givit hans diktning ett varmt och
oförbehållsamt erkännande. Hade hr Ossian-Nilssons 
minne för dessa ting varit något bättre
utvecklat än det är, så skulle han förmodligen
ej heller nu ha kommit fram med så uppenbara
-- låt oss säga <i>dikter</i>, som att jag skulle ha
»förklarat all social diktning underhaltig», eller
att jag under en viss period ej kunde skriva en
recension, »utan att ge fientliga sidohugg» åt
honom. En var, som följt min verksamhet som
kritiker, kan intyga, att detta ingenting annat
är än dikt.

En dikt, framsprungen ur samma grumliga
fantasi, är också hr Ossian-Nilssons påstående,
att min kritik ursprungligen »sett så grym ut,
att dess författare nödgades något decimera och
dressera sina ormar och skorpioner» samt att
»Agitationens ABC förbättrades och förskönades
sina sju resor, innan den efter månaders väntan
presenterades i Arbetets spalter». Det är ett faktum, 
som kan bestyrkas av både huvudredaktören 
och redaktionssekreteraren för denna tidning, 
att i den ifrågavarande artikeln icke ett
ord blivit ändrat på hemställan vare sig från
dem eller någon annan; och jag kan vid detta
tillfälle även tillägga, att vad som icke minst
fäst mig och, för så vitt det beror på mig, för
all framtid kommer att fästa mig vid tidningen
Arbetet, är just den omständigheten, att redaktionen 
<i>aldrig</i> gjort mina artiklar till föremål för
någon censur, men väl någon enstaka gång
-- såsom t. ex. med hänsyn till en pangermansk
artikel från 1900 -- reserverat sig på annat
ställe i tidningen.

Det har emellertid i detta samband sitt intresse 
att observera det sätt, varpå hr Ossian-Nilsson 
reagerade mot artikeln »Agitationens
ABC». Något <i>sakligt bemötande</i> från hans sida
avhördes icke, varken i »Arbetet» eller annorstädes; 
däremot mattade han en tämligen naiv
åsnespark mot mig -- i Svenska Dagbladet, där
han bl. a. hedrade mig med beteckningen »en
skrivande skomakare» -- och för att ytterligare
pricka mig, sammankallade han Malmö Socialdemokratiska 
ungdomsklubb till icke ett utan
två möten, där »Agitationens ABC» -- i min
frånvaro -- diskuterades och nagelfors. Då den
av hr Ossian-Nilsson krävda opinionsyttringen
mot mig ej vann majoritet, avgick han från 
ordförandeplatsen, och i stället för att efterkomma
Socialdemokratiska ungdomsförbundets 
uppmaning att sakligt bemöta min kritik, gav han sin
vrede luft i ett polemiskt kväde i »Fram», som
allmänt ansågs riktat mot mig
<footnote>Efter vad jag hör finns detta kväde även intaget i
»Samlade Dikter» på Bonniers förlag.
</footnote>, och om vars ton
och tendens de två sista verserna kunna ge en
föreställning:

<tab>Narr, som utan tanke sände dina sting,
<tab>blott att se din klinga glittergnistor stänka;
<tab>narr, jag föddes just att lära narrar tänka,
<tab>blotta deras hjärnors tomma ingenting.

<tab>Mycken, mycken vanmakt ödet skall bestå mig,
<tab>innan mina narrar se sig trygga mer;
<tab>oerhörda plågor planar jag åt Er,
<tab>bedjen för min ofärd I som trampat på mig.

Med dessa aktstycken för ögonen torde man
finna det lindrigt sagt en smula löjligt, när hr
Ossian-Nilsson nu spelar ut sig som den förföljda
martyren, och mig som den hatfulle och intrigerande 
fienden--förföljaren. Mitt försvar skulle
emellertid bli ofullständigt, om jag förtege de
omständigheter, som föranlett att förbindelserna
mellan hr Ossian-Nilsson och mig på senare
åren varit avbrutna. Första anledningen härtill
utgjorde det lömska och orättvisa angrepp, som 
i Malmö-Tidningen våren 1903 riktades mot
Ernst Norlind, Wilhelm Ekelund och Anders
Österling, och som visserligen var signerat av
herr Ossian-Nilssons bror, Theodor Nilsson, men
som enligt min och mångas övertygelse var inspirerat 
av honom själv. Denna övertygelse kan
jag ej leda i bevis, och det står alltså hr 
Ossian-Nilsson öppet att svära sig fri, men detta 
rubbar ej faktum, att misstämningen från min sida
ytterst daterar sig från denna tid.

Denna min misstämning växte, när jag sedan
alltmera började varsna den oerhörda mångsidighet 
hr Ossian-Nilsson lade i dagen som diktare.
Jag anhåller att ej bli missförstådd: en 
socialdemokrat kan enligt min mening mycket väl
vara religiös (i ordets bättre mening), och det
voro orättvist att begära att en socialistisk 
skriftställare i Sverge med hr Ossian-Nilssons
produktivitet nödvändigt skulle vara bunden vid
partiorganen. Men vad skall man väl tro när
man ser en skribent gå så långt i fördomsfri
mångsidighet, att han ena dagen i den konservativa 
kapitalistpressen besjunger julens högtid i
verser så jolmiga som dessa:

<tab>Nu tänder Herren granen
<tab>för alla sina små,
<tab>och änglar hänga äpplen
<tab>med silverglitter på;

andra dagen i samma konservativa kapitalistpress
förhärligar »trettondagsafton» i samma stil:

<tab>I kväll är stjärnans helga kväll,
<tab>den signade som styr vår färd,
<tab>vi längta till den komnes tjäll
<tab>att ge vår kärleks gärd o. s.v.,

och tredje dagen i damtidningen Idun besjunger
den heliga guds moder, för att på den fjärde
uppvakta tidningen Arbetet med en stridsdikt
mot biskop Billing, så våldsam att det knakar i
tidningens fogar och ansvarige utgivaren darrar
i knävecken. Det är denna mångsidighet, som
jag en gång stämplat som strebertum och hållningslöshet, 
och för det omdömet står jag fortfarande, 
fast jag ej tryckt av det i min bok.

Men härmed har jag naturligtvis icke ett ögonblick 
förnekat Ossian-Nilssons stora förtjänster
vare sig som diktare eller journalist, och det är
helt enkelt ett utslag av sjuklig förföljelsemani,
då han i sin antikritik talar om sig som »en
stackars angripen, som inför Er (B. L:s) kritik
icke tillåtes äga en trasa av sitt personliga värde».
En yttring av samma sjukligt överretade diktarfantasi 
är det också då hr Ossian-Nilsson i detta
samband talar om »alla de sabelkritiker, giftiga
smånotiser och hånfulla insändare, för vilka
tidningen Arbetet med nog så stor beredvillighet
öppnat sina spalter» -- det är ren dikt, detta;
jag kan för övrigt konstatera, att jag själv sedan
sommaren 1905 ej skrivit en rad vare sig om
eller mot hr Ossian-Nilsson, varken i denna tidning 
eller annorstädes, och detta huvudsakligen
därför, att hans senare arbeten ej kunnat avlocka 
mig någon synnerlig beundran.

Och till sist, en smula barnsligt är det också,
när hr Ossian-Nilsson -- liksom herr Liljedahl 
häromsistens -- talar om mitt »personliga och vilda
hat» som erj drivande faktor i min journalistik.
Naturligtvis har jag mina intellektuella antipatier,
och stundom ganska starka sådana, men bland
mina talrika personliga svagheter, till vilka jag
icke räknar dessa antipatier, har jag tvärtom lagt
märke till en viss sinnets vekhet, för att icke
säga blödighet, som på ett ofta ganska kännbart
sätt förlamar min polemik. Och när jag nu för
denna gången lägger pennan ifrån mig, har jag
ett livligt intryck av att jag just på grund av
denna medkänsla med allt levande hindrats från
att ge hr Ossian-Nilsson den tuktan, han i
själva verket ärligen förtjänat.

*

</chapter>
<chapter name="DEN FÖRFÖLJDA OSKULDEN.">
DEN FÖRFÖLJDA OSKULDEN.

EN EFTERSKRIFT.

<tab><tab><tab><tab>6 juli 1907.

Då hr Ossian Nilssons replik av den 20 juni
först kommit mig tillhanda i går, och dessutom
redan i korthet bemötts av Hj. Branting, kunde
det måhända synas överflödigt att nu ytterligare
röra i denna sak. Det finns emellertid ett par
omständigheter, som göra att en fullkomlig
tystnad från min sida ej heller nu förefaller mig
fullt lämplig, och jag skall därför även med
risk att trötta Arbetets läsare, framkomma med
mina slutpåståenden. Det blir emellertid mitt
sista inlägg i denna sak.

Jag får då genast erkänna, att jag för min del
ej har lust att medverka i den komedi, som hr
Ossian-Nilsson tycks vilja ha till stånd, då han
på fullt allvar diskuterar den riksviktiga frågan,
om han eller jag är den, som gjort sig skyldig
till de största överdrifterna i vår socialistiska
agitation. I det målet äro vi ju båda parter, och
för min del kan jag endast säga, att även om
jag under stridens hetta stundom begagnat
onödigt starka uttryck, så har jag i <i>sak</i> ingenting
att ta tillbaka i den vägen. De beskyllningar,
jag i artikeln »Agitationens ABC» riktat mot
majoriteten av Sverges kapitalistklass alltjämt
fullkomligt befogade -- när jag kommer hem
skall jag belysa den saken ytterligare och med
nytt bevismaterial -- och det är därför helt 
enkelt barnsligt, då hr Ossian-Nilsson i min
kritik av hans i mina ögon <i>faktiska</i> och <i>sakliga</i>
överdrifter ser ett brott mot logiken. Ännu
barnsligare är hr Ossian-Nilssons bevisföring,
då han för att fastnagla mig som en den »krassa
överdriftens» man anför dels ett yttrande, som
jag aldrig nedskrivit utan för <i>fem år sedan fält
i ett muntligt och till formen fullkomligt 
improviserat föredrag</i>, dels ett annat yttrande, som
härrör från en polemik <i>för sju år sedan</i>, då snart
sagt hela Sverges press, anförd av herrar
Warburg-Levertin-Fahlbeck-Lundström-Wetterlund,
föll över mig, och utom Hjalmar
Branting ingen svensk man ställde sig på min sida.
Det måtte verkligen vara klent ställt med
argumenten, när man nödgas tillgripa sådant
bevismaterial.

Herr Ossian-Nilsson frågar vidare med ett
patos och en naivitet, som klär honom 
obeskrivligt, huru jag kan försvara mitt tilltag att 
upptaga den ifrågavarande artikeln från 1904 i min
bok av 1907. Jo, högtärade, detta har skett
därför, att det enligt min mening ännu alltjämt
inom vårt parti syndas, och det ofta ganska
eftertryckligt, just med <i>sakliga överdrifter</i> av det
slag, som vanställde agitationsbroschyren »Är du
nöjd med din ställning». Att denna broschyr för
närvarande ej är tillgänglig i bokhandeln, kan
jag ej tillmäta någon som helst betydelse; och
att hr Ossian-Nilsson i princip är ense med mig
härvidlag, framgår ju tydligt nog av den mängd
citat han anför ur mina recensioner 1900 och
1901, som ju icke heller numera äro tillgängliga
för allmänheten.

Hr Ossian-Nilsson beklagar vidare att jag sökt
»misstänkliggöra honom och hans produktion»
genom att anföra utdrag ur ett par religiösa
dikter, som julafton och trettondagsafton (om
jag mins rätt 1903) publicerats i den borgerligt
konservativa Sydsvenskan. »Dessa dikter äro
icke kristna, utan panteistiska», utropar han
patetiskt, »det är icke en gestalt-gud, men en
allt-gud som i dessa dikter hyllas». Alldeles utmärkt!
Men nog är det en smula egendomligt, att det
just är den <i>kristna kyrkans högtidsdagar</i>, julafton
och trettondagen, som inspirera hr 
Ossian-Nilsson till denna panteistiska poesi, och ännu 
egendomligare är det kanske, att skalden placerar
dessa »icke kristna» dikter just i den 
konservativa Sydsvenskan, vars prenumeranter till allra
största delen äro troende kristna. Vad skola väl
d:r Herslow och konsul Härje säga, när de nu
få veta, att deras respektabla Sydsvenska 
uppvaktat sina läsare med okristlig hednapoesi, och
det icke blott på julafton, utan också 
trettondagsafton! Men det får då erkännas, när man i
julaftonsdikten hör talas om Herren Gud, som
sätter sig vid orgeln och spelar och sjunger
»med mild och manlig bas», och när man så i
trettondagsdikten får veta att

<tab>»vi längta till <i>den komnes</i> tjäll
<tab>att ge vår kärleks gärd» --

vem kan väl då förtänka herrarne i Sydsvenskan
om de verkligen trott, att det var god och 
kristen kyrkolyrik, som den mångsidige författaren
av »Præterea censeo» bjöd dem till salu.

Herr Ossian-Nilsson tycks emellertid ha 
ganska egendomliga föreställningar om den religiösa
poesins väsen, då han för att visa att även en
»ateist-panteist» kan producera religiös lyrik 
anför Heines sång om »De heliga tre kungar».
Sista versen i denna dikt lyder -- jag citerar ur
minnet, men i varje fall rätt i sak --:

<tab>Der Stern blieb steh'n über Josephs Haus,
<tab>Da sind sie hineingegangen;
<tab>Das Kindlein weinte, der Esel schrie,
<tab>Die heilgen drei Könige sangen.

Hela dikten är byggd på den 
burleskt-komiska effekten, som åstadkommes av 
kontrasterna: det gråtande barnet, den skriande åsnan,
de sjungande tre helga kungar. Om detta sätt
att förhärliga den troende enfalden kan 
rubriceras som religiös diktning -- ja då är även min
för femton år sedan skrivna ungdomsdikt, som
hr Ossian-Nilsson nu åberopar, och som börjar

<tab>Ditt <i>ja</i> är ljumt och platt som solens sken,
<tab>Ditt <i>nej</i> skär härligt genom märg och ben,

och vars sista rader lyda:

<tab>En svag och blödsint Jesus är ditt <i>ja</i>,
<tab>Ditt <i>nej</i> en härlig, åskhöljd Jehovah --

ja, då är även denna dikt av religiös innebörd.
Men om dessa åsikter torde hr Ossian-Nilsson
stå ensam.

För övrigt ligger det mig fjärran att förmena
vare sig Ossian-Nilsson eller någon annan att
skriva religiös poesi. Vad jag fann och ännu
finner hållningslöst och osmakligt, det var att
<i>en socialdemokratisk fritänkare med så utpräglat
antiklerikala tendenser som Ossian-Nilsson låter
kristet-statskyrkliga högtider inspirera sig till
religiös poesi, som sedan publiceras i 
samhällsbevarande kapitalistorgan.</i>

Efter att ha omnämnt stridsdikten mot biskop
Billing, angående vilken jag endast framhållit
dess våldsamhet, men för vilken hr 
Ossian-Nilsson nu visar en kvitterad räkning, fortsätter
skalden:

»Denna dikt är emellertid gudilov den enda,
som inspirerats av doc. B. L. Ty min dikt mot
»narren» och hans »hjärnas tomma ingenting»
angick från början alls inte herr docenten. Jag
har många fiender, och det var helt andra än
den i Arbetet jag avsåg. Men då docenten nu
anammat dikten och epiteten som sina, så varför
inte? Det tycks finnas beröringspunkter. Den
dikten skulle alltså vara en anledning till doc.
»misstämning» mot mig?»

Jag tillåter mig att säga hr Ossian-Nilsson
mitt uppriktiga tack för hans erkännande, att
dikten om »narren», vars »hjärnas tomma 
ingenting» hr Nilsson vet sig född att blotta, även
passar in på mig. Men då skalden ett stycke
längre ner helt frankt påstår, att han »tills dato
ej polemiserat mot någon känd partimedlem»,
så kräver detta yttrande en liten kommentar.
Det är visserligen sant, att hr Ossian-Nilsson
hittills ej <i>polemiserat</i> mot undertecknad; däremot
har han redan för tre fyra år sedan <i>okvädat</i> mig
och det ganska grundligt, ehuru det icke var i
partipressen, utan i ett antisocialistiskt jobbarorgan
(Svenska Dagbladet), där han bl. annat hedrade
mig med epitetet »en skrivande skomakare» o.
s. v. Det verkar därför något komiskt, när den
bålde skalden nu slår sig för sitt bröst och i
känslan av sin oskuld och sitt martyrium 
patetiskt utropar:

»Jag har tegat när <i>en insändare</i> i <i>Arbetet</i>
ville förmena mig rätten att heta socialist, tegat
när en liten hätsk <i>notis</i> i samma tidning 
ramlade ned på min »för tidiga framgång», på mitt
»porträtt i Lektyr och Fram», ja, t. o. m. på
min klädedräkt.»

Vad skulle hr Ossian-Nilsson väl ha sagt, om
han han fått uppleva de tjogtals insändare, som
jag fått dragas med under de sista sju åren i
Arbetet, eller om han fått vara med om vad
som hänt mig, att nämligen en av tidningens
ordinarie medarbetare »ramlat ned» icke på min
klädedräkt, men på min osköna fysionomi?
Bästa hr Ossian-Nilsson, är man en smula karl
och icke ett hysteriskt fruntimmer, så tar man
sådana saker med lugn.

Jag kommer nu till det sista numret, som hr
Ossian-Nilsson har att spela ut. Det gäller mina
recensioner av hans dikter. Med en 
fördomsfrihet, som frapperar i all sin fräcka oblyghet,
ignorerar han fullständigt den recension, jag
skrev om hans viktigaste diktsamling »Örnar»
<i>(dec. 1902)</i> och som inbrakte mig det 
översvallande tacksägelsebrev, varur jag häromsistens
anförde några brottstycken. I stället anför han,
lösryckta ur sitt sammanhang och stympade
till halv oigenkännlighet en del citat <i>som alla
äro hämtade ur recensionerna från 1900 och
1901</i>, alltså härröra från en tid då hr Ossian-Nilssons 
sociala diktning ännu hade tämligen
oklara konturer och hans anslutning till vårt
parti i varje fall var mig fullkomligt obekant.
Och med stöd av dessa lösryckta citat, vilka
även om de varit än så ofördelaktiga, dock
korrigerats genom den utförliga recension, som
jag dec. 1902 ägnade »Örnar», och genom de
lovord jag vid flera senare tillfällen ödslat på
hans diktning, söker nu hr Ossian-Nilsson åt
sig skapa ett martyrium, som tar sig ut på 
följande sätt:

»Docenten har naturligtvis full rätt att sköta
sitt kritikerkall, som honom bäst synes. Han må
också hjärtans gärna spotta åt mina stackars
arbetardikter, <i>John Ericsson</i> o. a. Jag har inte
skrivit dem för att bli prisad. Men att tidningen
Arbetet genom en ganska konsekvent partisk
ståndpunkt emot undertecknad, egentligen ställt
sig i led med Svenska Morgonbladet, Göteborgs
Veckotidning, Arvika Tidning o. d. organ, det
låter sig inte bestridas. Det kan ifrågasättas, om
slikt är klok politik. »Små sår och fattiga 
vänner skall man inte förakta», och det är väl inte
skäl att stöta ifrån sig en medkämpe i 
framåtskridandets armé. Jag kan icke svika någon, just
därför att jag icke vill svika mig själv, men
tiga kan jag -- tiga vid tillfällen, då också min
röst kunde betyda något för partiets framgång.
Därvid beror min medverkan rent av icke av
min vilja. Det bärande i hela min verksamhet
har varit hänförelsen, hänförelsen också för ett
ungt, storsint parti, som mäktade rymma
<i>människor</i> och icke blott <i>nummer</i>. Men med organ
sådana som <i>Arbetet</i> och dess skötebarn B. L.,
vilka <i>icke</i> respekterat bl. a. <i>mitt</i> människovärde,
inspirerar partiet på sin höjd till tystnad.»

Man frågar sig ovillkorligen: Vad är 
meningen med detta? Är det för att brandförsäkra sin
diktning mot all framtida kritik från 
partipressens sida, som skalden hotar med sin tystnad,
om han ej får tillräckligt beröm? Eller är det
en sjuklig flagellant-mani, som kommer honom
att av två gamla recensioner, en insändare och
en notis vrida sig en törnekrona, i vilken han
sedan under skrik, tjut och förbannelser dansar
och poserar inför allt folket. . .

Det är ej gott veta. Men <i>en</i> sak så god som
två veta vi numera: om det i en framtid skulle
visa sig att hr Ossian-Nilsson bleve som han
kallar det inspirerad till tystnad, och om det
sedan, då tigandet i längden torde bli honom
omöjligt, skulle hända att vi finge höra hans
sonora stämma ljuda oss till mötes från ett <i>annat</i>
läger, så veta vi nu, vad som då har vållat detta
trista resultat.

Det har så skett, emedan undertecknad, »den
skrivande skomakaren», »narren med den tomma
hjärnan» förnekat hr Ossian-Nilssons människovärde.

Berlin den l juli 1907.

*

</chapter>
<chapter name="BARBARSKOGEN.">
BARBARSKOGEN.

En berättelse i klasskampens tecken.

Av <i>K. G. Ossian-Nilsson</i>.

<tab><tab><tab>30 nov. 1908.

Med sin senaste bok har Ossian-Nilsson tagit
ett steg, som måhända kan synas överraskande
för en del utomstående, men som för dem, vilka
haft tillfälle att på nära håll följa hans gång
genom det offentliga livet, ingalunda kommer
oväntat. Även under den tid, då skalden 
officiellt tillhört socialdemokratiska partiet, har han
hela tiden stått så att säga med ena benet i det
borgerliga lägret; sina bästa dikter har han 
mestadels avyttrat åt den borgerliga pressen, åt Svenska
Dagbladet, Handelstidningen, Stockholms 
Dagblad o. s. v., och vad som sedan blivit över av
lättare gods har den socialdemokratiska pressen
fått hålla till godo med. Och den idévärld, varåt
han velat ge uttryck i sin diktning, har varit så
kaleidoskopiskt skiftande och sammansatt av så
olikartade, delvis oförenliga element, att det hela
en dag förr eller senare måste springa sönder.
Ossian-Nilssons socialism har alltid förekommit
mig som ett utslag av vad Strindberg kallar att
<i>experimentera</i> med <i>ståndpunkter;</i> experimentet
har misslyckats, förväntningarna blevo icke 
uppfyllda, och vad är då naturligare än att man
uppger ståndpunkten och tar en ny position.
En garde, forna stridskamrater!

Inom den konservativa pressen, där man på
många håll eger ett fint öra för den individuella
stämmans klangfärg, synes man också från början
ha uppfattat Ossian-Nilssons himlastormeri cum
grano salis; man har beklagat hans
förlöpningar, men för övrigt behandlat honom med
all den aktning och pietet, som tillkommer en
litterär talang med antisocialistiska
framtidsmöjligheter. I själva verket är ju ett meningsomslag,
sådant det här föreligger hos Ossian-Nilsson,
ganska vanligt hos unga idealister, som trätt i
praktisk beröring med arbetarrörelsen: man
startar full av tro på det förtryckta folkets
förträffligheter, och när man sedan gör den högst
märkliga upptäckten, att det förtryckta folket är
behäftat med allehanda fel och brister, så blåser
man till reträtt lika frejdigt som man nyss blåste
till anfall. Särskilt hos diktarne, som mer än
andra äro prisgivna åt lynnets kastvindar, är ett
sådant meningsomslag en ytterst vanlig
företeelse. För att blott nämna ett par exempel: den
forne himlastormaren och nutida katoliken 
Johannes Jörgensen började sin litterära bana som
kritiker i danska »Socialdemokraten», 
Nietzcheanen och satanisten St. Przybyszewski var som
övertygad socialist i flera år redaktör för den
socialistiska tidningen Gazeta Robotnica i Berlin,
den spirituelle österrikaren Hermann Bahr var i
sin ungdom en entusiatisk kämpe för 
socialismen, och vår egen Strindberg förklarade som
bekant vid mitten av åttiotalet, att han var 
socialist »som alla bildade nu för tiden». Redan dessa
exempel, som skulle kunna mångfaldigas i det
oändliga, visa tydligt nog att ett sådant 
meningsomslag ingalunda behöver vara liktydigt med
förräderi; tvärtom, ett avfall från en viss 
åskådning är i och för sig en etiskt lika indifferent
sak som ett självmord eller en Amerikaresa, 
avgörande äro de drivande motiven och de 
omständigheter, under vilka avfallet sker.

Ej heller kan man förtänka en sådan avfälling,
om han känner ett starkt behov att offentligt
markera och motivera sin nya ståndpunkt. Att
han härvidlag åberopar sig på förhållanden, som
han lärt känna under vistelsen i det läger han
nyss vänt ryggen, är ju helt naturligt, och att
han mot sina gamla stridskamrater spelar ut
erfarenheter som han gjort i deras mitt, är ju,
om också icke vackert, så dock begripligt och
ursäktligt. Avgörande för det helas värde är om
man håller sig till sanningen och till sak.

Ingen av dessa fordringar uppfylles emellertid
av »Barbarskogen». Författaren håller sig icke
till sak, ty hela boken är en s. k. nyckelroman,
där var och en av de uppträdande personerna
är försedd med vissa nota characteristica, avsedda
att upplysa läsaren om vem som åsyftas; och
där författaren misstänker, att dessa nota 
characteristica ej slå till, tillgriper han ännu primitivare
medel: en av de mest osympatiskt tecknade
figurerna presenteras under namnet Edvin 
Almström, och man behöver i efternamnet endast
införa en enda bokstav för att få det verkliga
namnet på en person som länge skrivit och ännu
skriver i tidningen »Arbetet». Redan detta visar
ju tydligt nog, att författaren haft rent 
personliga biavsikter med sin bok -- av vad art för
övrigt torde vara överflödigt påpeka.

I vad mån nu den skildring som hr 
Ossian-Nilsson har givit av de olika personer, vilka
han under lätt genomskinliga namn presenterar
i »Barbarskogens» bildergalleri, överensstämmer
med verkligheten är en sak, varom jag ej vill
yttra mig, och som i själva verket är av 
underordnad betydelse. Vad det främst kommer an
på är trovärdigheten i själva handlingens gång
och i miljöskildringen, för såvitt denna är fri
från inslag av rent personlig art, samt 
sanningshalten i de allmänna synpunkter, för vilka
förf. gör sig till målsman. Hela skriften är
ju, som beundrande kritici redan framhållit,
en våldsam anklagelse mot det socialdemokratiska
partiet, och ingalunda en enbart skönlitterär
produkt; författaren själv försäkrar i sitt förord
att »skildringens detaljer äro livets och 
erfarenhetens», men att han »är fullt beredd på att
man skall säga motsatsen». Låt oss då att börja
med se till, hur skildringens principiellt viktiga
partier gestalta sig, och må man förlåta mig att
jag härvidlag för att undvika beskyllningen för
partiskhet begagnar det sammandragna referat,
som Tor Hedberg i en synnerligen erkännande
recension lämnat av bokens huvudmotiv. Herr
Hedberg skriver:

-- Det är närmare bestämt, den akademiska 
socialdemokratens lott i klasskampen som skildras . . . En ung
lärare, historiker och litteraturrecensent, blir genom en
följd av sammanstötande omständigheter redaktör för en
socialisttidning i en av våra sydsvenska industristäder,
utövar som sådan en ytterst förtjänstfull verksamhet, 
arbetar upp tidningen till ett även utom socialistkretsar ansett
och beaktat organ, men kommer snart genom sin 
självrådighet i strid med partiets osynliga, men därför icke
mindre tryckande despotism. Själv en kraftnatur vill han
icke finna sig i att vara blott ett lydigt organ för partiets
vilja, han fattar sin uppgift som en lärares, en ledares
och uppfostrares, och hävdar som sådan sin självständighet.
I en strejkrörelse, en sympatistrejk byggd på ett 
avtalsbrott, tar han parti mot arbetarna, varnar dem för
följderna, förutsäger ett nederlag, som också mycket riktigt
inträffar. Han har rätt och får rätt, men det är just detta
som icke förlåtes honom . . . Han har brutit mot det allena
saliggörande arbetarevangeliet: klasskampens berättigande
i alla former och med alla medel, som äro faktiskt 
utförbara, och han skall straffas därför. Lika plötsligt som han
en gång upphöjts till sin ledarplats, lika plötsligt störtas
han därifrån . . . Stämplad som förrädare, utan ett ord till
tack för vad han uträttat, överhöljd med smädelser, 
avsättes han från sin redaktörspost och utstötes från partiet.

Jag vill icke kasta fram den närgångna frågan,
om herr K. G. Ossian-Nilsson är den unge
lärare, historiker och litteraturrecensent, som
genom en följd av sammanstötande 
omständigheter blir redaktör för en socialisttidning i en
av våra sydsvenska industristäder, om det är
<i>han</i> som i denna egenskap utövar en ytterst 
förtjänstfull verksamhet, om det är <i>han</i>som arbetar
upp tidningen till ett även utom socialistkretsar
ansett och beaktat organ. Och om det slutligen
är <i>han</i>, som på grund av sin rättskänsla utstötes
ur partiet. En sådan fråga kunde visserligen ligga
nära till hands, då en beundrande recensent i
vårt broderorgan »Ny Tid» utan omsvep 
förklarat, att den unge redaktör Hall är författarens
självporträtt, men som sagt, detta spörsmål är
av underordnad betydelse. Den avgörande frågan
är huruvida en sådan händelsernas gång som
Ossian-Nilsson här skildrat, verkligen har egt
rum eller överhuvud är tänkbar i den svenska
arbetarrörelsens miljö; och härpå kan man 
obetingat svara <i>nej</i>.

Tyvärr, nog är det sant, att det svenska 
proletariatet icke är någon helig allmännelig kyrka,
de heligas samfund, utan en levande värld, där
ont och gott brottas med vartannat, och nog
kan en ung akademiker, som kommer från 
hemmets och universitetets lugna atmosfär, stundom
få göra bittra erfarenheter under sitt arbete i
proletariatets tjänst. Men när herr Ossian-Nilsson 
vill göra troligt, att en ung kapacitet, som
i egenskap av redaktör inlagt de mest lysande
förtjänster om partipressen, plötsligt skulle 
avsättas från sin redaktörspost och under 
smädelser utstötas ur partiet, endast därför att han vid
ett givet tillfälle bekämpat en orättfärdig strejk,
så har skalden lämnat den historiska 
verkligheten och begivit sig in i diktens värld. <i>Så</i>
galet går det dock icke till i det 
socialdemokratiska lägret; en person, som vid ett tillfälle
sådant som det här åsyftade för förnuftets och
rättens talen, kan nog få göra obehagliga 
akustiska erfarenheter, han kan få höra att han är
en förrädare, en skurk, en överklasspion o. s. v.,
men han gör mycket dumt i att ta dessa 
tillmälen alltför hårt, ty de äro vanligen ej så 
allvarligt menade som de låta -- mig personligen
har det hänt, att en talare, som i ena ögonblicket
offentligt kallat mig för skurk, i nästa bjudit
mig en cigarrett, båda delarne lika hjärtligt 
menade -- och dessutom äro de, som utslunga
dessa kraftord, i regeln icke de avgörande, när
det gäller att till- eller avsätta en redaktör. En
arbetartyp sådan som Ossian-Nilsson tecknat
den i förtroendemannen Bärg, vilken är ett 
individuellt, men opersonligt inbegrepp av klassens
drifter, fördomar och önskningar, existerar utan
tvivel ännu och kan stundom spela en olycksalig 
roll vid lokala strejker o. s. v.; men när det
gäller den högre ledningen och särskilt 
pressangelägenheter, är det numera män av en helt
annan typ, som fälla utslaget. Det försåtliga i
herr Ossian-Nilssons tillvägagångssätt ligger just
däri, att han avsiktligt blandar samman påtagliga
sanningsmoment med uppdiktade händelser, och
sedan utger det hela för en anklagelseskrift, vars
»detaljer är livets och erfarenhetens». Och denna
metod, i och för sig förkastlig, blir så mycket
oförsvarligare då man besinnar, att det hela 
formats till en nyckelroman, där de levande 
modellerna över hela linjen utpekats med en lika 
pinsam som okonstnärlig noggrannhet.
Om man från dessa skildringar vänder blicken
mot den kritik, som författaren riktar mot 
socialismens allmänna strävanden, så blir intrycket
ingalunda gynnsammare. Författaren har lagt
denna kritik i munnen på skalden Wide, som
av den entusiastiske anmälaren i »Ny Tid» --
utan tvivel med rätta -- betecknas som skaldens
alter ego. Då ett refererande sammandrag av
denna kritik lätt nog skulle kunna tas som
travestering, tillåter jag mig att ordagrant
avtrycka några av de mest representativa partierna,
som trots sina longörer dock böra kunna
intressera denna tidnings läsare:

--  Vi ha för klena nerver, där är alltsamman,
och vi kalla vår nervositet för humanitet. Åh,
vi akademikerdårar, vi blödiga känslonarrar, som
förråda vår egen klass för att predika enighet
bland våra fiender! Vi, som utan aning om
sociallagens orsak och verkan uppträda som
sociala lagtolkare! Vi, som veta, att det är
omtvistat, huruvida alla exemplar av homo sapiens
härstamma från samma urpar, och ändå låta söva
oss in i den tron, att alla människor äro syskon!

-- -- --

-- Trädet, sade ni, redaktör, ja, var och en
av dessa organismer, arbetarkommuner är ett 
träd, varje Folkets hus är ett växande, skuggande 
träd, och alla tillsammans äro de en väldig, 
erövrande storskog, sammanbunden med
småskogar av fattighus och fattigkvarter, med snår

av eländets nässlor och törne. Den stora 
klasshatrörelsen är en väldig barbariets urskog, och
i dess skugga tälta hunnerhordarna, civilisationens
förödare, den anryckande millionhövdade massan.
Barbarerna och barbarskogen, bägge rycka framåt,
skövla våra trädgårdar, härjar våra åkrar, störta
våra fästningsmurar och slå våra härar.

-- -- --

-- O ni akademiker, hör ni inte trampet,
trampet av barbarmassan, som skall förstöra den
kultur, som är vår stolthet, och den frihet, som
är kulturens skapare! Hunnerhären, som redan
hamrar med svärd på Roms knakande portar?
Den väldiga asiatiska barbarstormen, som föddes
i en semits hjärna och genast ryckte med sig de
obegåvade gotiska universitetshorderna? Mot
Rom, mot Rom är lösenordet, mot Rom, den
urgamla rättens vårdarinna, mot varginnan, 
krigens moder, hjältarnas amma, mot Rom, lyxens
och bildningens eviga marmoratrium! Mot Rom
-- ja, och mot Hellas! Mot Hellas brusar 
stormen, mot Hellas, fosterlandskänslans urhem,
chauvinismens stolta hemland, rasrenhetens altare,
mot Hellas, den frie individens skola, skaldernas,
tänkarnas, skönhetens, förfiningens, de ädelt 
utrustades slavgrundade Hellas! Mot Rom och
mot Hellas rullar trampet, det brusande, 
landsvämmande trampet; trampet av massan, som
störtar, jämnar och förhånar. Mot Rom och mot
Hellas -- o kultur, mot din moder Rom, mot
din fader Hellas! Och vi kulturens barn, vi
smida barbarernas vapen, vi ordna deras hopar
i hellenisk falang och romersk legion, vi visa
vägen, vi leda tåget, vi blåsa till anfall över
jordens och himlens ruiner.

-- -- --

-- Ha vi gjort hellener av preussarna? Ha vi
gjort romare av orientalerna? Massan låter inte
förvandla sig. Eller rättare: massan håller just
på att förvandla sig till massan. Målmedvetet
samlar den alla folkbäckar till den stora floden.
Dess lösen klingar i alla länder: proletärer, 
förenen eder, förenen eder till massan! Dess 
apostlar ur egna led -- och ur våra -- döpa 
den till en tro och ett dop. Den har redan ett 
gemensamt världsspråk. Den ler åt våra 
uppfostrings-, våra försoningsplaner, ler ett brett
illmarigt massleende, och leende skall den en
gång äta upp oss, likt en leende boa constrictor,
en leende Leviathan, en leende Midgårdsorm.

-- Varför vill massan aldrig veta av vår 
svenskhet, vår fosterländska enighetsdröm, vårt nya
nationella fosterland, ja, varför hatar massan
nationerna? Jo, ty massan är en <i>nation</i>, en 
nyfödd, erövrande barbarnation, och dess klasshat
är ett nationalhat. Varför hatar massan 
religionerna? Jo, ty massan är den nye guden, och
dess första bud -- liksom alla gudars -- lyder:
Du skall inga andra gudar hava än mig! Varför
fördömer massan krigen? Jo, ty alla krig
skola slukas av det enda: kriget mot kulturen
och det kulturfåtal, som är alla nationers kärna.
Varför håller massan kongresser? Jo, på det ej
kulturen må hinna slunga sina tvedräktsbomber
och tvivelviggar mot den stora, eniga dumhet,
som gör massan stor. Varför läser massan böcker?
Jo, såsom prästerna läsa bibeln: för att styrkas
i sin tro, och såsom jesuiterna studera 
vetenskapen: för att få vapen och ammunition. 
Kulturen är dess tyghus för kampen mot kulturen.

Det lider intet tvivel, att dessa patetiska 
utgjutelser skulle göra sig utmärkt i ett inträdestal
i Fosterländska förbundet, ehuru det måste 
erkännas, att fru Annie Åkerhjelm nyligen sagt
alldeles detsamma, men i en vida konstnärligare
och därför verkningsfullare form. De anförda
partierna ha emellertid ett bestämt psykologiskt
intresse, därför att de bland annat visa, att herr
Ossian-Nilsson i grunden aldrig haft en aning
om vad som menas med socialism. Han har som
diktare funnit klasskampens fält vara en god
betesmark för sin pegasus, han har för en tid
diktat sig in i en demokratiskt revolutionär
stämning, han har trott att massan kunde göras
till föremål för den hjältedyrkan, som hos honom
endast är en braskande täckmantel över inre
svaghet, och när det sedan visar sig, att massan
icke lämpar sig för hjältedyrkan, får han 
antisocialistisk fallandesot, och välter omkull stolar
och bord, medan fradgan ... nå, synen är icke
vacker.

Inför tänkande socialdemokrater torde det
emellertid vara onödigt att bemöta detta 
svammel av en politiskt urspårad poet. Det är 
solklart att en folkklass, av vilken ungefär hälften
befinner sig under fattigdomsstrecket, måste vara
behäftad med vissa intellektuella och moraliska
svagheter, som ofta kunna ta sig allt annat än
sympatiska uttryck. Men man skall vara en 
tämligen simpel plebej för att inför en skadeglatt
grinande överklass slå sig till riddare på 
proletariatets lyten, och man skall vara bra oärlig för
att kunna identifiera den socialdemokratiska
arbetarrörelsen med de kulturfientliga tendenser,
som röra sig där och var på djupet hos de 
folklager, som hittills varit utestängda från kulturens
välsignelser.

Om den Schröder-Bergegrenska riktningen vore
den dominerande inom arbetarrörelsen, så kunde
herr Ossian-Nilssons kritik vara berättigad i
mycket, om också icke i allt, ty dessa herrars
agitation är i stort sett fullkomligt kulturfientlig
och på många punkter diametralt motsatt de 
utvecklingslinjer, utefter vilka det socialdemokratiska
partiet går fram. Men en var, som i dessa stycken
har någon sakkännedom, vet mycket väl att den
berättigade kulturpatriotismen icke har någon
bättre vän än den modärna socialdemokratien,
han vet också, att vad socialdemokratien vill
förstöra på det religiösa området är endast det
religiösa tvånget och den grova vidskepelsen,
men ingalunda religiositeten. Han vet att de 
bildade socialisternas strid är en kamp <i>för</i> 
kulturen mot öppna och maskerade fiender, en 
strävan att rädda kulturen från den undergång, åt
vilken all fåtalskultur är vigd.

Men för övrigt, vilka äro bärarna av den
stolta kultur, som de framryckande 
arbetarskarorna skola förstöra -- om man får tro den
framsynte skalden. Är det kanske våra 
galizier-importerande ädlingar som äro fosterländskhetens 
och racerenhetens bärare och beskyddare,
är det kanske den konservativa majoriteten vid
våra universitet och akademier, som är amman
och värnet för individualismens, skönhetens och
förfiningens kultur? Hur platt och i bokstavlig
mening onaturligt är det icke att låta <i>skogen</i>,
den susande, heliga skogen symbolisera den
kulturförstörande makten -- man betänke blott,
vad skogens förlust betytt för just Hellas och
Rom! Hur barnsligt är icke detta anatema över
de framryckande barbarerna -- dessa barbarer,
utan vilka renässansen aldrig varit möjlig, och
ur vilkas led det framgått en Goethe, en Kant.
Och vad är till sist allt detta braskande tal om
Hellas och Rom annat än humbug, när det
kommer från en person, som genom bildning
och temperament är typen för det antiklassiska,
det yankeemässiga, det plebejiska!
Jag har i denna anmälan förbigått de skildringar, 
som författaren egnat åt tidningen Framåts
redaktionspersonal, och som i de flesta fall 
endast äga skandalens intresse, i ett fall -- när det
gäller mig (lektor Lunde) -- icke ens det. Ty
bortsett från några skarpa och ofta upprepade
uttalanden angående min yttre fysionomi och
klädsel kan jag icke se att författaren här 
framlägger några nya synpunkter utöver vad som i
snart halvtannat decennium idislats i den 
konservativa smutspressen, och som folk redan 
hunnit tröttna på. Det är ju icke absolut säkert,
att de vänsälla betraktelser, som herr 
Ossian-Nilsson i professorskonkurrensens psykologiska
ögonblick anställer över min person, behöva bli
alldeles resultatlösa; men frånsett den rent 
merkantila succès'n, som utan tvivel kommer att för
evärdeliga tider tillförsäkra honom förläggaren
K. O. Bonniers odelade högaktning, kan jag
knappast tro att skalden med dessa skildringar
åstadkommit annat än ett nytt minnesvärt bidrag
till sin egen karaktäristik.

*

</chapter>
<chapter name="BARBARSKOGENS SKALD.">
BARBARSKOGENS SKALD.

<tab><tab><tab>Den 9 dec. 1908.

I »Svenska Dagbladet» för i lördags har hr
K. G. Ossian-Nilsson låtit införa ett genmäle
mot den recension av »Barbarskogen», som
undertecknad för halvannan vecka sedan 
offentliggjorde i »Arbetet». I sak innehåller detta
genmäle ingenting, och vad som är högst 
betecknande: mot de upplysningar, som redaktör Aug.
Nilsson vid samma tillfälle lämnade angående
hr Nilssons förhållande till tidningen »Arbetet»
och den härvarande arbetarrörelsen överhuvud,
kan han ej invända ett ord. Som bidrag till
skaldens egen karaktäristik är dock detta hans
senaste inlägg ganska värdefullt och då vår f.
d. partiväns psykologi, hans stridsmetoder, 
kvalifikationer som sanningsvittne och hedersbegrepp
i övrigt onekligen ha ett aktuellt intresse för
oss socialdemokrater, torde det kunna löna sig
att göra en analys av hans senaste alster.

I min anmälan framhöll jag att värdet av en
bok sådan som »Barbarskogen» beror på, 
huruvida författaren hållit sig till sanningen och till
sak, och jag utvecklade på ungefär 3 1/2 spalt
de rent sakliga skäl, som syntes mig tala för att
dessa betingelser icke blivit fyllda. Artikeln 
avslutades med följande uttalande:

Jag har i denna anmälan förbigått de 
skildringar, som författaren egnat åt tidningen Framåts
redaktionspersonal, och som i de flesta fall 
endast äga skandalens intresse, i ett fall -- när
det gäller mig (lektor Lunde) -- icke ens det.
Ty bortsett från några skarpa och ofta 
upprepade uttalanden angående min yttre fysionomi
och klädsel kan jag icke se att författaren här
framlägger några nya synpunkter utöver vad
som i snart halvtannat decennium idislats i den
konservativa smutspressen, och som folk redan
hunnit tröttna på. Det är ju icke absolut säkert,
att de vänsälla betraktelser, som herr Ossian-Nilsson 
i professorskonkurrensens psykologiska
ögonblick anställer över min person, behöva bli
alldeles resultatlösa; men frånsett den rent 
merkantila succès'n, som utan tvivel kommer att för
evärdeliga tider tillförsäkra honom förläggaren
K. O. Bonniers odelade högaktning, kan jag
knappast tro att skalden med dessa skildringar
åstadkommit annat än ett nytt och minnesvärt
bidrag till sin egen karaktäristik.

Dessa rader, som icke torde vittna om någon
högre grad av sinnesrörelse från min sida, ge
nu hr Ossian-Nilsson anledning att på en spalt
göra en utvikning från ämnet i syfte att 
ådagalägga undertecknads natur av mindre tillräknelig
kverulant. Första tredjedelen av artikeln har
nämligen följande lydelse:

Jag förmår inte tillbakahålla ett leende.

Framför mig ligger ett nummer av tidningen
Arbetet, vari dess litteraturanmälare docenten
Bengt Lidforss egnat min bok Barbarskogen eller
rättare dess författare en recension på tre och
en halv spalt. Ensamt denna ära hade väl inte
varit tillräcklig att avlocka mig leendet. Men
det är vissa drag hos denna Lidforss-artikel,
vilka förekomma mig så gamla bekanta, att jag
med en viss humor måste utbrista: Han är sig
alltså ännu fullkomligt lik, den gode B. L.

För den, som något följt med socialistisk 
journalistik, kan nämligen ingenting vara bekantare
än märket B. L:s lustiga och oskyldiga vana att
i Arbetet uppträda som angivare och allmän
åklagare mot sig själv. Det låter -- för 
utomstående -- otroligt, men denna vana yttrar sig
sedan länge med periodisk regelbundenhet. Tid
efter annan med jämna mellanrum får man höra
ett klagorop från Arbetets anmälarvrå: »O ve,
det träffade mig -- mig och ingen annan --
eller mig och mina vänner!»

Redaktör Albert Engström karaktäriserade för
några år sedan med välbehövlig skärpa den s.
k. Lundabohêmen, som sannerligen inte spritt
glans över vår skånska universitetsstad. Genast
uppträdde docenten Lidforss och angav <i>sig</i> 
såsom denna bohêmes fader och huvud -- mitt i all
jämmern stoltserande med att redaktör Engströms
anklagelser voro »som en mild sunnanfläkt» mot
vad andra haft att förebringa mot den 
lundensiska martyren.

Ungefär fyra år tillbaka hände sig, att en
släkting till mig i en Malmötidning skrev en
konstkritisk uppsats, i vilken han visst råkade
nämna ordet Lundabohêmes. Ögonblickligen var
märket B. L. framme och anklagade sig i ett par
fyrspaltiga artiklar, av vilka det framgick, inte
blott att B. L. var den åsyftade Lundabohêmen,
men också, att -- undertecknad författat min
släktings namnsignerade konstuppsats.

När jag i fjor utgav mina dikter i folkupplaga, 
medtog jag i all oskuld en liten satir, vari
jag bl. a. -- <i>icke</i> bibehöll en strof, det skildras
en »narr», som sårat mig »blott att se sin klinga
glittergnistor stänka». Av rent konstnärliga skäl
uteslöt jag denna för övrigt mycket allmänt
hållna och alldeles syftningsfria strof. Naturligtvis 
försäkrade strax doc. Lidforss överljutt, att
jag åsyftat <i>honom</i> med den -- utelämnade 
strofen, vilken han förut läst i en tidning. Utan
ringaste tvekan <i>visste</i> B. L., att en »narr», som
ville »se sin klinga stänka glittergnistor», måste
vara <i>han</i> och ingen annan. Och när jag själv
-- efter flera år och utan misstanke eller 
påstötning -- fann strofen böra strykas, tyckte 
docenten med skäl, att det var hög tid för honom att
börja anklaga sig.

Exemplen kunna lätt ökas. Ingen satir, 
offentliggjord i tidning eller bok och tangerande
uttrycken »bohême», »docent», »narr», 
»skomakare» o. s. v., undgår ekot i B. L.-spalten: »O
ve, det är jag, det är jag! Det är ingen annan
än jag!»

Under sådana förhållanden är det förklarligt,
att B. L. nu med anledning av Barbarskogen
åter upptäcker sina drag i spegeln, och att hans
första impulsiva känsla är avsky, blandad med
vemod. Jag förstår det så innerligen väl. Jag
hade endast -- i fåvitsk optimism -- förmodat,
att han under sina senare mognads år lärt så
mycken självbehärskning, att han inte lät känslan
alldeles överväldiga läppar och penna, att han
alltså inte på nytt opåkallat utropade sig till
boven i pjesen. Vi optimister bedra oss 
emellertid ständigt på våra medmänniskor -- nå, det
göra pessimister med, hr Lidforss! Den har 
gången förkunnar anmälaren i Arbetet mera 
triumferande än någonsin: »Ja, ja, intet tvivel, det är
jag, det är jag, den svartaste bland alla bokens
typer är jag, jag, endast jag!»

Innan jag går in på en närmare analys av
ovanstående vill jag fastslå, att min förmodan
med hänsyn till den person, som hr Ossian-Nilsson 
velat utpeka med sin »lektor Lunde» i öppna
eller förtäckta ordalag uttalats av <i>samtliga</i> de
recensenter, som anmält »Barbarskogen» <i>innan</i>
min recension publicerades. Den ytterst 
välvillige kritikern i »Ny Tid» -- det partiorgan,
vari hr Ossian-Nilsson trots sin hugstora 
emancipation från socialistförtrycket <i>ännu</i> är 
medarbetare -- har med en naiv öppenhet förklarat, att
»Barbarskogen» är svaret på ett yttrande, som
undertecknad för en del år sedan fällt om herr
Nilsson. »Dagens Nyheters» recensent förklarar,
att man i Barbarskogens bildergalleri bl. a. 
finner »<i>den sannolikt misstecknade bilden av en
rikskänd, radikal vetenskapsman</i>». »Svenska 
Folket» skriver att »man behöver ej vara så värst
hemmastadd bakom arbetarrörelsens kulisser för
att gissa var tidningen »Framåt» har sin 
utgivningsort och vilka personer som stått modell
för redaktör Nylén och lektor Lunde», men
recensenten beklagar samtidigt att »författarens
personliga mellanhavanden och bitterhet gjort
behandlingen så pamflettartad, att både den
faktiska och konstnärliga sanningen fullkomligt
lämnas i sticket». »Hallandsposten» förklarar, att
»typer som lektor Lunde och redaktör Nylén
verka däremot överdrivet karrikerade, om man
också icke kan taga miste på de personer, 
författaren presenterar under dessa namn. Här synes
Ossian-Nilsson ha givit den personliga 
hätskheten alltför stort rum». Samma anmärkning
göres även i »Svenska Dagbladet», av hr Tor
Hedberg, som finner att teckningen av »Framåts»
redaktionspersonal »skämmes genom den ohöljda
hätskhet, varmed en person, lektor Lunde är
tecknad». Alla dessa uttalanden äro gjorda i för
övrigt lovordande recensioner, vilka -- märk väl,
publicerats <i>före</i> undertecknads recension i 
Arbetet. Och den enda anmälan, som sedan dess
varit mig synlig och som är författad av herr
Verner Söderberg i Stockh. Dagbl., framhäver
också, att »den rent personliga fiendskapen 
skiner alltför tydligt igenom vid hans teckning
utav särskilt tvänne bland figurerna i hans
socialdemokratiska bildergalleri», och det 
beklagas, att »förf. själv genom ganska tydliga 
utpekningar bär en del av ansvaret för bokens
sensationssuccès med dess obehagliga bismak av
skandal».

Med dessa citat för ögonen, torde man finna
det begripligt, om jag föredrog, att ej spela den
totalt oförstående gentemot hr Ossian-Nilssons
syfte med teckningen av lektor Lunde, men jag
har, som var och en kan se av slutorden i min
recension, endast i förbigående skänkt den saken
någon uppmärksamhet. De ack- och ve-rop, som
hr O.-Nilsson så frikostigt lägger i min mun,
äro uttryck jag i detta samband aldrig fällt och
som för övrigt icke finnas i min ordlista, helt
enkelt därför, att jag är ur stånd att hysa de
motsvarande känslorna.

Herr O.-Nilsson refererar emellertid till några
historier av äldre datum, som skola bevisa min
monomani som kverulant och självanklagare.
Ehuru någon ytterligare bevisföring från min
sida i denna punkt torde vara överflödig, skall
jag dock även beröra dessa förhållanden, enär
de på ett förträffligt sätt belysa hr O.-Nilssons
sätt att handskas med realiteter.

Där åberopar han då att börja med Albert
Engströms mer än sex år gamla artikel mot den
s. k. Lunda-bohêmen, vilken på sin tid 
föranledde ett svar från min sida i »Arbetet». Den
arme skalden har tydligen inte aning om, att hr
Engström sedermera genom en gemensamt 
bekant, som eger ett i vår litteratur känt och 
välkänt namn, till undertecknad framfört sitt 
beklagande över den ifrågavarande artikeln, och
skalden har tydligen glömt att <i>han själv</i> sände
mig en hjärtlig lyckönsknings- och 
sympatiskrivelse, när jag i »Arbetet» offentliggjort mitt till
hr Engström riktade svar. Han skulle väl annars
haft så mycket självbevarelsedrift, att han ej
grävt upp denna gamla historia i detta 
sammanhang och i sådant syfte!

Så kommer historien om den konstkritiska
uppsatsen, författad av »en släkting» till herr
O.-Nilsson, närmare uttryckt, hans <i>bror</i>, Th.
Nilsson. Denne unge man hade Våren 1903 i
Malmötidningen låtit under sitt namn publicera
en kvasikritisk artikelserie, som innehöll några
lika lömska som obefogade angrepp mot Ernst
Norlinds och Wilhelm Ekelunds konst, och på
dessa artiklar replikerade jag i »Arbetet» av den
4 och 5 juni 1903. Men en var, som har 
tillfälle att i ett offentligt bibliotek studera de båda
nämnda numren av »Arbetet», kan lätt finna, att
det i dessa artiklar ej på en enda rad är tal om
något självförsvar från min sida eller 
överhuvudtaget om min person eller gärning -- av det
enkla skäl att jag ej alls var angripen i de av
av hans bror signerade artiklarna. Hr O.-Nilssons 
försök att nu utnyttja detta intermezzo för
sina ovan gjorda påståenden kan icke vara annat
än ren medveten svindel.

Kommer så den sista affären, som angår en
dikt av hr O.-Nilsson, vilken jag i min naiva
självanklagelsemani skulle onödigtvis tagit åt mig.
Det faktiska underlaget härför utgör ett yttrande,
som jag fällt under den polemik, som 
sommaren 1907 fördes mellan mig och hr O.-N. med
anledning av att jag i min samling »Socialistisk
journalistik» upptagit en artikel »Agitationens
ABC», vari en onödigt hätsk agitationsbroschyr
av hr O.-N. gjordes till föremål för en fullt
saklig kritik. I »Arbetet» av den 5 juni 1907
skrev jag ett svar på en artikel av hr O.-N. i
»Ny Tid» följande passus:

Det har emellertid i detta samband sitt 
intresse att observera det sätt, varpå hr 
Ossian-Nilsson reagerade mot artikeln »Agitationens
ABC». Något <i>sakligt bemötande</i> från hans sida
avhördes icke, varken i »Arbetet» eller 
annorstädes; däremot måttade han en tämligen naiv
åsnespark mot mig -- i Svenska Dagbladet, där
han bl. a. hedrade mig med beteckningen »en
skrivande skomakare», och för att ytterligare
pricka mig, sammankallade han Malmö 
Socialdemokratiska ungdomsklubb till icke ett utan
två möten, där »Agitationens ABC» -- i min
frånvaro -- diskuterades och nagelfors. Då den
av hr Ossian-Nilsson krävda opinionsyttringen
mot mig ej vann majoritet, avgick han från 
ordförandeplatsen, och i stället för att efterkomma
Socialdemokratiska ungdomsförbundets 
uppmaning att sakligt bemöta min kritik, gav han sin
vrede luft i ett polemiskt kväde i »Fram», som
allmänt ansågs riktat mot mig, och om vars ton
och tendens de två sista verserna kunna ge en
föreställning:

<tab>Narr, som utan tanke sände dina sting,
<tab>blott att se din klinga glittergnistor stänka;
<tab>narr, jag föddes just att lära narrar tänka,
<tab>blotta deras hjärnors tomma ingenting.

<tab>Mycken, mycken vanmakt ödet skall bestå mig,
<tab>innan mina narrar se sig trygga mer;
<tab>oerhörda plågor planar jag åt Er,
<tab>bedjen för min ofärd, I som trampat på mig.

Uppriktigt sagt är väl ingen så naiv, att han
i de ovan citerade raderna från min hand ser
något beklagande över hr Ossian-Nilssons nu
omnämnda expektorationer; jag anförde dessa
snilledrag på sin tid naturligtvis blott för att
belysa det nobla och sakliga sätt, varpå hr O.-N.
fann lämpligt besvara en fullt sakligt hållen
kritik, men att åberopa <i>detta</i> som ett bevis på
undertecknads mani för självanklagelse är endast
utslag av den själs verksamhet, som ligger på
gränsen mellan omedveten enfald och medveten
perfidi.

En själsverksamhet av detta slag är det 
emellertid som i olika nyanseringar ligger till grund
för hela den artikel, varmed hr O.-Nilsson nu
i Svenska Dagbladet söker rädda sin litterära
heder. När jag i det brottstycke av min recension,
som jag i dag inledningsvis anfört, skriver: »Det
är ju icke absolut uteslutet, att de vänsälla 
betraktelser som herr Ossian-Nilsson i 
professorskonkurrensens psykologiska ögonblick ägnat min
person, behöva bli alldeles resultatlösa; men
frånsett den rent merkantila succès'n» etc., så
refererar hr Nilsson detta yttrande på följande
sätt:

Det är också i stil med det övriga, när han
påstår, att min bok, som -- jag upprepar det --
icke avsett porträtt, endast typer, och som 
skisserats ner redan 1906, <i>nu</i> utkommit för att 
utestänga doc. L. från en sökt professur i Uppsala.
Man torde observera den fullkomligt vrängda
framställningen i denna sats! Och trots det att
hela skaran av välvilliga recensenter -- <i>över hela
linjen</i> -- skarpt klandrat de »sotritningar, som
av förf. angivits som porträtt» -- citatet är ur
Stockh. Dagbl. -- kryper herr O.-Nilsson nu
fegt bakom en fras och förklarar upprepade
gånger, att han »tecknat icke personer utan typer».
Men han gör i samma drag en bekännelse, som
kastar en blixtbelysning över vad han här menar
med att »teckna typer», då han nämligen i sin
artikel yttrar följande minnesvärda ord:

Rent mänskliga hänsyn kunna naturligtvis
stundom förbjuda varje, om än blott tvetydig
likhet. <i>Sådana hänsyn äro värnlöshet, 
privatmannens fridlysthet o. s. v. I detta fall voro
dessa hänsyn ej tillämpliga.</i>

Dessa ord tala ju ett språk, som ej gärna kan
missförstås. Och då man så ser att en av de
mest nedsvärtade »typerna» i »Barbarskogen»
presenteras under namnet Edvin Almström och
samtidigt <i>vet</i>, att en av de flitigaste bland 
tidningen »Arbetets» frivilliga medarbetare heter
Edvin Malmström, så kan man med skäl fråga
sig: i vad mån skilja sig dessa hr Ossian-Nilssons
»typ»-skildringar från den slags litteratur, som
man gemenligen kallar skandal- och grislitteratur?
Måhända kan förläggaren K. O. Bonnier ge
ett svar på detta pikanta spörsmål?

*

Herr Ossian-Nilsson beskärmar sig i sin 
svarsartikel mycket över de »vackra uttryck», jag i
min recension begagnat gent emot honom, och
särskilt ondgöres han över att »<i>han (B. L.)
benämner mig,</i> <b>med utsatt namn,</b> <i>för en politiskt
urspårad poet</i>». Detta klagomål med sin kulmen
»med utsatt namn», är ytterst betecknande för
hr Nilssons journalistiska hedersbegrepp. Alltså,
om jag i stället för att tala rent språk hade valt
den mer eller mindre oåtkomliga insinuationens
harvärja eller efter berömt mönster ändrat den
gode skaldens namn till Ossian Nylén -- då
hade förbrytelsen varit mindre . . .

Hr Ossian-Nilsson söker i samma andedrag
vända opinionen mot mig genom att citera två,
jag medger det onödigt starka uttryck,
»chauvinismens vrålapa» och »Sverges vältaligaste åsna»
-- som jag fällt under min femtonåriga 
journalistverksamhet. Denna beskyllning är icke ny;
för halvtannat år sedan gjorde hr
Ossian-Nilsson alldeles samma anmärkning mot mitt
författareskap, och även då var <i>det just de båda
nu av honom citerade uttrycken</i>, som han förde
i fält mot mig. Jag svarade då (i »Arbetet» den
6 juli 1907):

Ännu barnsligare är hr Ossian-Nilssons 
bevisföring, då han för att fastnagla mig som en den
»krassa överdriftens» man anför dels ett yttrande,
som jag aldrig nedskrivit, utan för <i>fem år sedan
fält i ett muntligt och till formen fullkomligt
improviserat föredrag</i>, dels ett annat yttrande,
som härrör från polemik <i>för sju år sedan</i>, då
snart sagt hela Sverges press, anförd av 
herrar Warburg-Levertin-Fahlbeck-Lundström-Wetterlund, 
föll över mig, och utom Hjalmar
Branting ingen svensk man ställde sig på min
sida. Det måtte verkligen vara klent ställt med
argumenten, när man nödgas tillgripa sådant
bevismaterial.

Uppriktigt sagt: vilken stackare skall man
icke vara för att nu för andra gången åberopa
uttalanden, som gjorts för <i>åtta</i> resp. <i>fem</i> år
sedan, och av vilka det ena aldrig varit ämnat
för trycket! Och hur klädsamt är det icke, när
»Barbarskogens» författare uttrycker sitt 
beklagande över att »den skribent, som så 
representerar socialistisk journalistik, icke för länge sedan
från partivänner uppburit en hovsam, men 
grundlig åtvarning»!

Herr Nilsson framkastar mot mig vidare den
beskyllningen, att jag begagnar mig av »en 
dialektik, som icke väljer medlen», och konstaterar,
att »denna dialektik bländat och förvirrat även
rätt goda huvuden inom arbetarrörelsen». Mot
denna beskyllning kan jag verkligen inte värja
mig! Men varför icke lika gärna påstå att jag
bländat arbetarne genom akustik eller pedagogik
eller kateketik? Det <i>absolut</i> rosenrasande kan
som bekant aldrig vederläggas med förnuftsskäl.

Ett sådant kraftigt grepp i det barocka är det
också när hr Nilsson gör följande djupsinniga
uttalande om sin »kulturklass»:

Med »kulturklassen» har jag just menat den
vakna, radikala <i>eller</i> konservativa idealism, som
nu tämligen planlöst endera motarbetar reformer
i samhället eller följer strömmen i massans led.

Man tänke sig: <i>en vaken radikal idealism som
tämligen planlöst motarbetar reformer</i> eller etc.
-- här har förf. verkligen slagit ett rekord i det
meningslösa mot vilket all logisk argumentering
står maktlös.

Detsamma gäller även om mycket annat som
hr Nilsson presterar och icke minst om den
grandezza varmed hr Ossian-Nilsson nu 
desavouerar en av sina ideala typer, skalde Wide.
Han betecknar nämligen som typiskt för mitt
sätt att kritisera, att jag låter skalden Wides
yttranden gälla som författarens egna åsikter --
»det är dock tydligt», säger den kränkte skalden,
»att jag icke omfattar allt vad var och en av
mina skildrade personer menar -- lika lite Wides
mening som Lundes». Ehuru jag för min del
kan tro herr O.-Nilsson om lite av varje, har
jag naturligtvis -- trots skaldens bekanta 
mångsidighet -- aldrig tillskrivit honom en så 
extravagant ståndpunkt som den att han skulle
»omfatta allt vad var och en av hans skildrade
personer menar»; men då jag i skalden Wide
sett ett språkrör för författarens egna åsikter,
har jag blott gjort detsamma som bl. a. 
recensenten i »Ny Tid», vilken identifierar Wide med
författarens »pessimistiska jag» eller som herr
Werner Söderberg, ur vars sympatiskt-erkännande 
recension jag blott vill anföra detta 
brottstycke:

Det »filosofiska patos» författaren även anger
som bokens, är väl det som antydes i dess namn
och närmare utföres av diktaren Wide i hans
med mycken kläm framslungade diatrib om 
barbarskogen, barbarstormen, »trampet av 
barbarmassan, som skall förstöra den kultur, som är
vår stolthet, och den frihet, som är kulturens
skapare». Författaren varsnar med bävan, huru
barbarstormen brusar fram mot Rom o. s. v.

Så låter det i Stockholms Dagblad, så i »Ny
Tid»; men då undertecknad gör sig till målsman
för samma uppfattning och från denna synpunkt
synar den urspårade poetens svammel en smula
i sömmarne, då rymmer den tappre skalden och,
lämnar sina hjältar i sticket under förklaring, att
han lika lite omfattar skalden Wides mening 
som lektor Lundes . . .

*

Apropos lektor Lunde -- vad mening har
egentligen <i>han</i>? Vilka politiska och sociala 
åsikter är det som <i>han</i> förfäktat?

Därmed tiger Barbarskogens författare. Men
nog är det en smula eget, att den »rikskände
radikale vetenskapsman», som enligt 
recensenternas härvidlag enstämmiga omdöme åsyftats med
denna sotritning, i det verkliga livet -- det 
politiska livet -- är en av de socialdemokrater, som
starkast hävdat kulturpatriotismens berättigande,
den nationella nödvärnsrätten, det metafysiska
behovets krav på tillfredsställelse -- alltså just
de kulturvärden, som hr Nilsson fruktar att den
anryckande barbarskogen skall förkväva.

Varför då detta raseri just mot honom?

På denna fråga har hr Ossian-Nilsson själv
för halvtannat år sen givit svar i »Ny Tid», då
han om märket B. L:s innehavare skrev följande
djupt kända ord:

Jag behöver icke uppehålla mig vid att herr
Lidforss egnat mina böcker Masker och 
Hedningar, liksom min arbetardiktning överhuvud,
en fullständigt underkännande kritik. Jag behöver 
icke fästa mig vid, att han, för att komma
åt min dikt, förklarat all social diktning underhaltig, 
men att han senare i blomstrande ordalag
prisat andra arbetarrörelsens versskribenter
med agitatorisk prägel. Jag behöver icke bry
mig om, att han förklarat mig »använda den
röda fanan som ett segel för att själv komma
fram». Under en viss period kunde han icke
skriva en recension över någon utkommande
bok, utan att ge försåtliga sidohugg åt undertecknad.

Det kommer i detta samband icke an på, hur
mycket som i ovanstående klagovisa är sant
eller falskt; det har jag för övrigt klargjort för
halvtannat år sen. Utan vad det kommer an på är
att allmänheten klart och tydligt kan se arten
av de motiv som givit fart och flykt åt herr
Ossian-Nilssons patos, när han nu i »Barbarskogens» 
dunkel söker bringa i verkställighet
de »oerhörda plågor», han sedan länge »planat»
åt dem, som refuserat eller kritiserat hans verk.

*

</chapter>

