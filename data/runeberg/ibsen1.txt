

<img><i>Henrik Ibsen.</i></img>
HENRIK IBSEN
SAMLEDE VÆRKER

FØRSTE BIND

KØBENHAVN
GYLDENDALSKE BOGHANDELS FORLAG (F. HEGEL & SØN)
GRÆBES BOGTRYKKERI
1898

INDHOLD:

Side

BIBLIOGRAFISKE OPLYSNINGER ved J. B. Halvorsen ... I-VII
CATILINA. Drama i tre akter ... 3
GILDET PÅ SOLHAUG. Skuespil i tre akter ... 123
FRU INGER TIL ØSTRÅT. Skuespil i fem akter ... 217

<chapter name="Til læserne">

Til læserne.

Da min forlægger rettede til mig
det elskværdige forslag at foranstalte en
samlet kronologisk udgave af mine
literære arbejder, indså jeg straks hvilke store
fordele dette foretagende vilde frembyde
til en rettere forståelse af bøgerne.

Samtidig med min fremskridende
produktion er yngre slægtsled vokset op og jeg
har oftere med beklagelse havt anledning
til at bemærke at disses kendskab til mine
bøger er betydelig mere indgående for de
nyeres vedkommende end for de ældres. Herved
er der sket et brud på den læsendes bevidsthed
om sammenhængen mellem værkerne
indbyrdes og heraf igen udleder jeg for en ikke
ringe del den underlige, mangelfulde og
misvisende tolkning og tydning, som mine
senere arbejder fra så mange hold har været
genstand for.

Kun ved at opfatte og tilegne sig min
samtlige produktion som en sammenhængende, 
kontinuerlig helhed vil man modtage 
det tilsigtede, træffende indtryk af de
enkelte dele.

Min venlige henstillen til læserne er derfor,
kort og godt, den at man ikke vil lægge noget
stykke foreløbig til side, ikke foreløbig springe
noget over, men at man vil tilegne sig værkerne 
-- gennemlæse og gennemleve dem -- i den
samme rækkefølge som den, hvori jeg har
digtet dem.

<tab>Kristiania i Marts 1898.

<tab><tab><tab>Henrik Ibsen.
</chapter>
<chapter name="BIBLIOGRAFISKE OPLYSNINGER">
BIBLIOGRAFISKE OPLYSNINGER

VED

J. B. HALVORSEN.

<b>Catilina</b> er skrevet i Grimstad "i Nattetimerne
i Løbet af nogle Maaneder om Vinteren 1848-49",
medens Forf. under Forberedelserne til Examen artium
gjennemgik Sallusts "Catilina" og Ciceros Taler imod
sidstnævnte. I Afskrift blev Stykket under
Forfatternavnet "Brynjolf Bjarme" indleveret til Direktionen
for Kristiania Theater af hans Ven Student O. K.
Schulerud, som imidlertid fik Manuskriptet sendt
tilbage med et høfligt, men bestemt Afslag, hvorefter
han med ikke større Held bød det frem til Byens
Boghandlere; den højstbydende af disse forlangte saa
og saa meget for at trykke Stykket uden Honorar.
Imidlertid var Ibsen i Marts 1850 kommen til
Kristiania for at gaa ind paa Heltbergs "Studenterfabrik",
og efter Tilskyndelse af Schulerud bestemte han sig
nu til at være sin egen Forlægger. Trykningen blev
for Penge, som Schulerud laante, udført i F. Steens
Bogtrykkeri, og den 13. April 1850 udkom saa "i
Kommissjon hos [den danskfødte] P. F. Steensballe"
og i et Oplag af 250 Exemplarer, hvoraf der ved
Opgjøret det følgende Aar var 205 Exemplarer
tilbage, Henrik Ibsens ældste dramatiske Arbejde:

Udgaver.

<b>Catilina, Drama i tre Acter af Brynjolf Bjarme.
Chra. 1850. 8. 125 S., 1 Bl.</b>

Efterat Digteren var vendt tilbage til Tyskland
fra sit Besøg i Norge Sommeren 1874, besluttede
han sig til at gjennemarbejde Stykket, som derefter
uden Ændring med Hensyn til Ideerne,
Forestillingerne og det heles Udviklingsgang, men nu "i en
fuldført Skikkelse" og med et Forord (S. 5-12),
hvori redegjøres for dets Tilblivelseshistorie, udkom
det følgende Aar paa Gyldendalske Boghandels
Forlag i et Oplag af 3000 Expl.

<sp>Catilina. Drama i tre akter af Henrik
Ibsen. Anden og gennemarbejdet udgave</sp>.
Kbhvn. 1875. 8. 140 S.

<sp>Catilina. Drama i tre akter. Af Henrik
Ibsen. Tredje udgave</sp>. Kbh. 1891. 8. 144 S.
[Indeh. S. 5-12 Forordet til 2. Udg.]

Oversættelser.

<sp>Catilina. Drama in 3 Akten. Autorisierte
Übersetzung</sp> aus dem Norwegischen von <sp>Hugo
Greinz</sp>. Paris, Lpz., München 1896. 8. XVI S.,
136 S. [Indeh. S. VII-XVI i tysk Overs. Forordet
til Orig.'s 2. Udg.]

En ny tysk Oversættelse vil blive trykt i Bd. I. af
"Henrik Ibsens Sämtliche Werke in deutscher Sprache",
Berlin, S. Fischer, 1898 fg.

<sp>Cataline -- 1st Act</sp>, translated by
<sp>A. Johnstone</sp> [med et Referat af de to andre Akters
Handling, er trykt S. 5-40 i "Translations from the
Norse, by a B. S. S." Gloucester (1878) 8.]

<sp>Pervaja Drama</sp> (Første Drama) [dvs. russisk
Overs. af Forordet til Catilina's 2. Udg., trykt S.
329-333 i T. IV. af "Sobranie so&#269;inenij Henrika
Ibsena. Izdanie I. Jurovskago." St. Peterb. 1896].

Kommentarer.

G. Brandes: Henrik Ibsen (Kbh. 1898), S. 10 fg.;

H. Jæger: Henrik Ibsen (Kbh. 1888), S. 34-48;
H. Jæger: Ibsen og hans værker (Kra. 1892), S.
7 fg.; V. Vasenius: Ibsens dramatiska diktning i
dess första skede (Hfors 1879), S. 31-76; V.
Vasenius: H. Ibsen, ett skaldeporträtt (Sthlm. 1882), S.
9-36; L. Passarge: H. Ibsen (Lpz. 1883), S.
37-47; R. Woerner: Ibsens Jugenddramen (München
1895), S. 5-30; Ad. von Hanstein: Ibsen als Idealist
(Lpz. 1897), S. 7-13; E. Reich: Ibsens Dramen
(Dresden u. Lpz. 1894), S. 11 fg.; H. H. Boyesen:
A Commentary on the Writings of Ibsen (New York
1894), S. 18-22; A. Ehrhard: Ibsen et le Théatre
contemporain (Paris 1892), S. 16-28; Tids-Tavler
IV. (Kra. 1876), S. 172-76 af L. Kr. Daa; Dagbl.
(Kra.) 1875, Nr. 67 af F. Bætzmann; Allg. Zeit.
1897, Beil. Nr. 24, S. 4 fg. af Karl Werner; Berl.
Tagebl. April 1896 af Fritz Mauthner.

Opførelser.

Nya Teatern i Stockholm 3 Decbr. 1881.

<b>Gildet paa Solhaug</b> blev skrevet i Bergen
Sommeren 1855, paa et Tidspunkt, da Digteren
beskjæftigede sig med indgaaende at studere Landstads
Samling af "Norske Folkeviser", der var udkommet
et Par Aar i Forvejen (1853). Vinteren 1854 havde
han skrevet "Fru Inger til Østråt", og Beskjæftigelsen
med dette Drama havde nødsaget ham til litterært
og historisk at fordybe sig i den senere Del af
Norges Middelalder; fra denne Periode gik han snart
over til Studiet af Sagatiden, men foreløbig kunde
han dog den Gang ikke for sine digteriske Øjemed
gjøre nogen dramatisk Brug af Stridighederne mellem
Konger og Høvdinger, mellem Partier og Flokke.
Derimod fandt han i de islandske Ættesagaer i rigt
Maal hvad han behøvede som menneskelig
Iklædning for de Stemninger og Tanker, som den Gang
opfyldte ham. Gjennem N. M. Petersens Oversættelse
levede han sig sammen med hine Ættesagaers Kvinder
og Mænd, og i hans Tanke fremstod det første, raa,
taagede Udkast til "Hærmændene paa Helgeland",
uden at dog nogen hel sammenhængende Plan blev
udkastet. Imidlertid kom der adskilligt imellem,
mest og stærkest vel af personlig Natur, men bl. a.
ogsaa hint Studium af de norske Folkeviser.
Digterens personlige Stemningsliv og Fordybelsen i de
versformede Levninger af Middelalderens litterære
Romantik bidrog begge til at forvandle det formløst
gjærende Udkast til Tragedien "Hærmændene" til
det lyriske Drama, som, indstuderet af Digteren selv,
opførtes paa Bergens Theater 2. Januar 1856 og
derefter udkom paa Chr. Tönsbergs Forlag med Titlen:

Udgaver.

<b>Gildet paa Solhaug. Skuespil i tre Akter af
Henrik Ibsen, Chra. 1856. 8. 88 S.</b>

<sp>Gildet på Solhaug</sp>. Skuespil i tre akter.
<sp>Anden udgave. Med en fortale af forfatteren</sp>.
Kbh. 1883. 8. XIV S., 93 S. [I Fortalen redegjør
Forf. for Stykkets Tilblivelseshistorie og dets
Uafhængighed af enhver ydre Paavirkning eller
Indflydelse og for den norske æsthetiske Kritiks
Modtagelse af Stykket ved dets Fremkomst.]

Oversættelser.

<sp>Das Fest auf Solhaug</sp>. Schauspiel in drei
Aufzugen. <sp>Autorisierte Übersetzung</sp> aus dem
Norwegischen von <sp>Emma Klingenfeld</sp>. [Med en
Dedikation fra Oversætterinden til Digterens 60-Aars
Fødselsdag og en Fortale af Dr. Julius Elias.] Lpz.
[1888.] 8. 61 S. (O. m. T.: Reclams Univ.-Bibl.
No. 2375.)

<sp>Das Fest auf Solhaug</sp>. Schauspiel in drei
Akten. Zweite Ausgabe. Mit einer Vorrede des
Verfassers. <sp>Deutsch von Christian Morgenstern</sp>.
[Trykt S. 145-215 i Bd. II. af <sp>"Henrik Ibsens
Sämtliche Werke in deutscher Sprache"</sp>,
Berlin 1898. 8.]
<sp>Prazdnik v Solhauge#</sp>. Drama v 3-ch
de#istvijach. Perevod <sp>N. Mirovic#</sp>. [Trykt S. 81-137 i T.
III. af "Sobranie soc#inenij Henrika Ibsena. Izdanie I.
Jurovskago." S. Peterb. 1896. 8.]

Kommentarer.

G. Brandes: Henrik Ibsen (Kbh. 1898), S.
133-136, jfr. samme Forf.'s Indledning til "Ibsens
sämtliche Werke", II. S. XVI fg.; H. Jæger: Henrik
Ibsen (Kbh. 1888), S. 102-111; V. Vasenius:
Ibsens dram. diktning (Hfors 1879), S. 76-112;
V. Vasenius: Henrik Ibsen (Sthlm. 1882), S. 71-86;
R. Woerner: Ibsens Jugenddramen (München 1895),
S. 44-51; Ad. von Hanstein: Ibsen als Idealist
(Lpz. 1897), S. 19-22); E. Reich: Ibsens Dramen
(Dresden u. Lpz. 1894), S. 15-18; H. H. Boyesen:
A Commentary on the Writings of Ibsen (New York
1894), S. 26 fg.; A. Ehrhard: Ibsen et le Théatre
contemporain (Paris 1892), S. 38-40; Morgenbladet
1856, No. 76, 90 og 125 af Bjørnstjerne Bjørnson;
Die Presse [Wien] 6. Decbr. 1891 af Emil
Granichstaedten; Aftenposten 1897, No. 873 af T. Blanc.

En Parodi paa Stykket er den norske
Studenterkomedie "Gildet paa Mærrahaug" [af Olaf Skavlan]
1857, 2. Udg. 1876.

Opførelser.

Bergens Theater 2. Jan. 1856 (Musik af F. G.
Schediwy); Kristiania Theater 13. Marts 1856 (Musik
af Paolo Sperati) og i ny Indstudering 6. Decbr.
1897 (Musik af Lange-Müller); Kgl. Teatern i
Stockholm 4. Novbr. 1857; Casinotheatret i Kbh. 6. Decbr.
1861 (Musik af Gläser); Dagmartheatret i Kbh. 2.
Novbr. 1886; Burgtheater i Wien 22. Novbr. 1891;
Deutsches Theater i München i April 1897.

<b>Fru Inger til Østråt</b> blev skrevet i Bergen
om Vinteren 1854 og opført første Gang paa Theatret
der den 2. Januar 1855. Forøvrigt blev det
foreløbig liggende i Manuskript, indtil Digteren i
Begyndelsen af 1857 sendte det ind til sin Ven P.
Botten-Hansen, som foreslog Ibsen at lade det, mod et
Honorar af 200 Kroner, trykke i det af ham
redigerede "Illustreret Nyhedsblad", hvor det ogsaa
blev trykt i Nummerne for 31. Maj, 14. Juni, 5. Juli,
26. Juli og 23. August. Bladets Ejer, Bogtrykker
H. J. Jensen, som ved Ibsens Bosættelse i Kristiania
om Sommeren 1857, "til enhver Tid, naar Betaling
skulde ske [af det omforenede Honorar], viste sig
ude af Stand til at opfylde sine Forpligtelser," saa
at Forf. maatte lade sig nøje med lidt over det halve
af Honoraret, havde af Satsen i "Ill. Nyhedsbl."
ladet tage nogle hundrede Særtryk til Salg for sin
Regning i Boghandelen, og i denne Form udkom i
i Septbr. 1857, i samme Maaned som Bjørnstjerne
Bjørnsons "Synnøve Solbakken",

Udgaver.

<b>Fru Inger til Østeraad. Historisk Drama i fem
Akter af Henr. Ibsen. Chra. 1857. 8. 148 S.</b>

<sp>Fru Inger til Østråt</sp>. Skuespil i fem
handlinger af Henrik Ibsen. <sp>Anden gennemséte og
rettede udgave</sp>. Kbh. 1874. 8. 181 S.

<sp>Fru Inger til Østråt</sp>. Skuespil i fem
handlinger. <sp>Tredje udgave</sp>. Kbh. 1891. 8. 183 S.

Oversættelser.

<sp>Die Herrin von Oestrot</sp>. Historisches
Schauspiel in 5 Aufzügen. Unter Mitvirkung von <sp>Emma
Klingenfeld</sp> veranstaltete deutsche Original-Ausgabe
der "Frau Ingerd til Oestrot". München 1877. 8.
171 S. [I revideret Skikkelse nu ogsaa trykt S.
35-143 i Bd. II. af <sp>"Henrik Ibsens Sämtliche Werke
in deutscher Sprache"</sp>. Berlin 1898. 8.]

<sp>Frau Inger auf Östrot</sp>. Schauspiel in fünf
Aufzügen. Deutsch von <sp>M. Borch</sp>. Lpz. [1891.]
8. 99 S. (O. m. T.: Reclams Univ.-Bibl. No. 2856.)

<sp>Lady Inger of Östråt</sp>. Drama in five Acts.
Translated by <sp>Charles Archer</sp>. [Trykt S. 1-124 i
Vol. III. af <sp>"Ibsen's Prose Dramas"</sp>. Authorized
English Edition, ed. by <sp>William Archer</sp>. London
1890. 8.]

<sp>Inger iz Östrota</sp>. Drama v 5-ti deistvijach.
Perevod <sp>N. Mirovic</sp>. [Trykt S. 139-252 i T. III.
af <sp>"Sobranie so&#269;inenij Henrika Ibsena.
Izdanie I. Jurovskago."</sp> S. Peterb. 1896. 8.]

Kommentarer.

G. Brandes: Henrik Ibsen (Kbh. 1898), S. 44-47
og 136-142, jfr. samme Forf.'s Indledning til "Ibsens
sämtliche Werke in deutscher Sprache" II. S. XII fg.;
H. Jæger: Henrik Ibsen (Kbh. 1888), S. 90-102;
H. Jæger: Henrik Ibsen og hans værker (Kra. 1892),
S. 23-31; A. Schack: Udviklingsgang i H. I.'s
Digtning (Kbh. 1897), S. 10 fg.; V. Vasenius: Ibsens dram.
diktning (Hfors 1879), S. 112-130; V. Vasenius:
Henrik Ibsen (Sthlm. 1882), S. 46-70; R. Woerner:
Ibsens Jugenddramen (München 1895), S. 38-44;
L. Passarge: Henrik Ibsen (Lpz. 1893), S. 48-51;
Ad. von Hanstein: Ibsen als Idealist (Lpz. 1897),
S. 14-19; E. Reich: Ibsens Dramen (Dresden u.
Lpz. 1894), S. 13-15; H. H. Boyesen: A
Commentary on the Writings of Ibsen (New York 1894),
S. 23-25; A. Ehrhard: Ibsen et le Théatre
contemporain (Paris 1892), S. 34-38.

Opførelser.

Bergens Theater 2. Januar 1855; Theatret i
Trondhjem 1857; Det norske Theater i Kristiania
11. April 1859; Kristiania Theater (hvor Stykket
blev forkastet, da det indleveredes 1857) 20. Marts
1875; Kgl. dram. Teatern i Stockholm 27. Oktbr.
1877; Helsingfors svenske Theater 1880;
Dagmartheatret i Kjøbenhavn 22. Novbr. 1895;
Nationaltheatret i Berlin 13. Decbr. 1878; Volkstheater i
Berlin i Novbr. 1888.

</chapter>
<chapter name="CATILINA">

<h1>CATILINA.</h1>
</chapter>
<chapter name="FORORD">
<table o>
<td c><h2>FORORD</h2>
<td c>TIL
<td c><h2><small>ANDEN UDGAVE.</small></h2>
<td c>——
</table>
<big><big><big>D</big></big></big>ramaet "Catilina", det arbejde, hvormed jeg
betrådte forfatterbanen, er skrevet i Vinteren 1848-49,
altså i mit enogtyvende år.

Jeg befandt mig dengang i Grimstad, henvist
til ved egne kræfter at erhverve det fornødne til
livsophold og til undervisning for at kunne gå op
til student-examen. Tiden var stærkt bevæget.
Februar-revolutionen, opstandene i Ungarn og
andetsteds, den slesvigske krig, -- alt dette greb mægtigt
og modnende ind i min udvikling, hvor ufærdig den
end længe bagefter vedblev at være. Jeg skrev
rungende opmuntringsdigte til Magyarerne om, til
fromme for friheden og menneskeheden, at holde ud
i den retfærdige kamp mod "tyrannerne"; jeg skrev
en lang række sonetter til kong Oskar, nærmest,
såvidt jeg husker, indeholdende en opfordring om at
sætte alle smålige hensyn tilside og ufortøvet, i
spidsen for sin hær, at rykke brødrene til hjælp på
Slesvigs yderste grænser. Da jeg nu for tiden, i
modsætning til dengang, betvivler at mine vingede
opråb vilde i nogen væsentlig grad have gavnet
Magyarernes eller Skandinavernes sag, så anser jeg det
for heldigt at de forblev indenfor manuskriptets
halvprivate område. Afholde mig kunde jeg dog ikke
fra ved mere løftede anledninger at udtale mig i en
med mine digtninger overensstemmende passioneret
retning, hvilket imidlertid ikke, -- hverken fra venner
eller ikke-venner, -- indbragte mig andet end det
tvivlsomme udbytte, af de første at hilses som
anlagt for det ufrivilligt morsomme, medens andre fandt
det i højeste måde påfaldende at et ungt menneske
i min underordnede stilling kunde give sig af med
at drøfte ting, som end ikke de selv dristede sig til
at have nogen mening om. Jeg skylder sandheden
at tilføje at min optræden, i forskellige forholde,
heller ikke berettigede til synderligt håb om at
samfundet i mig turde påregne nogen tilvækst af
borgerlige dyder, ligesom jeg også ved epigrammer og
karrikaturtegninger lagde mig ud med flere, der
havde fortjent det bedre af mig, og hvis venskab
jeg igrunden satte pris på. Overhovedet, -- medens
en stor tid stormede udenfor, befandt jeg mig på
krigsfod med det lille samfund, hvor jeg sad
indeklemt af livsvilkår og omstændigheder.

Således var stillingen da jeg under
forberedelserne til examen gennemgik Sallusts "Catilina" samt
Ciceros taler imod sidstnævnte. Jeg slugte disse
skrifter, og nogle måneder efter var mit drama
færdigt. Som man af min bog vil se, delte jeg ikke
dengang de to gamle romerske skribenters opfatning
af Catilinas karakter og handlemåde, og jeg er endnu
tilbøjelig til at tro at der dog må have været
adskilligt stort eller betydeligt ved en mand, med
hvem majoriteternes ufortrødne sagfører Cicero ikke
fandt det hensigtsmæssigt at give sig ikast, forinden
tingene havde taget en sådan vending, at der ikke
længere var nogen fare forbunden med angrebet.
Erindres bør det også, at der gives få historiske
personer, hvis eftermæle har været mere udelukkende
i modstandernes vold, end Catilinas.

Mit drama blev skrevet i nattetimerne. Fra
min gode og skikkelige men af sin bedrift helt og
holdent optagne principal måtte jeg sågodtsom stjæle
mig fritimer til at studere, og fra disse stjålne
studietimer stjal jeg igen øjeblikke til at digte. Der blev
således ikke synderlig andet end natten at ty til.
Jeg tror, at dette er den ubevidste årsag til at
næsten hele stykkets handling foregår ved nattetid.

En for omgivelserne så uforståelig kendsgerning,
som den, at jeg befattede mig med at skrive
skuespil, måtte naturligvis holdes hemmelig; men ganske
uden medvidere kan en tyveårig digter ikke godt
forblive, og jeg betroede derfor to jævnaldrende
venner, hvad der i stilhed beskæftede mig.

Vi tre knyttede store forventninger til
"Catilina" da det var bleven færdigt. Først og fremst
skulde det nu renskrives for, under et opdigtet
forfatternavn, at indleveres til theatret i Kristiania,
og derhos skulde det offentliggøres gennem trykken.
Den ene af mine troende og trofaste påtog sig at
levere en smuk og tydelig kopi af mit rå urettede
udkast, et hverv, hvilket han udførte til den grad
samvittighedsfuldt, at han end ikke glemte en eneste
af de utallige tankestreger, som jeg i produktionens
hede havde anbragt overalt, hvor det rette udtryk
ikke i øjeblikket vilde falde mig ind. Den anden
af mine venner, hvis navn jeg her nævner, da han
ikke mere er blandt de levende, daværende student,
senere sagfører, Ole C. Schulerud, rejste til Kristiania
med afskriften. Jeg husker endnu et af hans breve,
hvori han melder mig at nu var "Catilina"
indleveret til theatret; at det snart vilde komme til
opførelse, derom kunde der naturligvis ikke være
nogen tvivl, såsom direktionen bestod af meget
skønsomme mænd; og ligesålidt kunde det betvivles at
byens samtlige boghandlere med glæde vilde betale
et klækkeligt honorar for første oplag; hvad det
kom an på, mente han, var kun at udfinde den, der
vilde gøre det højeste bud.

Efter en lang og spændende ventetid begyndte
imidlertid nogle vanskeligheder at vise sig. Fra
theaterdirektionen erholdt min ven stykket
tilbagesendt med et særdeles høfligt men ligeså bestemt
afslag. Han gik nu med manuskriptet fra
boghandler til boghandler; men alle som en udtalte de
sig i samme retning som theaterdirektionen. Den
højstbydende forlangte så og så meget for at trykke
stykket uden honorar.

Alt dette nedslog dog langtfra ikke min vens
tro på sejren. Han tilskrev mig tvertimod, at det
just var bedst således; jeg skulde selv optræde som
forlægger af mit drama; med de fornødne penge
vilde han forstrække mig; udbyttet skulde vi dele,
imod at han besørgede alt forretningsmæssigt ved
sagen -- undtagen korrekturlæsning, hvilken han
anså for overflødig, da man havde et så smukt og
tydeligt manuskript at trykke efter. I et senere
brev ytrede han, at han med disse lovende
fremtidsudsigter for øje tænkte på at opgive sine studeringer
for helt og holdent at kunne hellige sig til
udgivelsen af mine værker; to eller tre skuespil om
året, mente han at jeg med lethed måtte kunne
skrive, og ifølge en anstillet sandsynlighedsberegning
havde han udfundet at vi for overskuddet måtte om
ikke lang tid kunne foretage den mellem os oftere
aftalte eller omtalte rejse gennem Europa og Orienten.

Min rejse indskrænkede sig imidlertid foreløbig
til Kristiania. Der indtraf jeg i begyndelsen af våren
1850 og kort iforvejen var "Catilina" kommen
tilsyne i boghandelen. Stykket vakte opsigt og
interesse i studenterverdenen; men kritiken dvælede
nærmest ved de fejlfulde vers og fandt forøvrigt bogen
umoden. En mere anerkendende dom udtaltes kun
fra et enkelt hold; men denne udtalelse kom fra en
mand, hvis anerkendelse altid har været mig kær
og vægtfuld, og hvem jeg herigennem bringer min
fornyede tak. Solgt blev der nok ikke ret meget
af det lille oplag; min ven havde en del af
exemplarerne i sit værge, og jeg erindrer at en aften,
da vor huslige fællesforfatning syntes at optårne
uoverstigelige vanskeligheder for os, blev denne bunke
trykte sager gjort til makulatur og lykkelig afhændet
til en høker. I de nærmest påfølgende dage manglede
vi ingen af livets første fornødenheder. --

Under mit ophold i hjemmet i afvigte sommer,
og navnlig efter min tilbagekomst hertil, trådte de
skiftende billeder fra mit forfatterliv klarere og skarpere
frem for mig end nogensinde før. Blandt andet tog
jeg også "Catilina" for mig. Bogens indhold i det
enkelte havde jeg næsten glemt; men ved påny at
gennemlæse den fandt jeg at den dog rummede en
hel del, som jeg endnu kunde vedkende mig,
navnlig hvis man ser hen til at den er mit
begynderarbejde. Mangt og meget, hvorom min senere
digtning har drejet sig, -- modsigelsen mellem evne og
higen, mellem vilje og mulighed, menneskehedens
og individets tragedie og komedie på engang, --
kommer allerede her frem i tågede antydninger, og
jeg fattede derfor det forsæt, som et slags
jubilæumsskrift at foranstalte en ny udgave, -- et forsæt,
hvortil min forlægger med sædvanlig redebonhed gav sin
billigelse.

Men det gik naturligvis ikke an uden videre at
genoptrykke den gamle originaludgave; thi denne er.
som foran påpeget, intet andet end et aftryk af mit
ufærdige og urettede koncept eller af det allerførste
rå udkast. Ved gennemlæsningen mindedes jeg
tydeligt, hvad der oprindelig havde foresvævet mig, og
jeg så tillige at formen sågodtsom intetsteds afgav
et fyldestgørende udtryk for, hvad jeg havde villet.

eg besluttede derfor at gennemarbejde denne
min ungdomsdigtning, således, som jeg tror at jeg
allerede dengang vilde kunne have gjort det, såfremt
tiden havde stået til min rådighed og
omstændighederne havde været mig gunstigere. Ved ideerne,
forestillingerne og det heles udviklingsgang har jeg
derimod ikke rørt. Bogen er forbleven den
oprindelige, kun at den nu fremtræder i en fuldført skikkelse.

Med foranstående for øje, beder jeg, at den må
blive modtagen af mine venner i Skandinavien og
andetsteds; jeg beder at de vil modtage den som en
hilsen fra mig ved afslutningen af et tidsrum, der
for mig har været vekselfuldt og rigt på
modsætninger. Meget af hvad jeg for femogtyve år siden
drømte, er bleven virkeliggjort, om end ikke på den
måde eller så snart, som jeg da håbede. Dog tror
jeg nu at det var bedst for mig således; jeg ønsker
ikke at noget af det mellemliggende skulde have
været uprøvet, og ser jeg tilbage på det
gennemlevede som på en helhed, da gør jeg det med en
tak for alt og en tak til alle.

<tab><i>Dresden i Februar 1875.</i>

<tab><tab><tab><tab>HENRIK IBSEN.

</chapter>
PERSONERNE:

LUCIUS CATILINA, en adelig Romer.
AURELIA, hans hustru.
FURIA, en vestalinde.
CURIUS, Catilinas slægtning, en yngling.
MANLIUS, en gammel kriger.
LENTULUS, unge adelige Romere.
COEPARIUS, -''-
GABINIUS, -''-
STATILIUS, -''-
CETHEGUS, -''-
AMBIORIX, Allebrogernes udsendinger.
OLLOVICO, -''-
EN OLDING.
PRESTINDER og TJENERE i Vestas tempel.
GLADIATORER og KRIGERE.
ALLEBROGERNES LEDSAGERE.
SULLAS GENFÆRD.

(Første og anden akt foregår ved og i Rom, tredje akt i Etrurien.)

FØRSTE AKT.

(Ved den flaminiske landevej udenfor Rom. En træbevokset bakke
ved vejen. I baggrunden fremrager stadens højder og mure.
Det er aften.)

(CATILINA står oppe på bakken mellem buskerne, lænet til en træstamme.)

CATILINA.

Jeg må! Jeg må; så byder mig en stemme
i sjælens dyb, -- og jeg vil følge den.
Kraft ejer jeg, og mod til noget bedre,
til noget højere, end dette liv.
En række kun af tøjlesløse glæder --!
Nej, nej; de fyldestgør ej hjertets trang.

Jeg sværmer vildt! Kun glemsel er min higen.
Det er forbi! Mit liv har intet mål.

(efter et ophold.)

Hvad blev der vel af mine ungdomsdrømme?
Som lette sommerskyer de forsvandt.
Kun nag og skuffelse de lod tilbage; -.
hvert modigt håb har skæbnen røvet mig.

(slår sig for panden.)

Foragt dig selv! Foragt dig, Catilina!
Du føler ædle kræfter i dit sind; --
og hvad er målet for din hele stræben?
Kun mættelse for sanseligt begær.
(roligere.)

Dog, stundom end, som nu i denne time,
en lønlig længsel ulmer i mit bryst.
Ah, når jeg ser mod staden hist, det stolte,
det rige Roma, -- og den uselhed
og det fordærv, hvortil det længst er sunket,
fremtræder klart som solen for mit syn, --
da råber højt en stemme i mit indre:
vågn, Catilina; -- vågn, og vord en mand!

(afbrydende.)

Ak, det er gøgleværk og nattens drømme,
og ensomhedens åndefostre kun.
Ved mindste lyd fra virklighedens rige
de flygter ned i sjælens stumme dyb.

(Allebrogernes udsendinger, AMBIORIX og OLLOVICO, med sine LEDSAGERE
kommer nedover landevejen uden at bemærke Catilina.)

AMBIORIX.

Se hist vor rejses mål! Se Romas mure!
Mod himlen står det høje Kapitol.

OLLOVICO.

<sp>Det</sp> Roma er? Italiens herskerinde,
og snart Germanniens, -- Galliens og måské.

AMBIORIX.

Desværre, ja; -- så tør det engang vorde;
og skånselløst er Romas herredom;
den undertvungne tynger det til jorden.
Nu får vi se, hvad lod vort folk kan vente:
om her er værn mod krænkelserne hjemme,
og fred og ret for Allebrogers land.

OLLOVICO.

Det vil os skænkes.

AMBIORIX.

<tab><tab>Lad os håbe så;
thi endnu véd vi ingenting med visshed.

OLLOVICO.

Du frygter, synes det?

AMBIORIX.

<tab><tab>Med skellig grund.
Nidkær var Roma stedse for sin magt.
Og kom ihug at dette stolte rige
af høvdinger ej styres, som hos os.
Derhjemme råder vismand eller kriger, --
i kløgt den ypperste, i strid den største;
ham kårer vi til fører for vor stamme,
til dommer og til hersker for vort folk.
Men <sp>her</sp> --

CATILINA

(råber ned til dem).

<tab><tab>-- her råder vold og egennytte;
ved list og rænker blir man hersker her!

OLLOVICO.

O, ve os, brødre, -- han har os beluret!

AMBIORIX

(til Catilina).

Er så den ædelbårne Romers skik?
Et kvindeværk er det i vore dale.

CATILINA

(stiger ned på vejen).

Frygt ikke; -- spejden er ej  min bedrift;
tilfældig kun jeg hørte eders tale. --

Fra Allebrogerlandet kommer I?
I Roma tror I retfærd er at finde ?
Vend om! Drag hjem! Her råder tyranni
og uretfærd langt mer end nogensinde.
En republik af navnet er det vel;
og dog, hver borger er en bunden slave,
forgældet, og afhængig som en træl
af et senat -- tilfals for gunst og gave.
Forsvunden er den fordums samfunds-ånd,
det frisind, Roma havde før i eje; --
liv, sikkerhed, er af senatets hånd
en nåde, som med guld man må opveje.
Her gælder magtsprog, ej retfærdighed;
den ædle står af vælden overskygget --

AMBIORIX.

Men sig, -- hvo er da du, der bryder ned
den grund, hvorpå vort hele håb var bygget?

CATILINA.

En mand, der føler varmt for friheds sag;
en fiende af uretfærdigt vælde;
en ven af hver en undertrykt, hver svag, --
med lyst og mod, den mægtige at fælde.

AMBIORIX.

Det stolte Romerfolk --? Ah, Romer, svar; --
du sikkert vil os fremmede bedrage.
Er det ej mere, hvad det fordum var:
tyranners skræk, beskytter for den svage?

CATILINA

(peger mod staden og siger:)

Se. Allebroger, -- hist på højden truer,
med herskertrods, det store Kapitol.
Se, hvor i rødlig aftenglans det luer
ved sidste blinket ifra vestens sol. --
Så flammer også Romas aftenrøde;
dets frihed hylles ind i trældoms nat. --
Dog, på dets himmel snart en sol skal gløde;
og for dens stråler svinder mulmet brat.

(han går.)

(En søjlegang i Rom.)

(LENTULUS, STATILIUS, COEPARIUS og CETHEGUS kommer ind i ivrig samtale.)

COEPARIUS.

Ja, du har ret; det vorder stedse værre.
Hvad enden bliver, véd jeg ikke selv.

CETHEGUS.

Ej! Aldrig falder det mig ind at tænke
på enden. Øjeblikket nyder jeg.
Hver glædens skål jeg stikker ud -- og lader
det hele gå sin egen skæve gang.

LENTULUS.

Vel den, der kan. Det mig forundtes ikke
så ligegyldigt at imødese
den dag, da intet mer vi har tilovers,
og ingen fordring fyldestgøres kan.

STATILIUS.

Og aldrig glimt af udsigt til det bedre!
Dog, det er sandt: en levevis, som vor --

CETHEGUS.

O, ti med sligt!

LENTULUS.

<tab><tab>Mit sidste arvestykke
blev denne morgen mig for gæld berøvet.

CETHEGUS.

Nu væk med sorg og klager! Følg mig, venner!
I lystigt drikkelag vi drukner dem!

COEPARIUS.

Ja, ja; det vil vi! Kom, I glade brødre!
LENTULUS.

Vent lidt; hist ser jeg gamle Manlius; --
jeg tænker han, som vanligt, søger os.

MANLIUS

(træder hæftig ind).

Forbandet være disse lumpne hunde!
Retfærdighed de kender ikke mer.

LENTULUS.

Hvad er påfærde? Hvorfor så forbittret?

STATILIUS.

Har ågerkarle plaget også dig?

MANLIUS.

Hel andet. Hør! Som I vel alle véd,
har jeg med hæder tjent i Sullas hær.
Et stykke agerland blev min belønning.
Da krigen var tilende leved jeg
af dette gods; til nød det mig ernæred.
Nu er det taget fra mig! Som det heder --
skal statens ejendomme drages ind,
til ligelig fordeling på enhver.
Det er et røveri, og intet andet!
Kun egen griskhed søger de at mætte.

COEPARIUS.

Så skalter de med vore rettigheder!
De mægtige tør øve, hvad de vil.

CETHEGUS

(muntert).

Slemt nok for Manlius! Dog, værre slag
har rammet mig, som nu jeg skal fortælle.
Tænk eder kun, -- min smukke elskerinde,
min Livia, har troløst mig forladt,
just nu, da alt, hvad end mig var tilovers,
for hendes skyld jeg havde ødslet bort.

STATILIUS.

Din overdåd tilskrives må dit uheld.

CETHEGUS.

Tilskriv det, hvad du vil; jeg giver ej
på mine ønsker slip; dem vil jeg stille
tilfreds så længe, som jeg det formår.

MANLIUS.

Og jeg, der tappert kæmped for den hæder,
den magt, hvormed de stolte praler nu!
Jeg skal --! Ah, var den gamle kække skare
af mine våbenfæller endnu her!
Men, nej; den største delen er jo død;
og resten lever spredt i alle lande. --

O, hvad er I, den unge slægt, mod hine?
For magten bøjer I jer dybt i støvet;
I har ej mod at bryde eders lænker;
I bærer tålsomt dette trælleliv!

LENTULUS.

Ved guderne, -- skønt krænkende han taler,
er sandhed dog i hvad han sagde der.

CETHEGUS.

O, ja; ja vel; -- ret må vi give ham.
Men hvordan gribe fat? Se, det er tingen.

LENTULUS.

Ja, sandhed er det. Altfor længe tålte
vi undertrykkelsen. Nu er det tid
at kaste af de bånd, som uretfærd
og herskesyge rundt om os har flettet.
STATILIUS.

Ah, jeg forstår dig, Lentulus! Dog se,
til sligt behøver vi en kraftig leder --
med mod og indsigt nok. Hvor findes han?

LENTULUS.

Jeg kender en, der mægter os at lede.

MANLIUS.

Du mener Catilina?

LENTULUS.

<tab><tab>Netop ham.

CETHEGUS.

Ja, Catilina; han var kanske manden.

MANLIUS.

Jeg kender ham. Jeg var hans faders ven,
med hvem i mangt et slag jeg fægted sammen.
Hans lille søn fik følge ham i krigen.
I hin tid alt var drengen vild, ustyrlig;
dog, sjeldne gaver var hos ham at spore; --
hans sind var højt, hans mod urokkeligt.

LENTULUS.

Jeg tror at finde ham ret beredvillig.
I aftes mødte jeg ham dybt forstemt.
Han ruger over hemmelige anslag; --
et dristigt mål han havde længst isigte.

STATILIUS.

Ja, konsulatet har han længe søgt.

LENTULUS.

Det vil ej lykkes ham; thi voldsomt har
lians fiender imod ham talt og tordnet; --
han var tilstede selv, og rasende
forlod han rådet -- pønsende på hævn.

STATILIUS.

Da går han sikkert på vort forslag ind.

LENTULUS.

Jeg håber det. Dog først vi planen må
i enrum veje. Tiden er os gunstig.

(de går.)

*

(I Vesta-templet i Rom. På et alter i baggrunden brænder en lampe
med den hellige ild.)

(CATILINA, fulgt af CURIUS, kommer listende ind mellem søjlerne.)

CURIUS.

Hvad, Catilina, -- hid du fører mig?
I Vestas tempel!

CATILINA

(leende).

<tab><tab>Nu ja; som du ser!

CURIUS.

I guder, -- hvilket letsind! End idag
har Cicero i rådet tordnet mod dig;
og dog du kan --

CATILINA.

<tab><tab>O, lad det være glemt!

CURIUS.

Du er i fare, og forglemmer den --
ved blindt at styrte dig ind i en anden.
CATILINA

(muntert).

Forandring er min lyst. Jeg aldrig ejed
en vestalindes elskov, -- den forbudne; --
thi kom jeg hid at friste lykkens gunst.

CURIUS.

Hvad siger du? Umuligt! Det er spøg!

CATILINA.

En spøg? Ja visst, -- som hver min kærlighed; --
men alvor er dog, hvad jeg nys dig sagde.
Ved sidste skuespil jeg så på torvet
prestinderne i stort og festligt optog.
Tilfældigvis på en af dem jeg sænked
et øjekast, -- og med et flygtigt blik
hun mødte mit. Det trængte gennem sjælen.
Ah, dette udtryk i det sorte øje
jeg aldrig så hos nogen kvinde før.

CURIUS.
Det vil jeg tro. Men sig, -- hvad fulgte siden?

CATILINA.

I templet har jeg vidst at slippe ind,
har flere gange set og talt med hende.
O, hvilken forskel mellem denne kvinde
og min Aurelia.

CURIUS.

<tab>Du elsker begge
på engang? Nej, -- det kan jeg ej forstå.

CATILINA.

Besynderligt. Jeg fatter det ej selv.
Og dog -- jeg elsker begge, som du siger.
Men hvor forskellig er ej denne elskov!
Aurelia er øm og stemmer tidt
med blide ord mit sind til ro og mildhed; --
hos Furia --. Gå, gå; der kommer nogen.

(de skjuler sig mellem søjlerne.)

FURIA

(kommer ind fra den anden side).

Forhadte haller, -- vidner til min smerte,
hjem for den kval, hvortil jeg er fordømt!
Hvert herligt håb, hver tanke, som jeg nærte,
er slukt i dette hjerte, -- gennemstrømt
af febergysen snart, og snart af gløden,
mer hed og brændende end flammen der. --

Ah, hvilken skæbne! Og hvad var vel brøden,
som fængsled mig til dette tempel her, --
som røved mig enhver min ungdomsglæde, --
i livets varme vår hver skyldfri lyst?

Dog ingen tåre skal mit øje væde;
kun hævn og had beliver dette bryst.

CATILINA

(træder frem).

Og heller ej for mig en anden lue --
en mere blid -- du nærer, Furia?

FURIA.

I guder! Du, forvovne, her igen?
Du frygter ej --?

CATILINA.

<tab>Jeg kender ikke frygt.
Det stedse var min lyst at trodse faren.

FURIA.

O, herligt; herligt! Så er og <sp>min</sp> lyst; --
og dette tempel hader jeg desmere,
fordi jeg lever her i stadig tryghed,
og ingen fare bag dets mure bor.
O, denne tomme, handlingsløse færden,
et liv, så mat, som lampens sidste blus --!
Hvor trang en tumleplads for al min fylde
af vide formål og af hede ønsker!
At knuges sammen mellem disse vægge; --
her stivner livet; håbet slukkes ud;
her sniger dagen døsigt sig tilende,
og ingen tanke rettes mod en dåd.

CATILINA.

Ah, Furia, hvor sælsom er din tale!
Den er som genlyd fra min egen barm, --
som om med flammeskrift du vilde male
enhver min higen, svulmende og varm.
Så knuger naget også dette hjerte;
som dit -- af hadet, hærdes det til stål;
som dig, mig røvedes hvert håb, jeg nærte;
mit levnet er -- som dit -- foruden mål.

Og dog jeg gemmer taus min kval, mit savn;
og ingen aner, hvad der gløder i mig.
De håner og foragter mig, -- de usle;
de fatter ej, hvor højt mit hjerte slår
for ret og frihed, og for alt, hvad ædelt
bevæged sig i nogen Romers sind.

FURIA.

Jeg vidste det! Din sjæl, og ingen anden,
er skabt for mig, -- så råber lydt en røst,
som aldrig fejler og som ej bedrager.
Så kom! O, kom -- og lad os følge røsten!

CATILINA.

Hvad mener du, min skønne sværmerinde?

FURIA.

Kom, -- lad os flygte langt fra dette sted;
et nyskabt fædreland vi vil os finde.
Her kues åndens stolthed og dens flugt;
her slukker lavhed hver en herlig funke
før den til flammers leg får blusse frem.
Kom, lad os flygte; -- se, for frihedssindet
er hele jordens kreds et fædrehjem!

CATILINA.

O, mægtigt tryllende du drager mig --

FURIA.

Så lad os nytte dette øjeblik!
Højt over fjelde; vidt bag havets flade, --
langt, langt fra Roma standser først vor flugt.
Dig følger sikkert tusend venners skare;
i fjerne lande fæster vi vort bo;
der hersker vi; der skal sig åbenbare,
at intet hjerte slog som disse to!

CATILINA.

O, skønt! -- Men flygte? Hvorfor skal vi flygte?
Se, her kan også frihedsflammen næres;
her findes og en mark for dåd og handling,
så stor, som selv din sjæl begærer den.

FURIA.

Her, siger du? Her, i det usle Roma,
hvor ikkun slavesind og voldsmagt findes?
Ah, Lucius, er også du blandt dem,
som uden rødme Romas fortid mindes?
Hvo råded fordum her? Hvo råder nu?
Dengang en helteflok, -- og nu en skare
af trælles trælle --

CATILINA.

<tab>Spot mig også du; --
men vid, -- for Romas frihed at bevare,
for end engang at se dets sunkne glans,
med glæde jeg, som Curtius, mig styrted
i svælget ned --

FURIA.

<tab>Dig tror jeg; dig alene;
dit øje brænder; du har sandhed talt.
Dog, gå; thi snart prestinderne kan ventes;
på denne tid de plejer samles her.

CATILINA.

Jeg går; dog kun for atter dig at møde.
En tryllekraft mig fængsler til din side; --
så stolt en kvinde så jeg aldrig før.

FURIA

(med et vildt smil).

Da lov mig et; og sværg, at du vil holde,
hvad du mig lover. Vil du, Lucius?

CATILINA.

Alt vil jeg, hvad min Furia forlanger;
byd over mig, og sig, hvad jeg skal love.

FURIA.

Så hør. Skønt her jeg som en fange lever,
jeg véd, i Roma færdes der en mand,
hvem jeg har svoret fiendskab indtil døden --
og had bag gravens sorte skygger selv.

CATILINA.

Og så --?

FURIA.

Så sværg, -- min fiende skal vorde
til døden din. Vil du, min Lucius?

CATILINA.

Det sværger jeg ved alle store guder!
Det være svoret ved min faders navn
og ved min moders minde --! Furia, --
hvad fattes dig? Dit øje flammer vildt, --
og marmorhvid, som ligets, er din kind.

FURIA.

Jeg véd det ikke selv. -- En ildflod strømmer
igennem mig. Sværg! Sværg din ed tilende!

CATILINA.

Udøs, I vældige, på denne isse
al eders harm, og lad jer vredes lyn
mig sønderknuse, hvis min ed jeg bryder:
en dæmon lig jeg skal forfølge ham!

FURIA.

Alt nok; jeg tror dig. Ah, min barm det letted.
I dine hænder hviler nu min hævn.

CATILINA.

Udføres skal den. Dog, nu sig mig blot, --
hvo er din fiende? Hvad var hans brøde?

FURIA.

Ved Tibers bredder, langt fra stadens larm,
min vugge stod; der var mit stille hjem.
En elsket søster leved der med mig,
til vestalinde kåret alt som barn. --
Da kom en niding til vor fjerne egn; --
han så den unge vordende prestinde --

CATILINA

(overrasket).

Prestinde? Sig mig --! Tal --!

FURIA.

<tab>Han skænded hende.
Hun søgte sig en grav i Tiber-strømmen.
CATILINA

(urolig)

Du kender ham?

FURIA.

<tab>Jeg så ham ingensinde.
Alt var forbi, da sorgens bud mig bragtes.
Nu kender jeg hans navn.

CATILINA.

<tab>Så nævn det da!

FURIA.

Det navn har ry. Han heder Catilina.

CATILINA

(farer tilbage).

Hvad siger du? O, rædsel! Furia --!

FURIA.

Kom til dig selv! Hvad fattes dig? -- Du blegner.
Min Lucius, -- er denne mand din ven?

CATILINA.

Min ven? Nej, Furia, -- nu ikke mere.
Jeg har forbandet, -- svoret evigt had --
mig selv.

FURIA.
<tab>Dig selv! Du -- du er Catilina?

CATILINA.

Jeg er det.

FURIA.

<tab>Du min Silvia vanæred?
Ah, så har Nemesis jo hørt mit råb; --
selv har du hævnen nedkaldt på dit hoved!
Ve over dig, du voldsmand, -- ve!
CATILINA.

<tab>Hvor blankt
dit øje stirrer på mig! Silvias skygge
du tykkes lig i lampens matte skin!

(han iler ud; lampen med den hellige ild slukner.)

FURIA.

(efter et ophold).

Ja, nu forstår jeg det. Fra mine blikke
er sløret faldet, -- og jeg ser i natten.
Had var det, som, da første gang jeg skued
på torvet ham, sig sænked i mit bryst. --
En sælsom følelse; en blodrød flamme!
O, han skal føle, hvad et had som mit,
et evigt gærende, et aldrig mættet,
kan ruge ud til hævn og til fordærv!

EN VESTALINDE

(træder ind).

Gå, Furia; din vagt er nu tilende;
thi kom jeg hid --. Dog, hellige gudinde, --
hvad ser jeg! Ve dig; ve dig! Flammen slukt!

FURIA

(forvildet).

Slukt, siger du? Så vildt den aldrig brændte; --
den slukkes ej.

VESTALINDEN.

<tab>I magter, -- hvad er dette?

FURIA.

Nej, hadets ildhav slukkes ej så let!
Se, kærligheden blaffer op -- og dør
i næste stund; men hadet --
VESTALINDEN.

<tab>Alle guder, --
det er jo vanvid!

(råber ud.)

<tab>Kom! Til hjælp; til hjælp!

(VESTALINDER og TEMPELTJENERE iler ind.)

NOGLE.

Hvad er påfærde?

ANDRE.

<tab>Vestaflammen slukket!

FURIA.

Men hadets brænder; hævnens blusser højt!

VESTALINDERNE.

Bort, bort med hende; bort til dom og straf!

(de fører hende ud imellem sig.)

CURIUS

(træder frem).

Til fængslet føres hun. Derfra til døden. --
Nej, nej, ved guderne, det må ej ske!
Skal hun, den stolteste af alle kvinder,
i skændsel ende, levende begravet? --

O, aldrig følte jeg mig så tilmode.
Er dette kærlighed? Ja, sådan er det. --
Ved mig hun frelses skal! -- Men Catilina?
Med had og hævn hun vil forfølge ham.
Har han af avindsmænd ej nok tilforn?
Tør endnu jeg hans fienders antal øge?
Han var imod mig som en ældre broder;
mig byder taksomhed at skærme ham. --
Men kærligheden? Ah, hvad byder den?
Og skulde han, den kække Catilina,
vel skælve for en kvindes anslag? Nej;
til redningsværk endnu i denne stund!
Vent, Furia; -- jeg drager dig af graven
til livet, -- gjaldt det end mit eget liv!

(han går hurtigt bort.)

*

(En sal i Catilinas hus.)

CATILINA

(kommer heftig og urolig ind).

"Ah, så har Nemesis jo hørt mit råb;
selv har du hævnen nedkaldt på dit hoved."
Så lød det jo fra sværmerindens læber.
Forunderligt! Måske det var et vink, --
et varsel om, hvad tiden bringer med sig.

Så har jeg da med ed mig viet ind
til blodig hævner af min egen brøde.
Ah, Furia, -- mig tykkes end, jeg ser
dit flammeblik, vildt, som en dødsgudindes!
Hult ringer dine ord for mine øren; --
og alle dage skal jeg eden mindes.

(Under det følgende træder AURELIA ind og nærmer sig ham uden at
bemærkes.)

CATILINA.

Dog, det er tåbeligt at tænke mer
på denne galskab; -- andet er det ikke.
Ad bedre veje kan min grublen gå;
et større formål bydes mine kræfter.
Al tidens uro maner med sit krav;
mod den jeg må enhver min tanke vende;
håb, tvivl mig tumler som et stormfuldt hav --

AURELIA

(griber hans hånd).

Tør din Aurelia ej grunden kende?
Tør hun ej vide, hvad der i dit bryst
bevæger sig og kæmper vildt derinde?
Tør hun ej yde dig en hustrus trøst
og bringe pandens mulm til at forsvinde?

CATILINA

(mildt).

O, min Aurelia, -- hvor god og øm --.
Dog, hvorfor skal jeg livet dig forbittre?
Hvi skal med dig jeg dele mine sorger?
For min skyld har du døjet smerte nok.
Herefterdags jeg på min egen isse
vil bære, hvad mig skæbnen fiendsk beskar, --
al den forbandelse, der ligger i
foreningen af stærke sjælekræfter,
af varme længsler mod et dådrigt liv,
med usle kår, der kuer åndens stræben. --
Skal også du, i lange dybe drag,
min skæbnes bittre skål til bunden tømme?

AURELIA.

En kærlig trøst er stedse kvindens sag,
kan hun end ej, som du, om storhed drømme.
Når manden kæmper for sin stolte drøm,
og al hans løn er skuffelse og kummer, --
da lyder hendes tale blid og øm,
og dysser ind ham i en kvægsom slummer;
da fatter han at og det stille liv
har glæder, som den vilde tummel savner.

CATILINA.

Ja, du har ret; jeg føler det så vel.
Og dog, jeg kan mig ej fra larmen rive.
En evig uro gærer i min barm; --
kun livets tummel mægter den at stille.

AURELIA.

Er din Aurelia dig ikke nok, --
formår hun ej, din sjæl tilfreds at stille, --
så åbn dog hjertet for et venligt ord,
en kærlig trøst ifra din hustrus læber.
Kan hun ej mætte denne hede trang,
kan hun ej følge dine tankers flyven, --
vid: hun formår at dele hver din sorg,
har kraft og mod at lette dine byrder.

CATILINA.

Så hør da, min Aurelia, hvad der
i disse dage mig så dybt forstemte.
Du véd, jeg længst har konsulatet søgt --
foruden held. Du kender jo det hele; --
hvordan, for stemmer at erhverve mig,
jeg har forødt --

AURELIA.

<tab>O, ti, min Catilina;
det smerter mig --

CATILINA.

<tab>Du laster og min færd?
Hvad bedre middel havde jeg at vælge? --
Til ingen nytte spildte jeg mit eje;
kun spot og skændsel blev min hele vinding.
Nys i senatet har min avindsmand,
den trædske Cicero, mig trådt i støvet.
Hans tale var en skildring af mit liv,
så skrigende, at selv jeg måtte gyse.
I hvert et blik jeg læste skræk og gru;
med afsky nævnes navnet Catilina;
til efterslægten vil det bringes, som
et billed på en fæl og rædsom blanding
af tøjlesløshed og af uselhed,
af hån og trods mod alt, hvad der er ædelt. --
Og ingen dåd får rense dette navn
og slå til jorden, hvad man fult har løjet!
Enhver vil tro, hvad rygtet har fortalt --

AURELIA.

Men jeg, min husbond, tror ej slige rygter.
Lad hele verden end fordømme dig;
lad dem kun skændsel på dit hoved dynge; --
jeg véd, du gemmer inderst i dit sind
en spire, som kan sætte blomst og frugt.
Dog, her formår den ej at bryde frem;
og giftigt ukrudt vil den snarlig kvæle.
Lad os forlade dette lastens hjem; --
hvad binder dig? Hvi skal vi her vel dvæle?

CATILINA.

Jeg skulde rømme marken, -- drage bort?
Jeg skulde slippe mine største tanker?
Den druknende -- endskønt foruden håb --
sig klynger fast dog til de knuste planker;
og sluges vraget af den våde grav,
og er det sidste skimt af redning svunden, --
den sidste planke han med sidste kraft
omklamrer, synkende med den til bunden.

AURELIA.

Men hvis en gæstmild kyst tilsmiler ham
med grønne lunde langsmed havets vove,
da vågner håbet atter i hans barm, --
han stræber did, imod de lyse skove.
Der er det skønt; der hersker stille fred;
der triller bølgen lydløst imod stranden;
der lægger han de trætte lemmer ned,
og kølig aftenvind omvifter panden; --
den jager bort hver sorgens mørke sky;
en trøstig ro blir i hans sind tilbage; --
der dvæler han og finder kvægsomt ly
og glemsel for de svundne tunge dage.
Den fjerne genlyd kun af verdens larm
formår at trænge til hans lune bolig.
Den bryder ikke freden i hans barm; --
den gør hans sjæl end mere glad og rolig;
den minder ham om den forsvundne tid,
med knuste formål og med vilde glæder;
han finder dobbelt skønt det stille liv --
og bytter ej med nogen Romers hæder.

CATILINA.

Du taler sandhed; og i denne stund
jeg kunde følge dig fra strid og tummel.
Men kan du nævne mig så dulgt et sted,
at vi kan leve der i ly og stilhed?

AURELIA

(glad).

Du vil, min Catilina! Hvilken fryd, --
o, mere rig, end dette bryst kan rumme!
Så lad det ske! Endnu i denne nat
afsted vi drager --

CATILINA.

<tab>Hvorhen skal vi drage?
Nævn mig den plet, hvor hjemligt jeg tør lægge
til ro mit hoved!

AURELIA.

<tab>Kan du sådan tale?
Har du forglemt vort lille landsted, hvor
min barndom svandt, og hvor vi siden glade,
i elskovs første lykkelige tid,
har levet mange muntre sommerdage?
Hvor var vel græsset mere grønt end der?
Hvor større kølighed i skovens skygge?
Den hvide villa mellem mørke trær
fremtitter, vinkende til rolig hygge.
Did flygter vi og vier ind vort liv
til landlig syssel og til fredsom glæde; --
der skal opmuntre dig en kærlig viv;
med kys hun skal enhver din kummer sprede.

(smilende.)

Og når, med markens blomster i din favn,
du træder ind til mig -- din herskerinde, --
da råber jeg min blomsterfyrstes navn
og binder laurbærkransen om hans tinde! --
Men hvorfor blegner du? Du knuger vildt
min hånd, -- og sælsomt flammer dine blikke --

CATILINA.

Ve mig, Aurelia; din fryd er spildt; --
didhen at føre dig formår jeg ikke.
Det kan jeg aldrig mer!

AURELIA.

<tab>Du skrækker mig!
Dog, ikke sandt, -- du spøger, Catilina?

CATILINA.

Jeg spøge! O, hvis blot det var en spøg!
Men hver dit ord, lig hævnens hvasse pile,
igennemborer dette pinte bryst,
som skæbnen aldrig vil forunde hvile.

AURELIA.

I guder; tal! Hvad mener du?

CATILINA.

<tab>Se her!
Her er dit landsted, -- her din fremtids glæde!

(han trækker en pung med guldpenge frem og kaster den på bordet.)
AURELIA.

O, du har solgt --?

CATILINA.

<tab>Alt solgte jeg idag; --
og i hvad hensigt? Ah, for at bestikke --

AURELIA.

Tal ikke mere! Lad os ikke tænke
på denne sag; det volder jo kun sorg.

CATILINA.

Mig knuser tifold mer dit stille tålmod,
end selv et smertesskrig ifra din læbe!

(EN GAMMEL SOLDAT kommer ind og nærmer sig Catilina.)

SOLDATEN.

Tilgiv mig, herre, at jeg træder ind
så sent på dagen, umeldt, i din bolig.
Vær ikke vred --

CATILINA.

<tab>Hvad er dit ærend her?

SOLDATEN.

Mit ærend er en ydmyg bøn. Du sikkert
vil høre den. Jeg er en fattig mand,
som ofret har min kraft for Romas hæder.
Nu er jeg svækket, kan ej tjene længer,
og mine våben hænger rustne hjemme.
Min alders håb stod til min Søn. Han har
med sine hænders arbejd mig ernæret.
Ak, -- for en gæld han sidder fængslet nu.
Og ingen redning --. Hjælp mig; hjælp mig, herre!

(knælende.)

En liden skærv! Jeg vandret har fra hus
til hus; men hver en dør forlængst var lukket.
Jeg véd ej udvej mer --
CATILINA.

<tab>Det ligner dem!
Se her et billed på de manges nød.
Så lønner man den tappre gamle skare.
Ej findes taksomhed i Roma længer!
Der var en tid, da jeg i billig harm
gad straffe dem med sværd og røde flammer;
men bløde ord har lydt til mig fornylig;
mit sind er barnemildt; jeg vil ej straffe; --
at lindre sorgen er jo og en gerning. --
Der, gamle kriger; -- klar med det din gæld.

(han rækker ham pungen med guldpengene.)

SOLDATEN

(rejser sig).

O, gode herre, -- tør jeg tro dit ord?

CATILINA.

Ja; skynd dig, gubbe; løs din alders håb.

(Soldaten går hurtigt bort.)

CATILINA.

En bedre brug, -- ej sandt, Aurelia? --
end til bestikkelser og stemmekøb.
Vel er det skønt at knuse voldsmænds magt;
men stille trøst har også sin belønning.

AURELIA

(kaster sig i hans arme).

O, rig og ædel er endnu din sjæl.
Nu kender jeg igen min Catilina!
(Et underjordisk gravkammer med en nylig igenmuret åbning højt oppe
på bagvæggen. En lampe brænder mat.)

(FURIA, iført lange sorte klæder, står i en lyttende stilling nede i
gravkamret.)

FURIA.

Det drønner hult. Det tordner visst deroppe.
Det lyder til mig helt herned i graven.
Men graven selv, den er så stille -- stille!
Er jeg til døsig ro da evig dømt?
Skal end ej her ad sammenslyngte veje
jeg vandre frem, som stedse var min lyst?

(efter et ophold.)

Det var et sælsomt liv; -- en sælsom skæbne.
Lig stjerneskuddet alting kom -- og svandt.
Han mødte mig. En lønlig trolddomsmagt,
en indre samklang drog os mod hinanden.
Jeg var hans hævngudinde, -- han mit offer; --
men straffen fulgte hævnerinden brat.

(atter ophold.)

Nu er det lyst deroppe. -- Fjernes jeg
nedad -- umærkeligt -- fra lysets bolig?
Ah, vel mig, hvis så er, -- hvis denne dvælen
i gravens skød igrunden er en flugt
på lynets vinger ned mod mørkets lande, --
hvis alt jeg nærmer mig den brede Styx!
Der vælter bølgen blytungt imod bredden;
der sysler Charon lydløs i sin båd.
Snart er jeg der! Der vil jeg taus mig sætte
ved færgestedet, -- spørge hver en ånd,
hver flygtig skygge, som fra livets rige
let-skridende sig nærmer dødens flod, --
vil spørge ham, hvorledes Catilina
vel færdes blandt de levende deroppe, --
vil spørge, hvordan han har holdt sin ed.
Jeg lyse vil med blålig svovelfakkel
hver dødning ind i øjets brustne dyb, --
se efter, om det ej er Catilina.
Og når han kommer, vil jeg følge ham; --
da gør vi begge overfarten sammen,
betræder begge Plutons stille sal.
Jeg og som skygge følge skal hans skygge; --
hvor Catilina er, må Furia være!

(efter et ophold, mattere.)

Ah, luften blir så lummer og så kvalm, --
og åndedrættet stedse mere tungt. --
Så nærmer jeg mig da de sorte sumpe,
hvor underverdnens floder strømmer trægt --

(hun lytter; der høres en dump larm.)

Et sagte drøn? Som åreslag det lyder.
Det er de dødes færgemand, der kommer
at hente mig. Nej, her -- her vil jeg vente!

(Stenene i den nylig tilmurede åbning brydes fra hverandre. CURIUS
kommer tilsyne udenfor; han vinker til hende.)

FURIA.

Vær hilset, Charon! Er du alt beredt
at føre mig som gæst til dødens haller?
Her vil jeg vente!

CURIUS

(hviskende).

<tab>Ti; -- jeg frelser dig!

*

ANDEN AKT.

(En sal i Catilinas hus, med åben søjlegang i baggrunden. En lampe
oplyser salen.)

(CATILINA går op og ned ad gulvet. LENTULUS og CETHEGUS er hos ham.)

CATILINA.

Nej, nej! Jeg siger, I forstår ej selv,
hvad I forlanger af mig. Skulde jeg
forræderisk en borgerkrig begynde, --
med Romer-blod besmitte mine hænder?
Jeg gør det aldrig! Lad kun hele staden
fordømme mig --

LENTULUS.

<tab>Du vil ej, Catilina?

CATILINA.

Jeg vil ej.

CETHEGUS.

<tab>Sig mig, -- har du intet her
at hævne, -- ingen, som du vel gad ramme?

CATILINA.

Lad hævne, hvo der vil; jeg gør det ej.
Dog, taus foragt er også jo en hævn; --
den være skal min eneste.
CETHEGUS.

<tab>Aha, --
vi kom nok i en ubelejlig stund.
Men morgendagen vil dig sikkert bringe
på andre tanker.

CATILINA.

<tab>Hvorfor morgendagen?

CETHEGUS.

Her går en hob forunderlige rygter.
Nys er en vestalinde ført til døden --

CATILINA
(overrasket).

En vestalinde? Ah, hvad siger du?

LENTULUS.

Ja visst; en vestalinde. Mange mumler --

CATILINA.

Hvad mumler de?

CETHEGUS.

<tab>At du er ej så ganske
foruden del i denne mørke sag.

CATILINA.

Det tror man om mig?

LENTULUS.

Hm, -- så løber rygtet.
Nu ja, -- for os, for dine gode venner,
kan sligt jo være, som det være vil; --
men folket, Catilina, dømmer strængere.

CATILINA
(i tanker),

Og er hun død?
CETHEGUS.

<tab>Det er hun uden tvivl.
En times ophold i forbrydergraven
er mer end nok --

LENTULUS.

<tab>Det kommer os ej ved;
det var ej derfor vi om hende talte.
Men hør mig, Catilina! Tænk dig om.
Du søgte konsulatet. Al din velfærd
hang i den ene skøre håbets tråd; --
nu er den brusten; nu er alt forbi.

CATILINA (som før).

"Selv har du hævnen nedkaldt på dit hoved."

CETHEGUS.

Ryst slige tanker af; de nytter ej.
Vis dig som mand; endnu kan slaget vindes;
en kæk beslutning --; du har venner nok;
vi følger dig på allerførste vink. --
Du fristes ikke? Svar!

CATILINA.

<tab>Nej, siger jeg!
Og hvorfor vil I sammensværge jer?
Tal ærligt! Drives I af friheds-længsel?
Er det, for Romas storhed at forynge,
at I vil styrte alt?

LENTULUS.

<tab>Nej, ingenlunde;
men håb om egen storhed er jo dog
tilstrækkelig bevæggrund, Catilina!

CETHEGUS.

Og midler nok til rigt at nyde livet,
er heller ej så ganske at forkaste.
Det er min tragten; -- jeg er ej ærgærrig.

CATILINA.

Jeg vidste det. Kun usle snevre hensyn
til egen fordel er, hvad eder driver.
Nej, venner, nej; mod større mål jeg sigted!
Vel har jeg ved bestikkelser forsøgt
at rive konsulatet til mig; dog,
mit anslag rummed mer, end hvad man skulde
fra slige midler dømme. Borgerfrihed
og statens vel var målet for min stræben.
Man har mig miskendt; skinnet var imod.
Min skæbne vilde det. Det må så være!

CETHEGUS.

Nu vel; men tanken på den venneflok,
du frelse kan fra undergang og skændsel --?
Du véd, at inden kort tid er vi bragt
til betlerstaven ved vort løse levnet.

CATILINA.

Så stands itide; det er min beslutning.

LENTULUS.

Hvorledes, Catilina, -- du vil ændre
din levevis? Ha-ha; du spøger vel?

CATILINA.

Det er mit alvor, -- ved de store guder!

CETHEGUS.

Nu, så er ingen udvej med ham mere.
Kom, Lentulus; vi melde må de andre,
hvad svar han gav os. Vi vil finde dem
i muntert gilde hist hos Bibulus.

CATILINA.

Hos Bibulus? Hvormangen lystig nat
jeg sværmet har hos Bibulus med eder!
Nu er det ude med mit vilde liv;
før dagen gryr har staden jeg forladt.

LENTULUS.

Hvad siger du?

CETHEGUS.

<tab>Du rejse vil herfra?

CATILINA.

I denne nat, ledsaget af min hustru,
farvel for livet jeg og Roma tager.
I Galliens dale grunder jeg et hjem; --
den mark, jeg rydder, skal ernære mig.

CETHEGUS.

Du vil forlade staden, Catilina?

CATILINA.

Jeg vil; jeg må! Her tynges jeg af skændsel.
Ah, jeg har mod, min fattigdom at bære;
men i hver Romers blik at læse hån
og fræk foragt --! Nej, nej; det er formeget!
I Gallien kan jeg leve dulgt og stille;
der vil jeg glemme, hvad jeg engang var,
vil døve driften til de store formål,
vil som  en uklar drøm min fortid mindes.

LENTULUS.

Nu, så lev vel; og lykken følge dig!

CETHEGUS.

Husk os med venlighed, som vi vil huske
dig, Catilina! Nu fortæller vi
til brødrene dit nye sære forsæt.
CATILINA.

Og bring dem så min broderlige hilsen!

(Lentulus og Cethegus gar.)

(AURELIA er trådt ind fra siden, men standser frygtsom ved synet af de
bortgående; når de er ude, nærmer hun sig Catilina.)

AURELIA (blidt bebrejdende).

Igen de vilde venner i dit hus?
O, Catilina --!

CATILINA.

<tab>Det var sidste gang.
Nu tog jeg afsked med dem. Hvert et bånd,
som bandt til Roma mig, er overhugget
for alle tider.

AURELIA.

Jeg har pakket sammen
vor smule ejendom. Det er ej meget; --
dog nok for nøjsomheden, Catilina!

CATILINA (i tanker).

Ja, mer end nok for mig, som tabte alt.

AURELIA.

O, grubl ej over, hvad der ej kan ændres; --
forglem, hvad du --

CATILINA.

<tab>Vel den, der kunde glemme, --
der kunde rive mindet ud af sjælen,
og alle håb, og alle ønskers mål!
Det kræver tid, før jeg så vidt kan komme;
men jeg vil stræbe --
AURELIA.

<tab>Jeg vil hjælpe dig;
og du skal finde lindring for dit savn.
Dog, bort herfra vi må så snart som muligt.
Her taler livet til dig som en frister. --
Ej sandt, -- vi rejser end i denne nat?

CATILINA.

Jo, jo, -- i denne nat, Aurelia!

AURELIA.

En ringe sum, som endnu var tilbage,
jeg samlet har; til rejsen er det nok.

CATILINA.

Godt, godt! Mit sværd jeg for en spade sælger.
Ah, hvad er sværdet mere vel for mig!

AURELIA.

Du rydder jorden; jeg vil dyrke den.
Snart om vort hjem i blomsterflor skal spire
en rosenhæk og venlige kærminder,
som varsel for at tiden snart er nær,
da du hvert fortidsminde hilse kan
som ungdomsven, når det din sjæl besøger.

CATILINA.

Den tid, Aurelia? Jeg frygter, elskte, --
den ligger end i fremtids fjerne blå.

(med lettere udtryk.)

Dog gå, min hustru; hvil dig lidt derinde.
Kort efter midnat vil vi bryde op; --
da blunder staden dybest i sin slummer,
og ingen aner, hvor vi flygter hen.
Den første morgenrøde skal os finde
langt -- langt herfra; i laurbærlundens ly
vi hviler os på græssets bløde teppe.

AURELIA.

En ny tilværelse for os frembryder, --
mer glæderig, end den, vi slutted her.
Nu vil jeg gå. En times rolighed
mig skænker kraft --. Godnat, min Catilina!

(hun omfavner ham og går.)

CATILINA (ser efter hende).

Nu er hun borte. Ah, det letted mig!
Aflægge kan jeg denne byrdefulde
forstillelse, det skin af frejdighed,
som findes mindst af alt i dette hjerte.
Hun er min gode ånd. Hun vilde sørge,
ifald hun så min tvivl. Jeg må den skjule.
Dog, denne tause stund jeg vier ind
til en betragtning af mit spildte liv. --
Ah, lampen der forstyrrer mine tanker; --
mørkt må her være, -- mørkt, som i min sjæl!

(slukker lampen ud; månen skinner ind gennem søjlerne i baggrunden.)

For lyst, -- for lyst endnu! Dog, ligemeget; --
det matte måneskin sig passer godt
til dette dunkle halvlys, der omhyller, --
der stedse har omhyllet mine veje.

Hm, Catilina, -- så er denne dag
din sidste; alt imorgen er du ej
hin Catilina mer, du før har været.
Fjernt i det øde Gallien skal mit liv
henrinde ukendt som en flod i skoven. --
Nu er jeg vågnet op af alle drømme
om magt, om storhed, om et dådrigt levnet; --
de svandt som duggen; i mit indres nat
var deres tumleplads; -- dem ingen kendte.

Det er ej denne dumpe døs og ro,
afstængt fra verdens larm, som skræmmer mig.

Hvis blot et øjeblik jeg kunde lyse
og flamme som en stjerne i sit fald, --
hvis blot jeg en gang med en herlig dåd
fik knytte mig og navnet "Catilina"
til ry og til udødelige sagn, --
da skulde jeg med fryd, i sejrens stund,
forlade alt, -- ty til en fremmed strand;
jeg skulde støde dolken i mit hjerte;
dø fri og glad; -- thi da jeg havde levet!
Men denne lodd er døden uden liv.
Er sådant muligt? Skal jeg så forgå?

(med oprakte arme.)

Et vink, I vrede guder, -- at det er
min skæbne, glemt og sporløst at forsvinde
fra livet!

FURIA (udenfor bag søjlerne).

<tab>Nej, det er ej, Catilina!

CATILINA (farer tilbage).

Hvo taler? Hvilken stemme varsler hist?
En ånderøst fra underverdnens skygger!

FURIA (træder frem i måneskinnet).

Jeg er din skygge.

CATILINA (forfærdet).

<tab>Vestalindens genfærd!

FURIA.

Dybt må du være sunken, hvis du ræddes
for mig.

CATILINA.

<tab>Tal! Er du stegen op af graven
for at forfølge mig med had og hævn?

FURIA.

Forfølge, -- siger du? Jeg er din skygge.
Jeg må ledsage dig, hvorhen du går.

(hun nærmer sig.)

CATILINA.

Hun lever! Guder, -- det er hende selv,
og ingen ånd!

FURIA.

<tab>Ånd eller ikke, -- det
er ligemeget; jeg ledsager dig.

CATILINA.

Med blodigt had!

FURIA.

<tab>I graven slukner hadet,
som kærligheden og som alle drifter,
der næres i en jordisk barm. Kun <sp>et</sp>
står fast i liv og død og kan ej ændres.

CATILINA.

Og hvad? Sig frem!

FURIA.

<tab>Din skæbne, Catilina!

CATILINA.

Min skæbne kender kun de vise guder, --
ej noget menneske.


FURIA.

<tab>Jeg kender den.
Jeg er din skygge; -- gådefulde bånd
os sammenknytter.

CATILINA.

<tab>Det er hadets.

FURIA.

<tab><tab>Nej!
Steg nogen ånd fra gravens kvalme dyb
med hads og hævns begær? Hør, Catilina!
Jeg slukket har i underverdnens floder
hver jordisk ild, der rased i mit bryst.
Som her du ser mig, er jeg ikke længer
hin Furia, -- hin vilde, harmoptændte, --
du engang elsked --

CATILINA.

<tab>Hader du mig ej?

FURIA.

Nu ikke mere. Da jeg stod i graven, --
da jeg på skillevejen mellem livet
og døden vakled, næste stund beredt
at gæste underverdnen, -- se, da greb
en sælsom gysning mig; jeg véd ej selv --;
der foregik en underlig forvandling; --
bort flød mit had, min hævn, min hele sjæl;
hvert minde svandt og hver en jordisk higen;
kun navnet "Catilina" skrevet står
med ildskrift, rødt, som fordum, i min barm.

CATILINA.

Forunderligt! Vær, hvo du være vil, --
et menneske, en underverdnens skygge, --

der ligger dog en grufuld trylledragning
i dine ord, i dine sorte øjne.

FURIA.

Dit sind er stærkt som mit; og dog du vil
forsagt og tvivlsom slippe hvert et håb
om sejr og vælde. Fejgt du vender ryggen
den skueplads, hvor dine dunkle anslag
i lys og modning kunde foldes ud!

CATILINA.

Jeg må! En ubønhørlig skæbne vil det.

FURIA.

Din skæbne? Hvortil lik du heltens kraft, --
om ej til kamp mod, hvad du skæbnen kalder?

CATILINA.

Ak, jeg har kæmpet nok! Var ej mit liv
en stadig kamp? Og hvad er kampens frugter?
Foragt og skændsel --!

FURIA.

<tab>Du er dalet dybt.
Du higer mod et højt forvovent mål;
vil gerne nå det; og du skrækkes dog
af hver en hindring.

CATILINA.

<tab>Frygt er grunden ej.
Det mål, jeg satte mig, er uopnåeligt; --
det hele var en flygtig ungdomsdrøm.

FURIA.

Nu skuffer du dig selv, min Catilina!
Du kredser endnu om det ene formål; --
din sjæl er stor, -- en Romer-hersker værdig, --
og du har venner --. Ah, hvi nøler du?

CATILINA (i eftertanke).

Jeg skal --? Hvad mener du --? Med borgerblod --?

FURIA.

Er du en mand, -- og har ej kvindemod?
Har du forglemt hin raske Romerinde,
der søgte tronen over fader-liget?
Jeg føler mig en Tullia; -- men du?
Foragt dig selv; -- foragt dig, Catilina!

CATILINA.

Skal jeg foragte mig, fordi mit sind
ej længer huser vild ærgærrighed?

FURIA.

Her står du på en korsvej i dit liv.
Hist venter dig en tom og dådløs færden, --
en mellemting af død og døsig slummer; --
men på den anden side skimter du
et hersker-sæde. Vælg så, Catilina!

CATILINA.

Du lokker og du frister til fordærv.

FURIA.

Kast tærningen, -- og i din hånd er lagt
det stolte Romas vel for alle tider.
Din stumme skæbne gemmer glans og magt:
og dog du vakler, -- vover ej at handle!
Du drager hist til dine skove, hvor
udstakkes vil hvert håb, du engang nærte.
Ah, Catilina, er der intet spor
af ærelyst tilbage i dit hjerte?
Skal denne herskersjæl, til hæder skabt,
hist i en navnløs ørk ukendt forsvinde?

Ja, rejs! Men vid, -- da er for stedse tabt,
hvad her med dristig dåd du kunde vinde.

CATILINA.

Bliv ved; bliv ved!

FURIA.

<tab>Med skræk og gysen vil
den fjerne efterslægt dit navn erindre.
Dit hele liv var et forvovent spil; --
dog i forsonings lys det skulde tindre,
af sagnet båret, når med vældig hånd
du brød dig vej midt i den vilde stimmel, --
når trældomsskyen ved din herskerånd
var vegen for en nyskabt frihedshimmel, --
når engang du --

CATILINA.

<tab>Alt nok! Du grebet har
den streng, der dirred dybest i mit indre; --
din tale klang, som om den genlyd var
af hvad mit hjerte hvisked dag og nat.

FURIA.

Så kender jeg dig atter, Catilina!

CATILINA

Jeg rejser ej! -- Tillive har du vakt
min ungdoms mod, min manddoms fulde higen.
Ja, jeg skal lyse for det sunkne Roma, --
slå dem med skræk som vandrestjernens ris!
I stolte uslinger, -- I skal erfare,
I har ej knækket mig, var end en stund
min kraft af kampens hede sløvet!


FURIA.

<tab>Hør mig!
Hvad skæbnen vil, -- hvad mørkets stærke magter
bestemmer over os, vi lyde må.
Nu vel! Mit had er borte; -- skæbnen bød det;
det måtte være så. -- Ræk mig din hånd
til evigt forbund! -- Ah, hvi nøler du?
Du vil ej?

CATILINA.

<tab>Vil --? Jeg ser på dine øjne.
De gløder, -- lynet lig i nattens mulm.
Nu smilte du! Ah, sådan har jeg tænkt
mig Nemesis --

FURIA.

<tab>Hvad? Vil du hende se, --
se ind i dig. Har du forglemt din ed?

CATILINA.

Jeg mindes den; -- og dog en hævnerinde
du tykkes mig --

FURIA.

<tab>Jeg er et billed jo
udaf din egen sjæl.

CATILINA (grublende).

<tab>Hvad siger du?
Jeg aner uklart, hvad jeg ej kan fatte;
jeg skimter gådefulde tåge-syner, --
men kan ej tyde dem. Her er for mørkt.

FURIA.

Mørkt må her være. Mørket er vort rige; --
i mørket hersker vi. Kom; ræk mig hånden
til evigt forbund!

CATILINA (vildt).

<tab>Skønne Nemesis, --
min skygge, -- billed af min egen sjæl. --
her er min hånd til mørkt og evigt forbund!

(han griber med heftighed hendes hånd; hun ser på ham med et
stivt smil.)

FURIA.

Nu kan vi aldrig skilles!

CATILINA.

<tab>Ah, som ild
dit håndtryk foer igennem mine årer!
Her ruller blod ej mer, men hede flammer; --
for trangt det vorder mig om brystets hvælv;
det mørkner for mit syn! Nu skal der spredes
et ildhavs lysning over Romer-staden!

(han drager sit sværd og svinger det.)

Mit sværd; mit sværd! Ah, ser du, hvor det blinker?
Snart skal det farves i det lunkne blod! --
Hvad foregår med mig? Min pande brænder;
en hær af syner jager mig forbi. --
Hævn er det, sejr og liv for alle drømme
om storhed, herskermagt og evigt navn.
Mit feltråb vorder: død og røde flammer!
Mod Kapitol! Nu er jeg først mig selv!

(han styrter ud; FURIA følger ham.)

(Det indre af en svagt oplyst taverne.)

(STATILIUS, GABINIUS, COEPARIUS, tilligemed FLERE UNGE ROMERE kommer ind.)

STATILIUS.

Her, venner, kan vi drive natten bort;
her er vi sikkre; ingen hører os.

GABINIUS.

Ja visst; nu vil vi drikke, svire, nyde!
Hvo véd, hvorlænge det blir os forundt?

COEPARIUS.

Nej, lad os vente først det budskab, som
af Lentulus og af Cethegus bringes.

GABINIUS.

Ej, lad dem bringe hvilket bud de vil!
Der bringes vin; den prøver vi imens.
Rask, brødre, -- stem nu i en lystig sang!

(TJENERE kommer med vinkander og bægre.)

ALLE VENNERNE (synger).

<tab>Bacchus vi hylder!
<tab>glade vi fylder
<tab>bægret til randen,
<tab>drikker hans pris!
<tab>Saften, den røde,
<tab>lifligt lad gløde.
<tab>Alle vi ynder
<tab>vingudens drik.

<tab>Venligt tilsmiler
<tab>os fader Liber;
<tab>rusen os vinker;
<tab>druen er klar.

<tab>Kom, lad os nyde!
<tab>Vinen kan fryde,
<tab>stemme til glæde
<tab>tanker og sind.

<tab>Du dog for alle
<tab>blinkende perler,
<tab>klare Falerner,
<tab>herlige drik!
<tab>Modet du liver;
<tab>kraft du os giver;
<tab>munterhed sænker
<tab>du i vor sjæl.

<tab>Bacchus vi hylder!
<tab>Glade vi fylder
<tab>bægret til randen,
<tab>drikker hans pris!
<tab>Saften, den røde,
<tab>lifligt lad gløde!
<tab>Alle vi ynder
<tab>vingudens drik!

(LENTULUS og CETHEGUS kommer ind.)

LENTULUS.

Hold op med sang og lystighed!

STATILIUS.

<tab>Hvad nu?
Er Catilina ej i eders følge?

GABINIUS.

Han var dog villig vel?

COEPARIUS.

<tab>Hvad har han svaret?
Sig frem; fortæl os alt!

CETHEGUS.

<tab>Hel anderledes,
end vi os tænkte, lød hans svar.

GABINIUS.

<tab>Nu da?

LENTULUS.

Han viste fra sig alle vore tilbud; --
om vore anslag vil han intet høre.

STATILIUS.

Er dette sandhed?

COEPARIUS.

<tab>Hvorfor vil han ikke?

LENTULUS.

Han vil ej, kort og godt. Han svigter os;
forlader vennerne, -- forlader staden.

STATILIUS.

Forlader, siger du?

CETHEGUS.

<tab>Han drager bort
i denne nat. Nu, -- dadles kan han ej;
hans grund var gyldig --

LENTULUS.

<tab>Fejghed var hans grund!
I farens time svigter han os troløst.

GABINIUS.

Ah, <sp>det</sp> er Catilinas venskab!

COEPARIUS.

<tab><tab>Nej; --
troløs og fejg var aldrig Catilina!

LENTULUS.

Og dog, han drager bort.

STATILIUS.

<tab>Med ham vort håb.
Hvor findes nu den mand, som kan os lede?

COEPARIUS.

Han findes ej; opgives må vort anslag.

LENTULUS.

End ikke, venner! Hør nu først, hvad jeg
om sagen tænker. Hvad har vi besluttet?
Med væbnet hånd at ville vinde, hvad
en uretfærdig skæbne nægted os.
Man undertrykker os; -- men vi vil herske.
Vi lider mangel; -- rigdom er vort mål.

MANGE STEMMER.

Ja. magt og rigdom! Vi vil magt og rigdom!

LENTULUS.

Nu vel; -- til fører valgte vi en ven,
på hvem, vi mente, trygt vi turde bygge.
Han sveg vor tillid; vender faren ryggen.
Ah, venner, -- ej forsagt! Han skal erfare,
vi kan os hjælpe uden ham. Hvad kræves?
Ej andet, end en mand med mod og fasthed,
som går i spidsen --

NOGLE.

<tab>Nævn os slig en mand!

LENTULUS.

Og hvis jeg nævner ham, og han står frem, --
vil I så kåre ham til eders fører?

COEPARIUS.

Man har fortalt, du vilde rejse bort
og slippe sagen ud af dine hænder.

CATILINA.

Jeg vilde så. Dog, nu ej mer; nu lever
jeg kun for dette ene store formål.

LENTULUS.

Men hvilket er dit formål da igrunden?

CATILINA.

Mit formål ligger højere, end du --
og måske nogen -- aner. Hør mig, venner!
Først vil jeg vinde for vor sag hver borger
med frihedssind, der sætter folkets hæder
og fædrelandets velfærd over alt.
Den gamle Romer-ånd er end ilive; --
dens sidste Gnist er ikke ganske slukket.
Nu skal den pustes op til klare flammer,
så lysende, som aldrig før de steg.
Ak, altfor længe lå et trældomsmørke,
så sort som natten, over Roma spredt.
Se, dette rige -- om end stolt og mægtigt
det synes -- vakler og står brat for fald.
Thi må en kraftig hånd dets tøjler tage;
her renses må, og ryddes op fra grunden;
af søvnen må det sløve samfund vækkes;
tilintetgøres må de usles magt,
der strør sin gift i sindene og kvæler
den sidste mulighed for nyskabt liv.
Se, -- borgerfrihed er det, jeg vil fremme, --
og borgerånd,  som den i fordums tid
har rådet her. Tilbage vil jeg mane
den gyldne alder, da hver Romer glad
gav livet hen for fædrelandets hæder,
og offred gods og arv for folkets lykke!
LENTULUS.

Du sværmer, Catilina! Det var ikke
sådan vi mente det.

GABINIUS.
Hvad nytter os
at genoprette hine gamle tider
med deres tåbelige enfold?

NOGLE.

Nej!
Magt fordrer vi --

ANDRE.

-- og midler til at føre
et frit og sorgløst liv!

MANGE STEMMER.

Ja, det er målet!

COEPARIUS.

Skal vi for andres frihed eller lykke
vel sætte livet på et tærningkast?

HELE SKAREN.

Selv vil vi sejrens frugter!

CATILINA.

Usle slægt!
Er I en afkom af de store fædre?
At dynge skændsel over fædrenavnet
er eders vis at værne om dets glans!

LENTULUS.

Du vover os at håne, -- du, som længst
et skrækkebilled var --
CATILINA.

Ja, det er sandt;
jeg var en rædsel for den gode; dog,
så usel var jeg aldrig end, som I!

LENTULUS.

Tæm tungen nu! Vi tåler ej din spot.

FLERE.

Nej, nej, -- vi vil ej --

CATILINA

(rolig).

Så? I fejgheds yngel, --
I vover end at ville noget, I?

LENTULUS.

Ah, ned med ham!

MANGE STEMMER.

Ja, ned med Catilina!

(de drager sine dolke og styrter ind på ham; CATILINA trækker kappen
roligt bort fra brystet og betragter dem med et koldt hånsmil; de lader
dolkene synke.)

CATILINA.

Stød til? I vover ej? O, venner, venner, --
jeg skulde agte jer, ifald I bored
det åbne bryst igennem, som I truer.
Er ej en gnist af mod da i jer længer?

NOGLE.

Han vil vort vel!

ANDRE.

Vi har hans hån fortjent.
CATILINA.

Det har I. -- Dog -- se, nu er timen kommen
da I kan slette skændsels-mærket ud.
Alt, hvad der ligger bag os, vil vi glemme; --
en ny tilværelse os vinker nær.

(med bitterhed.)

Jeg dåre! Håbe, -- tro på sejr ved eder!
Er sejrens ånd i denne sunkne skare?

(henreven.)

Skønt har jeg engang drømt, og store syner
foer gennem mig og drog mit blik forbi.
Jeg drømte at, som Ikarus, jeg højt
opunder himlens hvælv bevinget fløj;
jeg drømte, guderne min hånd forlened
med kæmpekraft og bød mig lynets stråle.
Og denne hånd greb lynet i dets flugt
og slynged det mod staden dybt dernede.
Og da de røde flammer steg og slikked,
og Roma sank i brune resters støv, --
da råbte jeg med høj og vældig røst,
og måned Catos frænder op af graven;
og tusend ånder kom og fulgte kaldet, --
tog liv -- og rejste Roma af sin aske.

(afbrydende.)

Det var kun drømme. Ingen guder maner
forgangenheden op i dagens lys, --
og fortids ånder stiger ej af graven.

(vildt.)

Nu vel; kan ej det gamle Roma rejses
ved denne hånd, -- <sp>vort</sp> Roma skal forgå!
Snart skal, hvor marmorsøjler står i rader,
røgsøjler hvirvle mellem luers brag;
palatser, templer styrte skal i grus,
og Kapitol skal vejres fra sin højde!

Sværg, venner, at I vier eder ind
til denne dåd! Jeg stiller mig i spidsen.
Sig, -- vil I følge mig?

STATILIUS.

<tab>Vi vil dig følge!

(Flere af de øvrige synes tvivlrådige og taler hviskende sammen.
CATILINA betragter dem med et hånligt smil.)

LENTULUS
(dæmpet).

Bedst, at vi følger ham. Blandt sunkne rester
vi finder lettest, hvad der var vort mål.

ALLE
(råbende).

Ja, Catilina, vi vil følge dig!

CATILINA.

Så sværg mig til ved vore fædres guder
at I vil lystre hvert mit vink!

HELE SKAREN
(med oprakte hænder).

<tab>Ja, ja;
højt sværger vi, i alt at lystre blindt!

CATILINA.

Så snig jer enkeltvis, ad  delte veje,
ind i mit hus. Der vil I finde våben.
Jeg kommer efter; I skal få at vide,
hvad fremgangsmåde jeg har valgt. Gå nu!

(De går alle ud.)

LENTULUS (holder Catilina tilbage).

Et ord i hast! Véd du, at til senatet
har Allebroger-folket skikket mænd
med klager og besværinger?

CATILINA.

<tab>Jeg véd det.
De kom idag til staden.

LENTULUS.

<tab>Ganske rigtigt.
Hvad, -- om vi stemte dem for vore anslag?
Med dem vil hele Gallien rejse sig
og hvirvle op en storm  mod vore fiender.

CATILINA (uvillig).

Vi skulde søge forbund med barbarer?

LENTULUS.

Et sådant forbund er nødvendigt for os.
Ved egne kræfter vindes sejren ej;
hjælp udenfra --

CATILINA (smiler bittert).

<tab>Ak, dybt er Romas fald!
Dets mure rummer ikke mænd med kræfter
at styrte selv en vaklende ruin.

(de går ud.)
(En have bag Catilinas hus, der skimtes mellem træerne. Til venstre
en sidebygning.)

(CURIUS, CETHEGUS og FLERE AF DE SAMMENSVORNE kommer forsigtigt ind
fra højre under en hviskende samtale.)

CURIUS.

Men er det også sandt, hvad du fortæller?

CETHEGUS.

Hvert ord er sandt. I dette øjeblik
blev sagen afgjort.

CURIUS.

<tab>Og han leder alt?

CETHEGUS.

Han står for alting. Tal kun med ham selv.

(De går alle, med undtagelse af Curius, ind i huset.)

CURIUS.

En sælsom nat! Hvor mine tanker tumles
i kredse rundt! Mon jeg har drømt det hele?
Oplevet eller drømt, -- jeg vågen ser,
hvorhen jeg vender mig, kun hendes billed.

(CATILINA kommer ind fra højre.)

CATILINA (hen imod ham).

Du her, min Curius? Jeg har dig savnet. --
Et helt uventet udfald fik mit møde
med vestalinden --

CURIUS (forvirret)

<tab>Så? Ja, du har ret!

CATILINA.

Jeg vil ej tænke mer på denne sag.
Det var et skæbnesvangert møde for mig.

(grublende.)

Man siger jo, at furierne kommer
fra underverdnen for at følge os
igennem livet. -- Ah, hvis så det var!

CURIUS (urolig).

Hvad? Har du mødt --?

CATILINA.

<tab>Hun var her selv inat.
Dog, lad det være glemt. Hør, Curius, --
et vigtigt foretagende beredes --

CURIUS.

Jeg kender det. Cethegus har fortalt --

CATILINA.

Hvo véd, hvad udgang guderne har sat
for dette værk? Måske min skæbne bliver
at knuses undervejs af hadske magter --
og aldrig målet nå. Nu, lad så være!
Men du, min Curius, hvem jeg har elsket
fra du var barn, -- du skal ej drages ind
i farens hvirvel. Lov mig, -- bliv tilbage
i staden, hvis jeg vælger at forlægge
mit angreb andetsteds, -- hvad vel er muligt;
og støt os ej før fremgang kroner værket.

CURIUS (bevæget).

Min faderlige ven! O, denne omsorg --!

CATILINA.

Du lover det? Her vil vi afsked tage;
vent blot et øjeblik; jeg kommer snart.

(han går ind i huset.)

CURIUS (ser efter ham).

Han elsker mig som før. Han aner intet.

(LENTULUS og ANDRE SAMMENSVORNE kommer fra højre.)

LENTULUS.

Hør, Curius, gik ikke Catilina
nys gennem haven?

CURIUS.

<tab>Jo, han er derinde.

(De går ind i huset.)

CURIUS (går urolig omkring).

Hvorledes skal jeg dæmpe denne længsel?
En rastløs uro gærer i mit blod.
Ah, Furia, -- forunderlige kvinde!
Hvor er du nu? Når skal jeg atter se dig? --

Hvor blev hun af? Bort gled hun, som en skygge,
da jeg af graven havde friet hende.
Og hine dunkle gådefulde ord, --
og øjet, slukt og skinnende på engang --?
Hvad, om det vanvid var? Har gravens gru
formørket hendes sjæl --?

FURIA (bag ham, mellem træerne).

<tab>Nej, blege yngling!

CURIUS (med et skrig).

Min Furia! Her --?

FURIA (nærmer sig).

<tab>Her færdes Catilina.
Hvor <sp>han</sp> er, -- der må Furia også være.

CURIUS.

O, følg mig, elskte! Jeg vil bringe dig
i sikkerhed. Betænk -- om nogen så dig --!

FURIA.

De døde frygter ej. Har du forglemt --
du tog mit lig og bar det op af graven?

CURIUS.

Igen de rædselsfulde ord! O, hør; --
kom til dig selv, -- og følg mig, Furia!

(vil gribe hendes hånd.)

FURIA (støder ham vildt tilbage).

Forvovne dåre, -- føler du ej gru
for dødens datter, som er stegen op
fra underverdnen for en flygtig stund?

CURIUS.

Jeg føler gru for dig. Men denne gru,
den underfulde gysning, er min lyst.

FURIA.

Hvad vil du mig? Forgæves er din tale.
Jeg hører graven til; hist er mit hjem; --
jeg er en flygtning fra de dødes dale;
med dagens komme må jeg ned til dem.
Du tror mig ikke? Tror ej, jeg har siddet
i Plutos sal imellem blege skygger?
Jeg siger dig, -- jeg var der ganske nylig, --
hinsides floden og de sorte sumpe.

CURIUS.

Så før mig did!

FURIA.

<tab>Dig?

CURIUS.

<tab>Ja; -- jeg følger villig,
går selv din vej igennem dødens nat!

FURIA.

Det kan ej ske. Heroppe må vi skilles; --
hist tør ej lig og levende gå sammen. --

Hvi røver du min tid, der er så kort?
Jeg har kun mørkets timer til at handle;
mit værk er mørkets; jeg er mørkets bud. --
Men hvor er Catilina?

CURIUS.

<tab>Ham du søger?

FURIA.

Ham søger jeg.

CURIUS.

<tab>Forfølger du ham endnu?

FURIA.

Hvi stod inat jeg op ifra de døde,
hvis ej det var for Catilinas skyld?

CURIUS.

Ah, dette vanvid, som har grebet dig --!
Dog, du er skøn midt i din vilde sværmen.
O, tænk ej mer på Catilina nu!
Følg mig! Byd over mig; jeg vil dig tjene!

(kaster sig ned for hende.)

Her trygler jeg som slaven for din fod
kun om et blik! O, hør mig, Furia!
Jeg elsker dig! En sød og giftfuld ild
fortærer mig, og ingen uden du
kan lindre mine kvaler --

FURIA (ser mod huset).

<tab>Hist er lys --
og mange mænd. Hvad foregår derinde
hos Catilina?

CURIUS (springer op).

<tab>Atter dette navn!
Om ham sig drejer alle dine tanker.
Jeg kunde hade ham --!

FURIA.

<tab>Har han besluttet
at sætte snart iværk det djærve forsæt,
han længe næred?

CURIUS.

<tab>Kender du - ?

FURIA.

<tab><tab>Det hele.

CURIUS.

Så véd du da vel og at han har stillet
sig forrest i det vovelige forbund?
Dog, jeg besværger dig, spørg ikke mere
om Catilina!

FURIA.

<tab>Svar mig kun på <sp>et</sp>; --
det er mit sidste spørgsmål. Går du med ham?

CURIUS.

Han er mig som en kærlig fader --

FURIA (smilende).

<tab><tab>Han?
Min Catilina?

CURIUS.

<tab>Ah!

FURIA.

<tab>Den mand, om hvem
min tanke kredser?

CURIUS.

<tab>Svimmel griber mig!
Jeg hader --! O, jeg kunde myrde ham!

FURIA.

Svor du mig ikke nylig til, du var
beredt at lyde mig?

CURIUS.

Kræv, hvad du vil;
jeg lyder blindt, og tjener dig i alt!
Kun er min bøn til dig, -- glem Catilina!

FURIA.

Ja, jeg skal glemme ham -- når han er stegen
ned i sin grav.

CURIUS (viger tilbage).

<tab>Ah, kræver du at jeg --?

FURIA.

Du skal ej bruge stål; du skal kun røbe
hans foretagende --

CURIUS.

Forræderi
og mord på engang!  Husk dog at han er
min fosterfader og --

FURIA.

-- min tankes mål!
Ah, svage dåre, -- vover du at tale
om elskov, -- du, som ej har mod at styrte,
hvo dig ivejen står?  Gå fra mig!

(hun vender ham ryggen.)

CURIUS
(holder hende tilbage).

Nej; --
forlad mig ikke!  Jeg til alt er villig! --
En rædsel isner mig fra dig imøde;
og dog jeg kan ej sprænge dette næt,
hvori du hilded mig.

FURIA.

Så er du villig?

CURIUS.

Hvi håner du mig med at spørge så?
Om jeg er villig?  Har jeg nogen vilje?
Dit blik er slangens ligt, når det sig fæster
med trolddomsmagt på fuglen, der i angst
omflagrer den i kredse, altid mere
og mere nær det frygtelige svælg.

FURIA.

Så gå til værket!

CURIUS.

Og når jeg har offret
mit venskab for min kærlighed, -- hvad da?

FURIA.

Da har jeg glemt at Catilina var.
Da er mit hverv tilende.  Kræv ej mere!

CURIUS.

For denne pris jeg skulde -- ?

FURIA.

Nøler du?
Er da dit håb så svagt, at ej det bygger
på, hvad en taksom kvinde skænke kan,
når tiden først -- ?

CURIUS.

Ved alle nattens magter, --
jeg nøler ej!  Han ene skiller os.
Så lad ham falde!  Slukt er hver en gnist
af ømhed for ham; alle bånd er brustne! --
Hvo er du,  skønne nattesyn?  Din nærhed
forstener og fortærer mig på engang.
Min længsel isner mig, -- min skræk mig ildner;
min elskov er som had med trolddom blandet.
Hvo er jeg selv?  Jeg kender mig ej mere.
Et véd jeg kun: jeg er ej den, jeg var
før dig jeg så.  Glad springer jeg i dybet
for dig at følge! -- Dømt er Catilina!
Jeg går til Kapitol.  I denne nat
senatet samlet er.  En skreven strimmel
forråder Catilinas værk. -- Lev vel!

(han går ilsomt ud.)

FURIA
(for sig selv).

Alt tårner skyer sig;  snart lynet knittrer.
Det lakker brat mod enden, Catilina; --
med store skridt du går imod din grav!

(Allebrogernes udsendinger AMBIORIX og OLLOVICO kommer ud fra huset
uden at bemærke Furia,  der står halvt skjult i skyggen inde mellem træerne.)
AMBIORIX.

Så er det da besluttet. Vovsomt var det
at knytte sig til dette forbund.

OLLOVICO.

<tab>Ja;
men rådets afslag på hvert billigt krav
lod ingen anden vej til redning åben;
og sejrens løn, -- hvis vore venner sejrer, --
opvejer vel den farefulde dyst,
der snart os venter nu.

AMBIORIX.

<tab>Så er det, broder!

OLLOVICO.

Løsrivelse fra Romas herrevælde, --
vor tabte frihed, er vel værd en kamp.

AMBIORIX.

Ad kortest vej vi haste må til hjemmet;
i hele Gallien må vi oprør tænde.
Let ægges alle stammer der til rejsning
mod undertrykkerne, og følger os,
og slutter sig til Catilinas skarer.

OLLOVICO.

Hård bliver kampen.  End er Roma mægtigt.

AMBIORIX.

Det voves må. Afsted, Ollovico!

FURIA (råber advarende til dem).

Ve over eder!

AMBIORIX (farer sammen).

<tab>Alle guder!

OLLOVICO (forfærdet).

<tab>Hør!
En stemme varsler os i nattens mørke!

FURIA.

Ve over eders folk!

OLLOVICO.

<tab>Hist står hun, broder, --
den blege varselsfulde skygge; se!

FURIA.

Ve over dem, der følger Catilina!

AMBIORIX.

Hjem; hjem! På flugt! Vi bryder alle løfter.

OLLOVICO.

En røst har varslet os; vi lyder røsten.

(de går hurtigt ud til højre.)

(CATILINA kommer ud fra huset i baggrunden.)

CATILINA.

Fortvivlet håb -- at ville styrte Roma
med denne skare nidinger og fejge!
Hvad driver dem?  De vedgår det med frækhed, --
kun nød og rovlyst driver dem til handling.
Er det vel møjen værd, for slige formål
at øde blod?  Hvad har da jeg at vinde?
Hvad at erhverve mig?

FURIA (usynlig bag træerne).

Hævn, Catilina!


CATILINA
(farer sammen).

Hvo talte der!  Hvo vækker hævnens ånder
af søvnen op?  Kom denne røst ifra
mit eget indre?  Hævn?  Ja, det er ordet, --
mit løsen og mit krigs-skrig!  Blodig hævn!
Hævn over alle håb og alle drømme,
som mig en flendtligsindet skæbne knuste!
Hævn for mit hele sønderbrudte liv!

(DE SAMMENSVORNE kommer bevæbnede ud fra huset.)

LENTULUS.

End ruger nattemørket over staden;
nu er det tid at bryde op.

FLERE
(hviskende).

Afsted!

(AURELIA kommer ud fra sidebygningen, uden at bemærke de sammensvorne.)

AURELIA

Min elskte, -- er du her?

CATILINA
(med et skrig).

Aurelia!

AURELIA.

Sig, -- har du ventet på mig?

(får øje på de sammensvorne og iler hen til ham.)

Milde guder!

CATILINA
(støder hende tilside).

Bort fra mig, kvinde!
AURELIA.

Catilina, -- tal!
De mange mænd i våben -- ?  Også du -- ?
O, du vil drage --

CATILINA
(vildt).

Ja, ved mørkets ånder, --
en lystig færd!  Ser du, hvor sværdet blinker?
Hedt tørster det; jeg gar -- at stille tørsten.

AURELIA.

Mit håb, -- min drøm!  Livsalig var min drøm!
Og sådan vækkes jeg af drømmen --

CATILINA.

Ti!
Bliv, -- eller følg os!  Lukket er mit bryst
for gråd og klage. -- Venner, se, hvor lyst
fuldmånen i sin nedgang nu forsvinder!
Når næste gang den fuld i østen rinder,
skal flammers stormflod vælte sig med magt
udover staden og dens gyldne pragt.
Og når om tusend år den atter skinner
på Latiums ørk blandt smuldrende ruiner, --
en enlig støtte skal i gruset stå
og sige vandreren: her Roma lå!

(Han iler ud til højre; alle følger ham.)

TREDJE AKT.

(Catilinas lejr i en skovrig egn i Etrurien. Til højre ses Catilinas telt
og ved siden af dette et gammelt egetræ. Udenfor teltet brænder en
vagtild. Flere lignende skimtes mellem træerne i baggrunden. Det er
nat. Månen bryder undertiden frem gennem skyerne.)

(STATILIUS ligger sovende ved vagtilden. MANLIUS går frem og tilbage
udenfor teltet.)

MANLIUS.

Det ligner dem, de unge lette fugle.
Der sover de så roligt og så fast,
som var det moder-skødets trygge værn,
der dækked dem, og ej en vildsom skov.
De hviler sig, som om de vented på
at skulle vækkes til en munter leg
og ej til kamp, -- måske den allersidste,
de får at kæmpe her.

STATILIUS (vågner og rejser sig).

<tab>Endnu på vagt?
Du er vel træt? Nu løser jeg dig af.

MANLIUS.

Sov heller selv. Den unge trænger til
en kvægsom søvn; hans vilde lidenskaber
behøver kræfter. Anderledes er det
når håret graner, blodet rinder mat
og alderdommen tynger vore skuldre.
STATILIUS.

Ja, du har ret;  så vil jeg og engang
som gammel hærdet kriger --

MANLIUS.

<tab>Véd du da
så visst, at skæbnen har for dig bestemt
en alderdom?

STATILIUS.

<tab>Nu hvorfor ikke det?
Hvad bringer dig på disse anelser?
Er noget uheld hændt?

MANLIUS.

<tab>Du mener vel,
vi intet har at frygte, unge dåre?

STATILIUS.

Vor hær er stærkt forøget --

MANLIUS.

<tab>Såre stærkt, --
med rømte slaver og med fægtere --

STATILIUS.

Nu, lad  så være; samlet virker de
ej ubetydeligt, og hele Gallien
vil sende hjælp --

MANLIUS.

<tab>-- som endnu ej er kommen.

STATILIUS.

Du tvivler på at Allebrogerne
vil holde ord?


MANLIUS.

<tab>Jeg kender disse folk
fra fordums tid. Dog, lad det være godt.
Den dag, som kommer, vil vel åbenbare,
hvad guderne har over os besluttet.

Men gå, Statilius, og efterse
om alle vagter gør sin skyldighed.
Mod natligt overfald vi må os sikkre;
vi véd jo ej, hvor vore fiender står.

(STATILIUS går ind i skoven.)

MANLIUS (alene ved vagtilden).

Nu samler skyerne sig mer og mer;
det er en mørk og uvejrssvanger nat; --
en fugtig tåge klemmer mig om brystet,
som om den varsled uheld for os alle.
Hvor er det nu, det lette sorgfri sind,
hvormed jeg fordum tumled mig i krigen?
Mon det er alderdommens byrde blot,
som jeg fornemmer? Sælsomt nok, -- iaftes
mig tyktes selv de unge sært forstemte.

(efter et ophold.)

Nu, guderne skal vide, hævn var ej
det mål, hvorfor jeg fulgte Catilina.
Min harme blussed op en flygtig stund,
da jeg mig følte forurettet, krænket; --
det gamle blod er end ej ganske koldt;
tidt kan det rulle hedt nok gennem åren.
Men krænkelsen er glemt. Jeg fulgte ham,
min Catilina, for hans egen skyld;
og jeg skal våge over ham med omhu.
Her står han ensom mellem disse skarer
af vilde venner og af usle skurke.

De mægter ej at fatte ham, -- og han
er altfor stolt til dem at ville fatte.

(han lægger nogle kviste på ilden og bliver stående i taushed.)

(CATILINA kommer ud fra teltet.)

CATILINA
(for sig selv).

Det er mod midnat. Alting er så tyst; --
kun på mit øje vil ej søvnen dvæle.
Koldt blæser vinden; den skal kvæge mig
og skænke kræfter --. Ah, de trænges til!

(bemærker Manlius.)

Dig er det, gamle Manlius? Du våger
alene her den mørke nat?

MANLIUS.

Jeg har,
da du var barn, bevogtet dig så tidt.
Sig, mindes du det ej?

CATILINA.

Den tid er borte;
med den min ro; og hvorsomhelst jeg går,
forfølges jeg af mangehånde syner.
Alt, Manlius, -- alt huses i mit bryst; --
kun ikke freden. Den er i det fjerne.

MANLIUS.

Forjag de sørgelige tanker. Hvil dig!
Husk på at morgendagen kræve tør
din fulde kraft i kamp for alles frelse.

CATILINA.

Jeg kan ej hvile. Lukker jeg mit øje
for i en flygtig blund at finde glemsel,
da tumles jeg i underlige drømme.

Så lå jeg nys på lejet, halvt i slummer,
da trådte atter disse syner frem,
mer sært, end nogensinde, -- mer forblommet
og gådefuldt. -- Ah, hvis jeg fatted kun
hvad dette varsler mig! Men, nej --

MANLIUS.

Betro mig
din drøm; måske jeg kunde tyde den.

CATILINA
(efter et ophold).

Om jeg slumred eller våged, véd jeg ikke visst;
tusend tanker jog hinanden uden ro og rist.
Se, da lægger sig omkring mig mulm og skumring brat;
og sin brede vinge sænker i min sjæl en nat,
kun af lynblink gennemkrydset, mørk og rædselsfuld;
og jeg ser mig i en hvælving, klam som gravens muld.
Højt er taget, ligt en himmel, tordenskybelagt;
skyggers skarer,  skyggers vrimmel, ånders vilde jagt,
hvirvler sig forbi og suser, som når havets bryst
drager stormens vejr og knuses mod en stenet kyst.
Dog, midt i den vilde vrimmel titter stundom frem
blomstersmykte børn og synger om et halvglemt hjem.
Rundt omkring dem viger mørket for en lysning klar, --
og i rummets midte skimter jeg et ensomt par;
tvende kvinder, -- stræng den ene og som natten sort, --
og den anden mild, som dagen, når den flygter bort.
Ah, hvor sælsomt velbekendte tyktes mig de to!
Snart den enes smil mig vugged i en salig ro;
snart den andens hvasse øjne gnistred som et lyn;
skræk mig greb, -- og dog jeg fulgte gerne dette syn.
Stolt og oprejst står den ene, og den anden lænes til
bordet, hvor de tykkes spille et forborgent brikkespil.
Brikker bytter de og flytter om fra sted til sted; --
da er spillet tabt og vundet, og i jorden synker ned
hun, som spillet tabte, kvinden med det lyse smil;
og de smykte børneklynger viger bort med il.
Larmen stiger; mørket vokser; men fra mulmets skød
fæster sig på mig to øjne som i sejers-glød;
svimmel griber mig; de blanke øjne ser jeg kun.
Men hvad mer jeg drømte siden i min feberblund
ligger under glemsels-dækket i mit indre gemt.
Kunde jeg blot resten mindes. Ak, det er forglemt!

MANLIUS.

Forunderlig isandhed, Catilina,
er denne drøm.

CATILINA (grublende).

<tab>Hvis blot jeg kunde mindes --
Men nej; det lykkes ikke --

MANLIUS

<tab>Ængst dig ej
med disse tanker. Hvad er drømme vel?
Indbildninger og tomme hjernespind,
betydningsløse, uden grund og mening.

CATILINA.

Ja, du har ret; jeg vil ej gruble mere; --
nu er jeg rolig. Gå kun, Manlius;
hvil dig en stund. Jeg vandrer her imens
i enrum med mig selv og mine anslag.

(MANLIUS går ind i skoven.)

CATILINA
(går en tidlang op og ned ved vagtilden, der er ifærd med at slukkes;
derpå standser han og siger tankefuld:)

Hvis blot jeg kunde --. Ah, det er umandigt
at ængstes og at gruble over sligt.
Og dog, -- i denne tause midnatstime,
i denne ensomhed, mig træder atter
så levende for øje, hvad jeg drømte --

(ET SKYGGEBILLEDE, i lignelse af en olding i rustning og toga, skyder
ligesom op af jorden et stykke fra ham inde mellem træerne.)

CATILINA
(viger tilbage for skyggen).

I guders magt -- !

SKYGGEN

<tab>Vær hilset, Catilina!

CATILINA

Hvad vil du mig? Hvo er du, blege skygge?

SKYGGEN

Vent! Jeg har retten til at spørge her, --
og du skal svare. Kender du ej mere
fra længst forsvundne tider denne røst?

CATILINA

Så tykkes mig; dog véd jeg ikke visst --.
Men sig, -- hvem søger du i midnatstimen?

SKYGGEN

Dig søger jeg. Vid, denne time kun
er mig forundt til vandringsfrist heroppe.

CATILINA.

Ved alle guder, tal! Hvo er du?

SKYGGEN.

<tab>Stille!
Jeg kommer hid at kræve dig til regnskab.
Hvi under du mig ikke gravens fred?
Hvi driver du mig op af dødens bolig?
Hvi bryder du min glemsel og min hvile,
så jeg må søge dig med truslers hvisken
og værne om min dyrekøbte hæder?

CATILINA.

Ah, denne røst -- ! Jeg aner og jeg mindes --

SKYGGEN.

Hvad er tilovers af min herskermagt?
En skygge som jeg selv; ja, knapt en skygge.
Vi begge sank i grav -- og blev til intet.
Dyrt købtes den; dyrt, dyrt var den erhvervet.
Den havde kostet mig min ro i livet;
på fred i graven gav for den jeg afkald.
Og nu vil du med en forvoven hånd
frarive mig, hvad end jeg har tilbage!
Er der ej veje nok til store værker?
Hvi vælger du just den, som jeg har valgt?
Min magt nedlagde jeg i livet alt.
Mit navn, -- så tænkte jeg, -- skal evigt stå,
ej venligt glimtende som stjernens øje, --
nej, som et lyn på nattehimlen fæstet!
Ej vilde jeg, som hundreder før mig,
ved ædelsind og milde dyder mindes;
ej vilde jeg beundres; -- denne lodd
blev alt såmangens og vil blive det
til tidens ende. Nej, af blod og rædsel
jeg vilde bygge mig mit eftermæle!
I stum forfærdelse, som mod et luftsyn,
der viser sig og svinder, lig en gåde, --
man skulde stirre på min færd tilbage

og skotte op mod mig, hvem aldrig nogen, --
ej før, ej siden, -- vovede at nå! --
Således drømte jeg, -- og blev bedragen.
Du stod mig nær; hvi aned det mig ikke,
hvad sæd der spired lønligt i din sjæl?
Dog, vogt dig, Catilina; vid, jeg skimter
igennem fremtids-dækket, hvad det dølger;
blandt stjerner skrevet -- læser jeg din skæbne!

CATILINA.

Min skæbne læser du? Så tyd den da!

SKYGGEN.

Nej, først bag dødens dunkle port
forsvinder dæmringen, som hylles
omkring hvad grufuldt og hvad stort
af fremtids-bølgerne bortskylles.
Kun dette tør en frigjort ånd
ud af din skæbnes bog dig melde:
Du falder for din egen hånd, --
og dog en fremmed skal dig fælde!

(Åndeskikkelsen glider bort, som i en tåge.)

CATILINA
(efter et ophold).

Han er forsvunden. Var det kun en drøm?
Nej, nej; her stod han; månestrålen strejfed
hans gustne ansigt. Ah, jeg kendte ham!
Det var diktatoren,  den gamle blodmand,
som steg af graven for at skrække mig.
Han frygted for at miste sejrens krone, --
ej hæders-kransen, men det rædsels-ry,
hvori hans minde lever. Ægges da
blodløse skygger selv af æres-håbet?

(går urolig op og ned.)

Alt stormer ind på mig. Snart taler blidt
advarende Aurelia, -- og atter
genlyder i mig Furias manings-råb.
Og mer end dette; -- frem af graven stiger
de blege skygger fra den svundne tid.
De truer mig. Jeg skulde standse her?
Jeg skulde vende om? Nej, jeg vil skride
kækt mod mit mål; -- snart står jeg sejrrig der!

(CURIUS kommer gennem skoven i heftig bevægelse.)

O, Catilina -- !

CATILINA (overrasket).

<tab>Du, -- du her, min ven?

CURIUS.

Jeg måtte --

CATILINA.

<tab>Hvorfor blev du ej i staden?

CURIUS.

Mig angsten drev; jeg måtte søge dig.

CATILINA.

For min skyld styrter du dig blindt i faren?
Letsindige! Dog, kom i mine arme!

(vil omfavne ham.)

CURIUS (viger tilbage).

Rør ikke ved mig! Kom mig ikke nær!

CATILINA.

Hvad fejler dig, min Curius?

CURIUS.

<tab>Bryd op!
Flygt, hvis du kan, endnu i denne time!
Ad alle veje kommer fiendens hær;
din lejr omringes, Catilina!

CATILINA.

<tab>Fat dig;
du taler vildt. Har rejsen rystet dig -- ?

CURIUS.

O, nej; men frels dig mens det end er tid!
Du er forrådt --

(kaster sig ned for ham.)

CATILINA (farer tilbage).

<tab>Forrådt! Hvad siger du?

CURIUS.

Forrådt bag venskabs maske!

CATILINA.

<tab>Nu du fejler;
de vilde venner er mig tro som du.

CURIUS.

O, ve dig da for dine venners troskab!

CATILINA.

Kom til dig selv! Det er din kærlighed,
din omhu for min sikkerhed, som lader
dig skimte farer, hvor der ingen er.

CURIUS

O, véd du vel at disse ord mig myrder?
Men flygt! Så bønligt jeg besværger dig -- !

CATILINA.

Fat dig og tal med overlæg. Hvi skulde
jeg flygte? Fienden véd ej, hvor jeg står.

CURIUS.

Han véd, -- han kender alle dine anslag!

CATILINA.

Ah, raser du? Han véd -- ? Det er umuligt.

CURIUS.

O, var det så! Men nyt den knappe stund;
end kan måske ved flugt du livet frelse!

CATILINA.

Forrådt? Nej; -- tifold nej; det er umuligt!

CURIUS (griber sin dolk og rækker den imod ham).

Der, Catilina! Stød den i mit bryst; --
igennem hjertet! Jeg forrådte dig!

CATILINA.

Du? Hvilket vanvid!

CURIUS.

<tab>Ja, det var i vanvid!
Spørg ej om grunden; knapt jeg véd den selv;
men jeg har røbet alle dine anslag.

CATILINA (smerteligt).

Nu dræbte du min trygge tro på venskab.

CURIUS.

Stød dolken i mit bryst, og pin mig ej
med skånsel længer -- !

CATILINA (mildt).

<tab>Lev, min Curius!
Stå op! Du fejled; -- jeg tilgiver dig.

CURIUS (overvældet).

O, Catilina,  se mig sønderknust -- !
Men skynd dig; flygt! Du hører jo, det haster.
Snart bryder Romer-hæren ind i lejren;
den er på vejen; den er allevegne.

CATILINA.

Og vennerne i staden -- ?

CURIUS.

<tab>De er tagne; --
en del blev fængslet, men de fleste dræbtes.

CATILINA (hen for sig).

O, skæbne, -- skæbne!

CURIUS (rækker atter dolken imod ham).

<tab>Stød den i mit hjerte!

CATILINA (ser stille på ham).

Du var et redskab kun. Du handled ret --

CURIUS.

O, lad med livet mig udsone brøden!

CATILINA

Jeg har tilgivet dig.

(idet han går.)

<tab>Nu er kun <sp>et</sp>
at vælge, ven!


NOGLE.

Ja, vi vil kåre ham!

ANDRE.

<tab>Ja, ja; det vil vi!

STATILIUS.

Så nævn ham, ven!

LENTULUS.

<tab>Hvad om det var mig selv?

GABINIUS.

Dig selv?

COEPARIUS.

<tab>Du, Lentulus -- !

FLERE (tvivlende).

<tab><tab>Du vil os føre?

LENTULUS.

Jeg vil.

CETHEGUS.

<tab>Formår du det? Se, dertil fordres
en Catilinas kraft og vilde mod.

LENTULUS.

Ej fattes modet mig;  ej heller kraft.
Kun hånd på værket! Eller vil I træde
tilbage nu, da øjeblikket maner?
Nu eller aldrig Alting tyder på
et heldigt udfald --

STATILIUS.

<tab>Godt; --  vi følger dig!

FLERE.

Vi følger dig!

GABINIUS.

<tab>Nu ja, -- når Catilina
forlader os, er du vel nærmest til
at tage styret efter ham.

LENTULUS.

<tab>Så hør,
hvad fremgangsmåde jeg har tænkt mig. Først --

(CATILINA kommer ilsomt ind.)

CATILINA.

Her er jeg, venner!

ALLE.

<tab>Catilina!

LENTULUS (afsides).

<tab><tab>Han!
Fordømt --

CATILINA.

Sig frem, -- hvad fordrer I af mig?
Dog nej; jeg véd jo, hvad der handles om.
Jeg vil jer føre. Vil I følge mig?

ALLE (undtagen Lentulus).

Ja, Catilina, ja, -- dig vil vi følge!

STATILIUS.

Man har bedraget os --

GABINIUS.

<tab>-- har løjet på dig!

CURIUS (springer op).

<tab>Ja, flugt?

CATILINA.

<tab><tab>Nej, heltedøden!

(han går bort gennem skoven.)

CURIUS.

Det er forgæves! Undergang ham venter.
Ah,  denne mildhed er en tifold straf!
Jeg følger ham; -- et skal ej nægtes mig: --
at falde kæmpende ved heltens side!

(han iler ud.)

(LENTULUS tilligemed TO GLADIATORER kommer listende frem mellem træerne.)

LENTULUS (sagte).

Her talte nogen --

DEN ENE GLADIATOR.

<tab>Nu er alting stille.

DEN ANDEN GLADIATOR.

Måske det nattevagten var, som gik
at løses af.

LENTULUS.

<tab>Vel troligt. Her er stedet;
her skal I vente. Har I eders våben
skarpt slebne?

FØRSTE GLADIATOR.

<tab>Blinkende som lynet, herre!

ANDEN GLADIATOR.

Mit bider godt. Ved sidste fest i Roma
faldt tvende fægtere for dette sværd.

LENTULUS.

Så hold jer ganske stille her i krattet;
og når en mand, som jeg betegner jer,
mod teltet går, da skal I styrte frem
og hugge ned ham bagfra.

FØRSTE GLADIATOR.

<tab>Det skal ske.

(Begge gladiatorerne skjuler sig; Lentulus går spejdende omkring.)

LENTULUS (for sig selv).

Det er et vovespil, jeg frister her; --
men øves må det endnu denne nat,
hvis det skal lykkes. -- Falder Catilina,
kan ingen føre dem undtagen jeg.
Med gyldne løfter køber jeg dem alle
og rykker ufortøvet imod staden,
hvor end senatet i en rådvild skræk
ej tænker på at væbne sig mod faren.

(han går ind mellem træerne.)

FØRSTE GLADIATOR (sagte til den anden).

Hvem er han, denne ubekendte mand,
som vi skal hugge ned?

ANDEN GLADIATOR.

<tab>Hvad rager os,
hvem manden er? Når Lentulus betaler,
så må han og forsvare, hvad vi gør.

LENTULUS (kommer hurtigt tilbage).

Hold jer beredt; nu kommer han, vi venter!

(Lentulus og gladiatorerne stiller sig på lur mellem buskerne Straks
efter kommer CATILINA gennem skoven og går henimod teltet.)

LENTULUS (hviskende).

Frem! Stød ham ned; hug ham igennem ryggen!

(alle tre styrter ind på Catilina.)

CATILINA (drager sit sværd og forsvarer sig).

Ah,puslinger, -- hvad vover I -- ?

LENTULUS (til gladiatorerne).

<tab>Stød ned!

CATILINA (genkender ham).

Du, Lentulus, vil myrde Catilina?

FØRSTE GLADIATOR (forskrækket).

Ham er det!

ANDEN GLADIATOR (viger tilbage).

<tab>Catilina! Ej mod ham
jeg bruger sværdet. Fly!

(begge gladiatorerne flygter.)

LENTULUS.

<tab><tab>Så fald for mit!

(de kæmper; Catilina slår Lentulus sværdet ud af hånden; Lentulus
vil flygte, men Catilina holder ham fast.)

CATILINA.

Forræder! Morder!

LENTULUS (bønfaldende).

<tab>Nåde, Catilina!

CATILINA.

Jeg ser dit anslag skrevet på din pande.
Du vilde myrde mig, og selv dig stille
i mine venners spidse. Var det så?

LENTULUS.
Så var det, Catilina!

CATILINA (ser på ham med dulgt hån).

<tab>Nu, hvad så?
Ifald dig magten lyster, -- lad så være.

LENTULUS.

Forklar, -- hvad mener du?

CATILINA.

<tab>Jeg træder af;
du fører hæren i mit sted --

LENTULUS (forbauset).

<tab>Det vil du?

CATILINA.

Jeg vil. Men vær på alting forberedt;
thi vid, -- vort forehavende er røbet;
senatet kender alle vore anslag;
dets hær omringer os --

LENTULUS.

Hvad siger du?

CATILINA.

Nu vil jeg kalde vore venner sammen.
Kom med, og stil dig frem som deres fører;
jeg takker af.
LENTULUS

(holder ham tilbage).

Nej, vent dog, Catilina!

CATILINA.

Din tid er kostbar; førend dagen gryr
du frygte kan et angreb -

LENTULUS

(ængstelig).

Hør mig, ven!
Du spøger vel? Det kan ej være muligt -

CATILINA.

Vort anslag er forrådt, som jeg har sagt dig.
Læg nu din kløgt og dygtighed for dagen.

LENTULUS.

Forrådt? Da ve os alle!

CATILINA

(smiler hånligt).

Fejge usling!

Nu  skælver du;   -   og du vil styrte mig;
du tror dig kaldet til en herskers stilling?

LENTULUS.
Tilgiv mig,  Catilina!

CATILINA.

Søg din frelse
ved skyndsom flugt, hvis endnu det er gørligt.

LENTULUS.

Ah, du tillader - ?
CATILINA.

<tab>Tænkte du, det var
mit alvor at forlade denne post
i farens stund? Du kender mig kun slet.

LENTULUS.

O, Catilina --!

CATILINA (koldt).

<tab>Spild ej øjeblikket.
Søg redning du; -- jeg vide skal at dø.

(vender sig fra ham)

LENTULUS (for sig selv).

Jeg takker dig for denne store nyhed, --
og jeg skal bruge den til eget bedste.
Det kommer vel tilpas at jeg er kendt
i denne egn; jeg søger fiendens hær
og fører den ad skjulte stier hid,
til dit fordærv og til min egen frelse. --
Vid, ormen, som du overmodigt træder
i støvet, har endnu sin hvasse brod!

(han går.)

CATILINA (efter et ophold)

Det er den troskab, som jeg bygged på!
Så svigter de mig, en for en. O, guder!
Forræderi og fejghed er det kun,
som gærer i de lunkne slavesjæle.
O, dåre, som jeg er, med mine anslag!
Jeg knuse vil hint øglerede, Roma, --
og Roma er alt længst en sunken grushob.

(våbenlarm høres at nærme sig; han lytter.)
Der kommer de! End er der kække mænd
iblandt dem dog. Hvad liflig klang i stålet!
Hvor lystigt klirrer skjolde mod hinanden!
Det tænder ilden op i mig påny;
afgørelsen er nær, -- den store stund,
som løser alle tvivl. Jeg hilser stunden!

(MANLIUS, STATILIUS, GABINIUS og EN MÆNGDE ANDRE SAMMENSVORNE kommer
gennem skoven.)

MANLIUS.

Her, Catilina, har du dine venner;
i lejren slog jeg larm, som nys du bød --

CATILINA.

Har du dem sagt --?

MANLIUS.

<tab>De kender nu vor stilling.

STATILIUS.

Vi kender den, og vi skal følge dig
med sværd i hånd til kamp om liv og død.

CATILINA.

Jeg takker eder, tappre våbenbrødre!
Men håb ej på at her er valg tilovers
imellem liv og død; -- kun mellem døden
i heltekamp mod overmagtens skarer,
og døden under pinsler, når vi grumt
som dyr forfølges, er os valget stillet.
Hvad foretrækker I? Ved flugt at friste
et uselt liv en stakket tid endnu, --
hvad eller kækt som eders stolte fædre
at falde kæmpende med sværd i hånd?

GABINIUS.

Det sidste vælger vi!
MANGE STEMMER.

<tab>Før os til døden!

CATILINA.

Nu, så afsted! Ved denne død vi vies
ind til udødlighedens skønne liv.
Vort fald, vort navn, igennem fjerne tider
skal nævnes højt med stolthed --

FURIA (råber bag ham, mellem træerne).

-- eller rædsel!

NOGLE STEMMER.

Ah, se, -- en kvinde --!

CATILINA (farer sammen).

<tab>Furia! Du her?
Hvad drev dig hid?

FURIA.

<tab>Jeg må ledsage dig
til målet.

CATILINA.

<tab>Nu, -- hvor er mit mål? Sig frem!

FURIA.

Hver søger målet ad sin egen vej.
Du søger dit igennem håbløs kamp;
og kampen avler undergang og død.

CATILINA.

Men også hæder og et evigt navn!
Gå, kvinde! Stolt og skøn er denne time;
min barm er døv for dine hæse skrig.

(AURELIA kommer frem i teltåbningen.)
AURELIA.

Min Catilina --!

(hun standser frygtsomt ved synet af de mange forsamlede.)

CATILINA (smerteligt).

<tab>O, Aurelia!

AURELIA.

Hvad er påfærde? Denne larm i lejren --.
Hvad går her for sig?

CATILINA.

<tab>Dig jeg kunde glemme!
Hvad vil din skæbne vorde -- ?

FURIA (hånligt hviskende, uden at bemærkes af Aurelia).

<tab>Vakler du
alt i dit høje forsæt, Catilina?
Er <sp>det</sp> dit dødsmod?

CATILINA (opfarende).

<tab>Nej, ved mørkets guder!

AURELIA (nærmer sig).

O, tal, min elskte; ængst mig ikke længer --

FURIA (dæmpet bag ham).

Flygt med din viv -- mens dine venner dør!

MANLIUS.

Nøl ikke længer; før os ud på sletten --
CATILINA.

O, hvilket valg! Og dog, - her er ej valg; -
til målet må jeg, - tør ej midtvejs standse.

(råber.)

Så følg mig ud på sletten!

AURELIA
(kaster sig i hans arme).

<tab>Catilina -
gå ikke fra mig, - eller tag mig med!

CATILINA.

Nej, bliv, Aurelia!

FURIA
(som før).

<tab>Tag hende med!
Du får en død, dit liv, dit navn fuldt værdig,
når ned du hugges - i en kvindes arme.

CATILINA
(støder Aurelia tilside).

Væk fra mig, du, som stjæle vil mit ry! -
Blandt mænd skal døden ramme mig. Jeg har
et liv at sone og et navn at tvætte -

FURIA.

Ret så; ret så, min stolte Catilina!

CATILINA.

Ud af min sjæl jeg river alt, som binder
mig til min fortid og dens tomme drøm!
Hvad bag mig ligger, er som om det aldrig
af mig var levet -

AURELIA

O, forstød mig ikke!
Ved al min elskov, - jeg besværger dig, -
lad os ej skilles, Catilina!

CATILINA.

<tab>Ti!
Mit bryst er dødt, mit blik er blindt for elskov.
Fra livets gøgleværk jeg vender øjet,
og ser kun mod den store blege stjerne
på eftermælets himmel!

AURELIA.

<tab>Milde guder!

(hun læner sig mat op mod træet udenfor teltet.)

CATILINA
(til mændene).

Og nu afsted!

MANLIUS.

<tab>Hist lyder våbenbrag

FLERE STEMMER.

De nærmer sig!

CATILINA.

Godt! Vi vil kækt dem møde.
Lang var vor skændsels nat; snart gryr en dag -.
Til bad i kampens morgenskyer røde!
Følg mig! For Romer-sværd med Romer-mod
skal Romas sidste segne i sit blod!

(de iler ud gennem skoven; fra lejren høres larm og stridsråb.)

FURIA.

Han er borte. Jeg har nået målet for mit liv.
Solens første blik på sletten ser ham kold og stiv.

AURELIA
(hen for sig)

I hans harmopfyldte hjerte skulde elskov mer ej bo?
Var det drømme? Nej, så lød det fra hans vrede læbe jo.

FURIA.

Sværdet klinger; Catilina svæver alt på gravens rand;
snart han som en lydløs skygge haster mod de dødes land.

AURELIA (farer sammen).

Ah, hvo er du, uheldsvangre røst, der høres hist,
uglen lig, når hult den varsler ifra træets kvist!
Er du stegen fra de klamme skyggelande frem
for at føre Catilina til dit skumle hjem?

FURIA.

Hjemmet er jo vandrings-målet, og hans veje gik
gennem livets dynd og sumpe --

AURELIA.

<tab>Kun et øjeblik
Frit og ædelt var hans hjerte, stærk hans sjæl og god,
til et giftfrø den omklamred med sin slangerod.

FURIA.

Friskt og grønt er og platanens løv i brede lag,
til dens stamme kvæles i en slyngvæksts favnetag.

AURELIA.

Der forrådte du dit ophav! Denne stemmes klang
gav fra Catilinas læber genlyd mangen gang.
Du er slangen, som forgifted for mig livets frugt,
slangen, som for al min ømhed har hans hjerte lukt.
Fra de vågne nætters drømme grant jeg kender dig,
ser dig som en trusel stillet mellem ham og mig.
Ved min elskte husbonds side higed jeg så fro
mod et liv, af stilhed hegnet, mod et hvilens bo;
i hans trætte hjerte planted jeg et urtebed;
som dets bedste smykke freded jeg vor kærlighed.
Ah, din hadske hånd har rykket urten op med rod,
og i støvet ligger den, hvor før den frodig stod!

FURIA.

Svage tåbe; du vil lede Catilinas skridt?
Ser du ikke at hans hjerte aldrig helt var dit?
Tror du, dine blomster trives kan i slig en grund?
I det solskin-svangre forår gror violer kun,
medens bulmen yppigst vokser under skyens tag;
og hans sjæl var alt forlængst en skyfuld høstens dag.
Alt er tabt for dig! Snart slukkes gnisten i hans barm,
og som hævnens offer ligger han i dødens arm!

AURELIA (med stigende ild).

Nej, ved alle lysets guder, nej, det skal han ej!
Til hans hjerte mine tårer baner end en vej.
Finder jeg ham bleg og blodig efter kampens larm,
slynge vil jeg mine arme om hans kolde barm,
ånde på hans stumme læbe al min kærlighed,
mildne smerten i hans indre, bringe trøst og fred.
Hævnens bud, dit offer skal jeg vriste af din hånd,
binde ham til lysets hjemland med et elskovsbånd;
og er hjertets slag forstummet, medens øjet brast,
går vi begge bort fra livet i et favntag fast.
Skænk mig da, I milde magter, for hvad her jeg led,
ved min husbonds side gravens store stille fred.

(hun går.)

FURIA (ser efter hende).

Søg ham, forblindede; -- jeg frygter ej;
jeg holder sejren trygt i mine hænder.
Nu vokser kampens larm; dens bulder blandes
med døds-skrig og med brustne skjoldes brag.
Mon alt han bløder? Mon han lever end?
O, skøn er denne stund! Sig månen skjuler
bag tykke tordenskyer i sin nedgang.
Det vorder nat et øjeblik påny
før dagen kommer; -- og med dagens komme
er alting ude. Han forgår i mørket,
som han i mørket leved. Skønne stund!

(hun lytter.)

Nu suser det forbi, lig høstens stormpust,
og mister mælet i det vide fjerne;
de tunge skarer fejer sletten ren.
Ustandselig, nedtrampende de faldne,
de vælter frem som havets vrede bølger. --

Jeg hører klynk og gisp og støn derude, --
den sidste vuggesang, -- hvori de dysser
til ro sig selv og alle blege brødre. --
Nu stemmer uglen i. Den ønsker dem
velkommen i de skumle skyggers rige.

(efter et ophold.)

Hvor lydløst stilt. Nu er han altså min, --
alene min, og min for alle tider.
Nu kan vi følges ad til glemselsfloden --
og over floden, hvor det aldrig dages.
Dog først jeg søge vil hans lig derude,
vil mætte mig ved synet af de skønne
forhadte ansigtsdrag før de forstyrres
af sol, som rinder, og af ravn, som venter.

(vil gå, men studser og farer tilbage.)

Hvad nu! Hvad glider over engen hist?
Er det kun sumpens dunster, som sig tætner
i morgenkulden til et samlet billed?
Nu nærmer det sig. -- Catilinas skygge!

Hans genfærd --! Jeg kan se hans brustne øje,
hans kløvte skjold, hans klingeløse sværd;
jeg ser den hele døde mand; kun et, --
forunderligt, -- døds-såret ser jeg ikke.

(CATILINA kommer gennem skoven, bleg og mat, med sænket hoved og
forstyrrede blikke.)

CATILINA (hen for sig).

"Du falder for din egen hånd, --
og dog en fremmed skal dig fælde."
Så lød hans spådomsord. Nu er jeg falden --
skønt ingens hånd mig traf. Hvo løser gåden?

FURIA.

Vær hilset efter kampen, Catilina!

CATILINA.

Ah, hvo er du?

FURIA.

<tab>Jeg er en skygges skygge.

CATILINA.

Dig er det, Furia! Du hilser mig?

FURIA.

Velkommen i vort fælles hjem! Nu kan
vi følges ad til Charons båd, -- to genfærd.
Dog først -- tag sejers-kransen af min hånd.

(hun plukker nogle blomster, som nun under det følgende fletter sammen
til en krans.)

CATILINA.

Hvad gør du der?

FURIA.

Jeg smykke vil din pande.
Men hvorfor kommer du alene hid?
En høvdings skygge skulde følges af
ti tusend faldne.  Hvor er dine venner?

CATILINA.

De sover, Furia!

FURIA.

<tab>De sover end?

CATILINA.

De sover end, -- og de vil sove længe.
De sover alle. List dig gennem skoven;
kig ud på sletten, -- tyst; forstyr dem ikke!
der vil du finde dem i lange rader.
De slumred ind ved sværdes vuggesang;
de slumred ind, -- og vågned ej, som jeg,
da sangen tabte sig bag fjerne højder.
Et genfærd kaldte du mig. Ja, jeg er
et genfærd af mig selv. Men tro blot ej
at hines slummer er så ganske rolig
og drømmeløs. O, tro det ikke!

FURIA.

<tab>Tal!
Hvad drømmer dine venner?

CATILINA.

<tab>Du skal høre. --
Jeg stred i  spidsen,  med fortvivlet sind,
og  søgte  døden under sværdets  egg.
Til højre og til venstre segned alle;
Statilius faldt, -- Gabinius, Manlius;
min Curius dræbtes da mit bryst han dækked;
da alle faldt for blanke Romer-sværd, --
for hine sværd, som vraged mig alene.
Ja, Romas våben vraged Catilina.

Med brustent værge stod jeg, halvt bedøvet,
og sansed intet medens kampens bølger
mig overskylled. Samling vandt jeg først
da alt blev stilt omkring, og jeg så op,
og øjned slaget som et hav -- langt bag mig!
Hvorlænge stod jeg der? Det véd jeg kun, --
jeg stod alene mellem mine døde.
Men der var liv i disse brustne øjne;
mundkrogene fortrak sig til et smil;
og smil og øjne retted de mod mig,
der stod alene oprejst mellem ligene, --
mod mig, der havde stridt for dem og Roma, --
mod mig, der stod igen foragtet, vraget
af Romas sværd. -- Da døde Catilina.

FURIA.

Falskt har du tydet dine dødes drømme;
falskt har du tydet, hvad der dræbte dig.
Med smil og øjekast de bød dig ind
at sove, som de selv --

CATILINA.

<tab>Ja, hvis jeg kunde!

FURIA.

Vær trøstig, -- genfærd af en fordums helt;
din hvilestund er nær. Kom; bøj dit hoved; --
nu vil jeg smykke dig med sejrens krans.

(hun rækker den imod ham.)

CATILINA.

Fy, -- hvad er det? En valmuekrans --!

FURIA (med vild lystighed).

<tab>Nu, ja, --
er ikke valmuer smukke? De vil lyse
omkring din pande som en bræm af blod.
CATILINA,

Kast kransen væk! Jeg hader dette røde.

FURIA (ler højt).

Du elsker mer de matte, blege farver?
Godt! Jeg vil hente dig den grønne sivkrans,
som Silvia bar i de våde lokker,
da hendes lig flød op ved Tibers munding.

CATILINA.

Ah, hvilke syner --!

FURIA.

<tab>Skal jeg heller bringe
dig tidsel-klyngerne fra Romas torv,
med brune pletter af det borgerblod,
som strømmed for din hånd, min Catilina?

CATILINA.

Hold inde!

FURIA.

<tab>Eller lyster dig en løvkrans
af vinter-egen ved min moders hus,
der visned da en ung vanæret kvinde
med høje skrig sprang sansesløs i floden?

CATILINA.

Tøm alle hævnens skåler over mig
på engang ud --!

FURIA.

<tab>Jeg er dit eget øje, --
dit eget minde og din egen dom.

CATILINA.

Men hvorfor <sp>nu</sp> --?
FURIA.

<tab>Ved målet skuer jo
den trætte vandrer på sin vej tilbage.

CATILINA.

O, står jeg ved mit mål? Er dette målet?
Jeg er ej levende, -- og ej begravet.
Hvor ligger målet?

FURIA.

<tab>Nær, -- såfremt du vil.

CATILINA.

Jeg har ej vilje mer; min vilje døde
da alt forspildtes, hvad jeg engang vilde.

(slår ud med hænderne.)

Vig langt ifra mig, alle gustne skygger!
Hvad kræver I af mig, I mænd og kvinder?
Jeg kan ej skænke jer --! O, denne skare --!

FURIA.

Til jorden bunden er endnu din skygge.
Riv sønder disse tusend trådes næt!
Kom, lad mig trykke kransen i dit hår; --
den har en stærk, en lægsom glemsels-kraft;
den dysser dig til ro; den dræber mindet.

CATILINA (klangløst).

Den dræber mindet? Tør jeg tro dit ord?
Så tryk din giftkrans tæt omkring min pande.

FURIA (sætter kransen på hans hoved).

Nu er du smykket. Sådan skal du træde
for mørkets fyrste frem, min Catilina!
CATILINA.

Kom, lad os gå! Did ned jeg higer såre; --
jeg stunder hjem til alle skyggers land.
Lad os tilsammen gå! -- Hvad fængsler mig?
Hvad binder mine skridt? Jeg føler bag mig
på morgenhimlens hvælv en tåget stjerne; --
den holder mig i livets land tilbage;
den drager mig, som månen drager havet.

FURIA.

Følg med; følg med!

CATILINA.

Den vinker og den blinker.
Jeg kan ej følge dig før dette lys
er ganske slukket, eller slørt af skyer. --
Nu ser jeg det! Det er ej nogen stjerne;
det er et hjerte, bankende og varmt;
det binder mig; det fængsler og det drager,
som aftenstjernen drager barnets øje.

FURIA.

Stands dette hjertes slag!

CATILINA.

Hvad mener du?

FURIA.

Du har din dolk i bæltet. Kun et stød, --
så slukkes stjernen, knust er dette hjerte,
som stiller fiendtlig sig imellem os.

CATILINA.

Jeg skulde slukke --? Blank og spids er dolken --

(med et skrig.)

Aurelia! Aurelia, hvor er du?
O, var du nær --! Nej, nej, -- jeg vil ej se dig!
Og dog -- det tykkes mig, som alt blev godt,
at freden kom, ifald jeg kunde lægge
mit hoved til dit bryst og angre -- angre!

FURIA.

Hvad vil du angre?

CATILINA.

<tab>Alt, hvad jeg har øvet!
At jeg har været og at jeg har levet.

FURIA.

For sent at angre! Der, hvor nu du står,
går ingen vej tilbage. -- Prøv det, dåre!
Nu går jeg hjem. Læg du dit hoved kun
til hendes bryst og se om der du finder
den fred, du søger for din trætte sjæl.

(med stigende vildhed.)

Snart vil de rejse sig, de tusend døde;
forførte kvinder slutter sig til dem;
og alle, alle vil de kræve af dig
det liv, det blod, den ære du har røvet.
Forfærdet vil du flygte ud i natten, --
vil flygte jorden rundt langs alle strande,
Actæon lig, af hunde-koblet jaget, --
en skygge, jaget af de tusend skygger!

CATILINA.

Jeg ser det, Furia! Her er jeg fredløs.
I lysets verden er jeg hjemløs nu!
Jeg følger dig til alle skyggers land; --
det bånd, mig binder, vil jeg sønderskære.

FURIA.

Hvi famler du med dolken?
CATILINA.

<tab>Hun skal dø.

(et lyn slår ned og tordenen ruller.)

FURIA.

De store magter jubler ved dit forsæt! --
Se, Catilina, -- hist din hustru kommer.

(AURELIA kommer angstfuld søgende gennem skoven.)

AURELIA.

Hvor skal jeg finde ham! Hvor kan han færdes!
Han er ej blandt de døde --

(får øje på ham.)

<tab>Høje himmel; --
min Catilina!

(hun iler imod ham.)

CATILINA (forvildet).

<tab>Nævn ej dette navn!

AURELIA.

Du lever! Ja --!

(vil kaste sig i hans arme.)

CATILINA (afværgende.)

<tab>Vig bort! Jeg lever ikke.

AURELIA.

O, hør mig, elskte --!

CATILINA.

<tab>Ti; jeg vil ej høre!
Jeg hader dig! Jeg ser din fule list;
du vil mig lænke til et halv-livs rædsel.
Stir ikke på mig! Dine øjne martrer, --
de stinger mig i sjælen som en dolk!
Ah, dolken; dolken! Dø! Luk dine øjne --

(han drager sin dolk og griber hende i armen.)

AURELIA.

Våg, milde guder, over ham og mig!

CATILINA.

Luk dine øjne; luk dem, siger jeg; --
i dem er stjerneskin og morgenhimmel --.
Nu vil jeg slukke morgenhimlens stjerne!

(tordenen ruller atter.)

Dit hjerteblod! Nu råber livets guder
sit afskedsord til dig og Catilina!

(han hæver dolken imod hendes bryst; hun flygter ind i teltet; han
forfølger hende.)

FURIA (lyttende).

Hun strækker sine hænder bønligt mod ham.
Hun beder for sit liv. Han hører intet.
Han støder til! -- Der faldt hun i sit blod.

(CATILINA kommer, med dolken i hånden, langsomt ud fra teltet.)

CATILINA.

Nu er jeg fri. Snart er jeg intet mere.
Alt sænker sig min sjæl i glemsels tåger;
jeg skimter og jeg hører kun forvirret
som under stride vande. Véd du vel,
hvad jeg har dræbt med denne lille dolk?
Ej hende blot, -- men alle jordens hjerter, --
alt levende, og alt, som gror og grønnes; --
hver stjerne har jeg slukt, og månens skive,
og solens ild. Se selv, -- den kommer ikke;
den kommer aldrig mere; slukt er solen.
Nu er den hele vide jordens kreds
forvandlet til en kold uhyre grav

med blygråt hvælv, -- og under dette hvælv
står du og jeg, forladt af lys og mørke,
af død og liv, -- to hvileløse skygger.

FURIA.

Vi står ved målet, Catilina!

CATILINA.

<tab>Nej;
et skridt endnu -- før jeg ved målet står.
Frigør mig for min byrde! Ser du ikke,
jeg går med Catilinas lig på ryggen?
En pæl igennem Catilinas lig!

(viser hende dolken.)

Forløs mig, Furia! Tag denne pæl; --
med den jeg spidded morgenstjernens øje; --
tag, -- tag, og ram den tvers igennem liget,
så mister det sin magt, -- og jeg er fri.

FURIA (griber dolken).

Det ske, du sjæl, hvem jeg i had har elsket!
Afryst dit støv og gå med mig til glemsel!

(hun borer dolken dybt ind i hans bryst; han segner om ved foden
af træet.)

CATILINA (efter et ophold, kommer til besindelse, fører hånden over panden og
siger mat):

Ah, nu fatter jeg din spådom, gådefulde ånd!
Halvt jeg falder for min egen, halvt for fremmed hånd.
Nemesis har gjort sin gerning. Dølg mig, dødens mulm!
Mørke Styx, løft nu din bølges hoved højt og svulm!
Bær mig over; sink ej båden; jag den rastløs frem
mod den tause fyrstes rige, alle skyggers hjem.
Tvedelt vejen går dernede! jeg skal vandre stum
imod venstre --

AURELIA (fra teltet, bleg og vaklende, med blodigt bryst).

<tab>-- nej, mod højre! Mod Elysium!

CATILINA (farer sammen).

O, hvor dette lyse billed fylder mig med gru!
Det er hende selv! Aurelia, -- sig mig, -- lever du?

AURELIA (knæler ned ved ham).

Ja, jeg lever for at stilne dine smerters sø, --
lever for at lægge barmen mod dit bryst og dø.

CATILINA.

O, du lever!

AURELIA.

Kun en afmagts slør omkring mig faldt;
men mit matte øje fulgte dig; jeg hørte alt, --
og min kærlighed en hustrus kraft mig atter gav; --
bryst ved bryst, min Catilina, går vi i vor grav!

CATILINA.

O, hvor gerne! Dog, forgæves er dit glade håb.
Vi må skilles. Jeg må følge hævnens hule råb.
Du kan haste let og frigjort frem til lys og fred;
jeg må over glemsels-floden, må i mørket ned.

(dagen gryr i baggrunden.)

AURELIA (peger mod den stigende lysning).

Nej; for kærligheden svinder dødens rædsler og dens nat.
Ser du, tordenskyen viger; morgenstjernen vinker mat.

(med oprakte hænder.)

Lyset sejrer! Ser du, dagen kommer stor og varm!
Følg mig, Catilina! Døden griber alt min barm.

(hun segner ned over ham.)

CATILINA (trykker hende tæt til sig og siger med sin sidste kraft):

O, hvor lifligt! Grant jeg mindes nu min glemte drøm,
hvordan hvælvets mørke spredtes af en stråle-strøm,
hvordan barnerøster sang imod den unge dag.
Ah, mit øje vorder dunkelt, og min arm er svag;
men i sindet er det lyst, som aldrig før det var,
og min fortids vilde vandring ligger bag mig klar.
Ja, mit liv var uvejrs rasen under natlyns glød;
men en rosenfarvet morgendæmring er min død.

(bøjer sig over hende.)

Du har sjælens mulm forjaget; i mit bryst er ro.
Se, jeg følger dig til lysets og til fredens bo!

(han river dolken raskt ud af sit bryst og siger med døende stemme:)

Morgnens milde magter skuer i forsoning ned;
du har nattens ånd besejret ved din kærlighed!

(Under det sidste optrin har FURIA fjernet sig mere og mere mod
baggrunden, hvor hun forsvinder mellem træerne. Catilinas hoved synker
ned på Aurelias bryst; de dør.)
GILDET PÅ SOLHAUG.

FORTALE
TIL
ANDEN UDGAVE.

»Gildet på Solhaug" skrev jeg i Bergen i
sommeren 1855, altså for omtrent 28 år siden.

Stykket opførtes samme steds for første gang
den 2. Januar 1856 som festforestilling til erindring
om den norske scenes stiftelsesdag.

Jeg var dengang ansat som instruktør ved det
bergenske teater og ledede altså selv indstuderingen
af mit stykke. Det fik en fortrinlig, en sjelden
stemningsfuld udførelse. Med lyst og hengivelse blev
det givet, og således blev det også modtaget. "Den
bergenske lyrik", der efter sigende skal have afgjort
de seneste politiske valg deroppe, svulmede på hin
teateraften højt i det fuldt besatte hus. Forestillingen
endte med talrige fremkaldelser af forfatteren og af
de spillende. Senere på aftenen gav orkestret,
ledsaget af en stor del af publikum, mig en serenade
udenfor mine vinduer. Jeg tror næsten, jeg lod
mig henrive til at holde et slags tale til de
forsamlede; jeg véd i al fald, at jeg følte mig såre
lykkelig.

Et par måneder senere opførtes "Gildet på
Solhaug" i Kristiania. Også dersteds blev det af
almenheden modtaget med meget bifald, og dagen efter
den første opførelse skrev Bjørnson i "Morgenbladet"
en varm, elskværdig, ungdommelig opsats derom.
Egentlig var det ikke nogen anmeldelse eller kritik;
det var snarere en stemningsrig fri fantasi, digterisk
improviseret over stykket og over forestillingen.

Men så kom den rigtige kritik, forfattet af de
rigtige kritikere.

Hvorledes blev man i hin tid, -- jeg mener i
årene fra 1850 til omkring 1860, -- en rigtig
literatur-kritiker, og navnlig dramatisk kritiker i
Kristiania?

Jo, det gik i regelen således til: Efter nogen
tids forberedende øvelser i "Samfundsbladet" og efter
oftere at have påhørt de diskussioner, som om
aftenerne efter teatertid førtes på Treschows kafé eller
"hos Ingebret", begav den vordende kritiker sig hen
i Johan Dahls boglade og lod sig forskrive fra
København et exemplar af J. L. Heibergs "Prosaiske
Skrifter", om hvilke han havde hørt sige, at de skulde
indeholde en afhandling betitlet "Om Vaudevillen".
Denne afhandling blev da læst, grublet over og
kanske tildels også forstået. Gennem disse skrifter
blev man endvidere bekendt med en polemik, som
Heiberg i sin tid havde ført imod professor
Øhlenschlæger og imod digteren Hauch i Sorø.
Lejlighedsvis erfarede man deraf også, at J. I. Baggesen
(forfatter af "Gjengangerbrevene") allerede tidligere
havde åbnet et lignende felttog imod den store
digter, som havde skrevet både "Axel og Valborg" og
"Hakon Jarl".

Megen anden for en kritiker nyttig viden lod
sig også uddrage af disse skrifter. Af dem lærte
man f. ex., at en ret kritiker var på smagens vegne
forpligtet til at føle sig forarget over hiater. Blev
i et eller andet vers et sådant uhyre påtruffet, kunde
man være sikker på, at de unge kristianiensiske
kritiserende Jeronimusser, ligervis som Holbergs
egen, udråbte deres: Hillemænd, verden står ikke
til påske!

Og så havde den datidige norske
hovedstadskritik en særegen ejendommelighed, hvis udspring
jeg længe ikke kunde blive klog på. Vore kritikere
plejede nemlig, hver gang en begyndende forfatter
udgav en bog eller fik et lidet teaterstykke opført,
at geråde i en ustyrlig vrede og at gebærde sig som
om der gennem bogens udgivelse eller stykkets
opførelse var tilføjet dem selv og de aviser, de skrev
i, en blodig fornærmelse. Som sagt, jeg grublede
længe over denne besynderlighed. Endelig fik jeg
rede i sagen. Ved nemlig at læse det danske
"Månedskrift for Literatur" blev jeg opmærksom på,
at gamle etatsråd Molbech i sin tid havde plejet at
betages af en svær vrede, når en ung digter udgav
en bog eller fik et skuespil opført i København.

Således, eller omtrent således, var den domstol
beskaffen, der nu i dagspressen tog sig for at stille
"Gildet på Solhaug" for kritikens skranke i
Kristiania. Den var for størstedelen sammensat af
unge mænd, der i kritisk henseende levede på lån
fra diverse kanter. Deres kritiske tanker var for
længe siden tænkte og udtalte af andre; deres
meninger var for lang tid siden formuleret andetsteds.
Lånegods var hele deres æstetiske teori; lånegods
var hele deres kritiske metode; lånegods var i et
og alt, i stort og i småt, den polemiske taktik, de
gjorde brug af. Ja, lige til sindsstemningen, så var
den lånt. Lånt, lånt var det alt sammen. Det
eneste originale ved dem var, at de evig og altid
benyttede lånegodset forkert og i utide.

At dette kollegium, hvis medlemmer kritisk
livnærede sig ved lån, troede at måtte i digterisk
henseende forudsætte noget lignende hos mig, kan ikke
forundre nogen. Et par aviser der oppe, og muligens
flere, fandt da også ganske rigtig ud, at jeg havde
lånt dette eller hint fra Henrik Hertz's skuespil
"Svend Dyrings hus".

Denne kritiske påstand er grundløs og
uefterrettelig. Det er åbenbart benyttelsen af
kæmpevisernes versemål i begge stykkerne, som har
foranlediget den. Men hos mig er sprogtonen en
ganske anden end hos Hertz; diktionen i mit stykke
har et ganske andet klangpræg end i hans; over
det rytmiske i mit stykke vifter en let sommerluft;
over det rytmiske hos Hertz ruger der høstvejr.

Heller ikke, hvad karakterer, handling, eller
overhovedet hvad det faktiske indhold angår, findes
der mellem begge stykker nogen anden eller større
lighed end den, der er en nødvendig følge af, at
stoffet til dem begge er hentet ud fra kæmpevisernes
trange forestillingskreds.

Med fuldt så stor eller vel endnu større føje
kunde man påstå, at Hertz i sit "Svend Dyrings
hus" havde lånt et og andet, og det ikke så lidt
endda, fra Heinrich v. Kleist's "Käthchen von
Heilbronn", der er skrevet i begyndelsen af dette
århundrede. Käthchens forhold til grev Wetter-Strahl
er i alt væsentligt det samme, som Ragnhilds til
ridder Stig Hvide. Ligesom Ragnhild drives også
Käthchen af en gådefuld, uforklarlig magt til at følge
den mand, hun elsker, på alle hans veje, til lønligt
at liste sig efter ham, til viljeløst at lægge sig ned
og sove i hans nærhed, til naturnødvendigt at vende
tilbage til ham, så ofte hun end jages bort. Hertil
kommer det overnaturliges indgriben på flere andre
måder både hos Kleist og hos Hertz.

Men er der nogen, som tviler på, at man i den
endnu ældre dramatiske literatur, med en smule god
eller ond vilje, måtte kunne opdrive et skuespil, om
hvilket det kunde påståes, at Kleist derfra havde
lånt et eller andet til sit "Käthchen von Heilbronn"?
<sp>Jeg</sp> tviler i al fald ikke derpå. Men deslige
påvisninger vilde være ørkesløse. Det, der gør et
kunstværk til sin ophavsmands åndelige ejendom,
det er, at han har påtrykt værket sin egen
personligheds stempel. Jeg mener derfor, at til trods for
de antydede lighedspunkter er "Svend Dyrings hus"
lige så ubestridelig og udelukkende et originalværk
af Henrik Hertz, som "Käthchen von Heilbronn" er
et originalværk af Heinrich v. Kleist.

Den samme ret gør jeg for mit eget
vedkommende gældende med hensyn til "Gildet på Solhaug".
Jeg håber også, at man for fremtiden vil lade
enhver af de tre navnefættere få beholde ubeskåret,
hvad der med rette tilhører ham.

Georg Brandes har ved given anledning
betegnet "Gildet på Solhaug" i dets forhold til "Svend
Dyrings hus", ikke som bygget på noget lån, men
som tilblevet under en påvirkning, en indflydelse,
udøvet af en ældre digter på den yngre. Hans
udtalelser om mit arbejde er for resten så velvillige,
at jeg herfor, som for så meget andet, har al grund
til at være ham takskyldig.

Men ikke desto mindre må jeg fastholde, at
sagen i virkeligheden heller ikke forholder sig


således, som Brandes har opfattet den. Henrik Hertz
har aldrig i nogen særlig grad tiltalt mig som
dramatisk digter. Jeg kan derfor ikke få i mit hoved,
at han nogensinde skulde, mig uafvidende, have
kunnet øve nogen indflydelse på min egen
dramatiske produktion.

På dette punkt og i denne forbindelse kunde jeg
indskrænke mig til at henvise til dr. Valfrid Vasenius,
docent i æsthetik ved universitetet i Helsingfors. I
sin afhandling for den filosofiske doktorgrad: "Henrik
Ibsens dramatiska diktning i dess första skede" (1879)
så vel som i sit værk "Henrik Ibsen, ett
skaldeporträtt" (343 sider. Jos. Seligmann & comp.
Stockholm. 1882.) har han gjort rede for sit grundsyn
på mit her omhandlede skuespil, -- i sidstnævnte
skrift suppleret med, hvad jeg under et samvær i
München for tre år siden i al korthed meddelte ham.
Hertil kunde jeg, som sagt, henvise.

Men for god ordens skyld vil jeg dog selv på
de følgende blade i omrids fortælle "Gildet på
Solhaug"s tilblivelseshistorie.

Her er den:

Jeg indledede denne fortale med en oplysning
om, at stykket er skrevet i sommeren 1855.

Året i forvejen havde jeg skrevet "Fru Inger
til Østråt". Beskæftigelsen med dette drama havde
nødsaget mig til literært og historisk at fordybe mig
i Norges middelalder, navnlig da i den senere del
af samme. Jeg forsøgte, så godt det lod sig gøre,
at leve mig ind i hine tiders sæder og skikke, i
menneskernes følelsesliv, i deres tænkesæt og
udtryksmåde.

Denne periode er imidlertid ikke særdeles
tiltalende at dvæle ved i længden; den frembyder heller
ikke synderlig stof, der egner sig for dramatisk
behandling.

Jeg tyede derfor også snart over til selve
sagatiden. Men kongesagaerne og over hovedet de
strængere historiske overleveringer fra denne fjerne
tidsalder fængslede mig ikke; jeg kunde dengang ikke
for mine digteriske øjemed gøre nogen dramatisk
brug af stridighederne mellem konger og høvdinger,
mellem partier og flokke. Det skulde først komme
senere.

Derimod fandt jeg i rigt mål i de islandske
ætte-sagaer, hvad jeg behøvede som menneskelig
iklædning for de stemninger, forestillinger og tanker,
der dengang opfyldte, eller i al fald mere eller mindre
klart foresvævede mig. Disse gammelnordiske
literære bidrag til vor sagatids personalhistorie havde
jeg hidtil ikke kendt, knapt nok hørt dem nævne.
Da faldt mig ved et tilfælde N. M. Petersens, i al
fald for sprogtonens vedkommende, fortræffelige
oversættelse i hænde. Ud fra disse ætte-krøniker med
deres vekslende forhold og optrin mellem mand og
mand, mellem kvinde og kvinde, over hovedet mellem
menneske og menneske, slog mig et personligt,
fyldigt, levende livsindhold imøde; og ud af denne min
leven sammen med alle disse afsluttede, enkelte,
personlige kvinder og mænd fremstod i min tanke
det første rå, tågede udkast til "Hærmændene på
Helgeland".

Hvor meget der af enkelthederne udformede sig
i mig, véd jeg ikke længer at opgive. Men jeg
husker godt, at de to skikkelser, jeg først fik øje
på, var de to kvinder, som senere blev til Hjørdis
og Dagny. Et stort gilde med æggende og
skæbnesvangre sammenstød skulde der være i stykket. For
øvrigt vilde jeg af karakterer, lidenskaber og
indbyrdes forhold optage alt det, der forekom mig at
være mest typisk for sagalivet. Med <sp>et</sp> ord, --
hvad der i Vølsungasagaen var blevet episk
omdigtet, vilde jeg, dramatisk, ligefrem gengive.

Nogen hel, sammenhængende plan udkastede
jeg vel ikke dengang. Dog stod det klart for mig,
at et sådant skuespil var det første, som nu skulde
skrives.

Men så kom der adskilligt imellem. Det meste
deraf var vel af personlig natur og formodentlig det
stærkest og nærmest afgørende; men jeg tror nok,
det heller ikke var ganske uden betydning, at jeg
just på den tid beskæftigede mig med indgående at
studere Landstads samling af "Norske folkeviser",
der var udkommet et par år i forvejen. De
stemninger, jeg dengang befandt mig i, forligedes bedre
med middelalderens literære romantik end med
sagaens kendsgerninger, bedre med verseformen end
med prosastilen, bedre med det sprogmusikalske
element i kæmpevisen, end med det karakteriserende
i sagaen.

Således skede det, at det formløst gærende
udkast til tragedien "Hærmændene på Helgeland"
foreløbig forvandlede sig til det lyriske drama "Gildet
på Solhaug".

De to kvindeskikkelser, plejesøstrene Hjørdis og
Dagny i den påtænkte tragedie blev til søstrene
Margit og Signe i det fuldførte lyriske drama. Disse
to sidstnævntes afstamning fra de to sagakvinder,
vil let falde i øjnene, når der først gøres
opmærksom derpå. Slægtsligheden er umiskendelig.
Tragediens den gang kun løst planlagte helt, den vidt
berejste og ved fremmede kongehoffer vel modtagne
høvding, vikingen Sigurd, omformede sig til
riddersmanden og sangeren Gudmund Alfsøn, der også har
færdedes længe i fremmede lande og levet i kongens
gård. Hans stilling mellem de to søstre blev ændret
i overensstemmelse med de forandrede
tidsomstændigheder og forholde; men begge søstrenes stilling
lige over for ham forblev væsentlig den samme, som
i den oprindelig påtænkte og senere fuldførte tragedie.
Det skæbnesvangre gilde, som det i mit første
udkast havde været mig så magtpåliggende at male,
blev i dramaet den skueplads, på hvilken personerne
helt igennem optrådte; det blev den baggrund, imod
hvilken handlingen hævede sig frem og meddelte det
samlede billede den grundstemning, jeg havde
tilsigtet. Stykkets afslutning dæmpedes og formildedes
visst nok i overensstemmelse med dets art som
drama og ikke tragedie; men mellem rettroende
æsthetikere turde der kanske alligevel kunne tvistes
om, hvor vidt der i denne afslutning ikke er blevet
tilbage et drag af uformidlet tragik som et
vidnesbyrd om dramaets udspring.

Herpå skal jeg imidlertid ikke videre indlade
mig. Jeg har kun villet hævde og fastslå, at det
foreliggende skuespil, lige så fuldt som alle mine
øvrige dramatiske arbejder, er et naturnødvendigt
udslag af min livsgang på et bestemt punkt. Det
er opstået indenfra og ikke formedelst nogen ydre
påvirkning eller indflydelse.

Således og ikke anderledes hænger det sammen
med tilblivelsen af "Gildet på Solhaug".

<i>Rom, i April 1883.</i>

<tab>HENRIK IBSEN.

PERSONERNE:

BENGT GAUTESØN, herre til Solhaug.
MARGIT, hans hustru.
SIGNE, hendes søster.
GUDMUND ALFSØN, deres frænde.
KNUT GÆSLING, kongens foged.
ERIK FRA HÆGGE, hans ven.
EN HUSKARL.
EN ANDEN HUSKARL.
KONGENS SENDEBUD.
EN GAMMEL MAND.
EN PIGE.
GÆSTER, HERRER og FRUER.
MÆND i Knut Gæslings følge.
KARLE og PIGER på Solhaug.

(Handlingen foregår på Solhaug i det fjortende århundrede.)

FØRSTE AKT.

(En stadselig stue med dør i baggrunden og på begge sidevæggene.
Foran til højre et karnap-vindu med små, runde, blyindfattede ruder, og
ved vinduet et bord med en mængde kvindesmykker. Langs væggen
til venstre et større bord med sølvkruse, bægre og drikkehorn. Døren
i baggrunden fører ud til en åben svalegang, hvorigennem ses et vidt
fjordlandskab.)

BENGT   GAUTESØN,    FRU  MARGIT,   KNUT   GÆSLING   og   ERIK    FRA    HÆGGE  sidder
om  drikkebordet  til venstre.    I baggrunden dels sidder dels står KNUTS
MÆND; et par ølboller går rundt mellem dem.    Langt borte høres
kirkeklokker, som ringer til højmesse.)

ERIK
(rejser sig op ved bordet).

Og nu, kort og godt, hvad svar har I at give
mig paa mit ærend som Knut Gæslings bejlermand?

BENGT
(skotter urolig til sin hustru).

Ja, jeg - jeg tænker nu - (da hun tier.) Hm,
Margit, lad os først høre, hvad du mener.

MARGIT
(står op).

Herr Knut Gæsling, - det var mig længe
vitterligt, hvad Erik fra Hægge nys fremsatte om eder.
Jeg véd fuldt vel, at I stammer fra en berømmelig
slægt; I er rig  på  gods  og guld,   og  vor  kongelige
herre er eder synderlig bevågen.

BENGT
(til KNUT).

Synderlig bevågen,   -  det siger jeg også.

MARGIT.

Og visseligen kunde ikke min søster kåre sig
nogen gævere husbond -

BENGT.

Ingen gævere; det er lige det samme, som <sp>jeg</sp>
tænker.

MARGIT.

- dersom I ellers kan formå hende til at fatte
godhed for jer.

BENGT
(ængstelig og halv sagte).

Men,   -  men, min kære hustru  -

KNUT
(springer op).

Ja så, fru Margit!   I mener, at eders søster -?

BENGT
(søger at berolige ham).

Nej vent, Knut Gæsling! Vent nu. I må
forstå os ret.

MARGIT.

Så lidet kan mine ord krænke jer. Min søster
kender eder jo kun af de viser, som er gjort om
eder, - og de viser klinger ilde for høviske øren.

Eders fædres gård er et utrygt hjem
mellem alle de vilde gæster.

Både nat og dag har I gilde med dem.
Krist hjælpe den ungmø, I fæster!
Krist hjælpe den ungmø, I lokker med guld,
med gods eller grønne skove; -
snart vil I se hende sorrigfuld
at længes, under muldet at sove.

ERIK.

Nu ja - sandt nok - Knut Gæsling lever
noget vildt og ustyrligt. Men sligt ændrer sig let,
når han får sig en hustru i gården.

KNUT.

Og vel skal I mærke jer dette, fru Margit. Det
kan være en uge siden, at jeg var til drikkegilde
på Hægge hos Erik, som her står. Øllet var stærkt;
og da det led ud på kvelden gjorde jeg det løfte,
at Signe, eders fagre søster, skulde vorde min viv,
før året var omme. Aldrig skal det siges Knut
Gæsling på, at han har brudt noget løfte. Derfor ser I
selv, at I må kåre mig til eders søsters husbond,
- enten med det gode eller med det onde.

MARGIT.

Før <sp>det</sp> skal ske, vil jeg ikke fordølge,
I må skille jer af med jert ravende følge.
I må ikke længer med skrig og med larm
jage rundt bygden tilhest og i karm;
I må døve den gru,  som langvejs står
af Knut Gæslings komme til bryllupsgård.
Høvisk må I te jer,  når I rider til gilde;
øksen skal I hjemme bag stuedøren stille;   -
I véd,  den sidder løs i jer hånd,  når mjød
og øl har gjort jer panden fortumlet og rød.
Ærbare kvinder skal I lade med fred;
lad hvermand beholde sit eje;
I må ikke frækt skikke nogen den besked,
at hvis han er klog, så tar han ligskjorten med,
når han færdes på eders veje.
Og arter I jer sådan til året går ud,
så kunde I nok vinde jer min søster til brud.

KNUT
(med indædt harme).

I véd snildt at belægge eders ord, fru Margit.
For sandt - I burde være prest og ikke eders
husbonds frue.

BENGT.

Å, for den sags skyld, så kunde nok jeg også -

KNUT
(uden at agte på ham).

Men vel skal I mærke jer, at havde en
våbenfør mand talt mig til på slig vis som I, så -

BENGT.

Nej men hør nu, Knut Gæsling, - I må forstå os!

KNUT
(som før).

Nu, kort og godt, så skulde han fornummet, at
øksen sidder mig løs i hånden, som I fornylig sagde.

BENGT
(sagte).

Der har vi det! Margit, Margit, dette her går
aldrig godt.

MARGIT
(til KNUT).

I bad om ærligt svar, og det har jeg givet jer.

KNUT.

Vel, vel; jeg vil heller ikke  regne  det  så  nøje
med jer, fru Margit. I har mere kløgt, end alle vi
andre tilhobe. Der er min hånd; - kan hænde
der er skælig grund for alle de hvasse ord, I
sagde mig.

MARGIT.

Det må jeg lide; nu er I jo alt på god vej til
at bedre jer. Og hør så et ord til. Vi holder gilde
her på Solhaug idag.

KNUT.

Gilde?

BENGT.

Ja, herr Gæsling. I skal vide, det er vor
bryllupsdag; idag for tre år siden blev jeg fru Margits mand.

MARGIT
(utålmodig, afbrydende).

Som jeg sagde, vi holder gilde idag. Når I nu
kommer fra kirken og har røgtet eders øvrige ærender,
så rider I hid igen og tager del i laget. I kan da
lære min søster at kende.

KNUT.

Vel, fru Margit; jeg takker jer. Dog var det
ikke for at søge kirken, jeg red herned imorges.
Min rejse gælder Gudmund Alfsøn, eders frænde.

MARGIT
(studser).

Ham!   Min frænde?   Hvor vil I søge <sp>ham</sp>?

KNUT.

Hans gård ligger jo bag næsset, på den anden
side af fjorden.

MARGIT.

Men han selv færdes langvejs herfra.

ERIK.

Sig ikke det; han turde være nærmere, end I
tænker.

KNUT
(hvisker).

Ti stille!

MARGIT.

Nærmere?   Hvad mener I?

KNUT.

Har I da ikke hørt, at Gudmund Alfsøn er
kommen tilbage til landet igen? Han fulgte med
kansleren Audun af Hægranæs, som var sendt til
Frankrig for at hente vor nye dronning.

MARGIT.

Det er ret nok; men kongens bryllup holdes i
disse dage med stor pragt i Bergen, og der er
Gudmund Alfsøn med.

BENGT.

Ja, og der kunde vi også have været med,
såfremt min hustru havde villet.

ERIK
(sagte til KNUT).

Fru Margit véd da ikke,  at  - ?

KNUT
(sagte).

Det synes så; men lad dig ikke mærke med
noget. (højt.) Nu ja, fru Margit, jeg får lige fuldt
tage afsted på lykke og fromme; ved kveldstid
kommer jeg igen.

MARGIT.

Og  da  får  I vise,   om   I   mægter   at   styre  jert
vilde sind.

BENGT.

Ja,  mærk jer det.

MARGIT.

I rører ikke eders  økse;  hører I, Knut Gæsling!

BENGT.

Hverken  eders økse eller eders kniv eller hvad
andet værge, I bærer hos jer.

MARGIT.

Thi da kan I ingensinde håbe på noget
svogerskab med mig.

BENGT.

Nej, det har vi fast bestemt os til.

KNUT
(til MARGIT).

Vær I bare tryg.

BENGT.

Og når vi har bestemt os til noget, så står
det fast.

KNUT.

Det kan jeg lide, herr Bengt Gautesøn. Jeg
har det på samme sæt; og jeg har nu engang
drukket på svogerskab mellem os. I får se til, om
ikke jeg også holder fast ved mit ord. - Guds fred
til ikveld!

(Han og ERIK går med mændene ud i baggrunden.   BENGT følger dem til
døren.    Klokkeringningen er imidlertid ophørt.)

BENGT
(kommer tilbage).

Det bares mig for, som han trued os, da han gik.

MARGIT
(tankespredt).

Ja,  sådan lod det.

BENGT.

Knut Gæsling er ikke god at komme ud for.
Og når jeg tænker mig om, så gav vi ham også
altfor mange umilde ord. Nå, lad os ikke gruble
over den sag. Idag må vi være lystige, Margit!
Og det, mener jeg, vi har god grund til begge to.

MARGIT
(smiler tungt).

Ja, tilvisse!

BENGT.

Jeg var ikke ganske ung, da jeg bejled til dig,
det er sandt. Men den rigeste mand på mange,
mange mile, det véd jeg da visst, at jeg var. Du
var en fager ungmø, af ædel slægt; men medgiften
skulde ikke friste nogen frier.

MARGIT
(hen for sig).

Og dog var jeg dengang så rig.

BENGT.

Hvad sagde du, min hustru?

MARGIT.

Å, intet, intet. (går over mod højre.) Jeg vil pynte
mig med perler og ringe. Det er jo min glædesfest
ikveld.

BENGT.

Slig tale tykkes jeg vel om. Lad mig se, du
klæder dig i din bedste stads, så vore gæster kan
sige: lyksalig hun, som fik Bengt Gautesøn til
husbond. - Men nu må jeg ud i madburet; der er fuldt
op at tage vare på idag.

(han går ud til venstre.)

MARGIT
(segner ned i en stol ved bordet til højre).

Vel var det han gik.    Når jeg ser ham herinde,
det er mig som blodet holdt op at rinde;
det er som en kold,  en knugende magt
havde sig rundt om mit hjerte lagt.

(med frembrydende tårer.)

<sp>Han</sp> er min husbond!   Jeg er <sp>hans</sp> viv!
Hvorlænge varer et menneskes liv?
Gud fri mig,  -  kanhænde halvhundrede år;  -
og jeg -  i det tre og tyvende går!

(roligere, efter en kort taushed.)

Det er tungt at sukke bag gylden mur;
det er tungt at sidde så længe i bur.

(famler tankespredt mellem smykkerne og begynder at pynte sig.)

Med perler og ringe alt som bedst,
han bad,  at jeg smykke mig skulde.
Det var mig en gladere bryllupsfest,
om jeg stædtes til ro under mulde.

(afbrydende.)

Dog, jeg vil ikke mere tænke derpå;
jeg kender en vise,  som  kan sorgen forslå.

(hun synger.)

Bergkongen red  sig under ø;
-   så klageligt rinde mine dage  -
vilde han fæste den væne mø.
-   ret aldrig du kommer tilbage  -

Bergkongen red til herr Håkons gård;
-   så klageligt rinde mine dage -
liden Kirsten stod ude, slog ud sit hår.
-   ret aldrig du kommer tilhage  -

Bergkongen fæsted den væne viv;
-   så klageligt rinde mine dage -
han spændte en sølvgjord omkring hendes liv.
-   ret aldrig du kommer tilhage  -

Bergkongen fæsted den liljevånd
-   så klageligt rinde mine dage   -
med femten guldringe til hver hendes hånd.
-   ret aldrig du kommer tilbage   -

Tre sommere gik, og der gik vel fem;
-  så klageligt rinde mine dage  -
Kirsten sad i berget i alle dem.
-  ret aldrig du kommer tilbage  -

Fem sommere gik, og der gik vel ni;
-  så klageligt rinde mine dage  -
liden Kirsten så ikke solen i li.
-   ret aldrig du kommer tilbage  -

Dalen har blomster og fuglesang;
-   så klageligt rinde mine dage  -
i berget er der guld og en nat saa lang.
-   ret aldrig du kommer tilbage  -

(hun rejser sig og går henover gulvet.)

Den vise sang Gudmund så mangen kveld,
da han var hos min fader hjemme.
Der er noget deri,   - jeg véd ikke selv,  -
der er noget,  som jeg aldrig kunde glemme;
der er noget,  som mægtigt fyldte min hu,  -
som jeg aldrig forstod, - som jeg grubler på endnu.

(forfærdet, standser.)

Røde guldringe!   Beltet om mit liv  - !
Med guld var det bergkongen fæsted sin viv!

(fortvilet; synker ned på en bænk ved bordet til venstre.)

Ve mig!   Selv er jeg bergkongens brud!
Og ingen - ingen kommer for at løse mig ud.

(SIGNE, glædestrålende, kommer løbende ind fra baggrunden.)

SIGNE
(råber).

Margit, Margit,  -  han kommer!

MARGIT
(springer op).

Kommer?   Hvem kommer?

SIGNE.

Gudmund, vor frænde!

MARGIT.

Gudmund Alfsøn!   Her!   Hvor  kan   du  tro  - ?

SIGNE.

Å, jeg er viss på det.

MARGIT
(går over mod højre).

Gudmund Alfsøn er med til bryllupsgildet i
kongsgården;  det véd du lige så godt som jeg.

SIGNE.

Kan være;  men endda så er jeg sikker på, det
var ham.

MARGIT.

Har du da set ham?

SIGNE.

Å nej,  nej;  men nu skal du høre   -

MARGIT.

Ja, skynd dig,  - fortæl!

SIGNE.

Det var sig årle,  da klokkerne klang,
mig lysted at ride til kirke;
de vildene fugle kviddred og sang
alt mellem siljer og birke.
Der var en gammen i luft og i li;
kirketiden fast var omme;
thi alt som jeg red ad den skyggefulde sti
mig vinked hver rosenblomme.
Jeg trådte så tyst på kirkegulvet ind;
presten stod højt i koret;
han sang og læste;  med andagt i sind
lytted mænd og kvinder til ordet.
Da hørtes en røst over fjorden blå;
mig tyktes, at alle de billeder små
vendte sig om for at lytte derpå.

MARGIT.

Hvad mere?   Signe,  -  tal ud, tal ud!

SIGNE.

Det var som et dybt,  et ufatteligt bud
måned mig udenfor kirkens mur
over hej og dal, gennem li og ur.
Mellem hvide birke jeg lyttende skred;
jeg vandrede fast som i drømme;
øde stod bag mig det hellige sted;
thi prest og kirkefolk vandrede med,
mens det koglende kvad monne strømme.
Der var så stille på kirkesti;
mig tyktes, at fuglene lytted i li,
at lærken daled og gøken taug,
og at det svared fra fjeld og haug.

MARGIT.

Bliv ved!

SIGNE.

<tab>Da korsed sig mand og kvinde;

(med hænderne mod brystet.)

men sælsomme tanker steg op herinde.
Fuldt vel jeg kendte den dejlige sang;
Gudmund har sunget den mangen gang;
Gudmund har sunget den mangen kveld,   -
og alt, hvad han har sunget, det mindes jeg vel.

MARGIT.

Og du tror, det skulde være  - ?

SIGNE.

<tab>Jeg véd det så visst!
Tro mig, mit ord skal du sande.

(leende.)

Kommer ikke hver en liden sangfugl tilsidst
igen fra de fremmede lande?
Jeg véd ikke selv,   -   men jeg er så glad  -!
Der falder mig ind  -.    Margit, véd du hvad?
Hans harpe har hængt så længe
på væggen derinde.    Jeg vil tage den ned;
jeg vil pudse den blank og stille den beredt
og stemme dens gyldne strænge.

MARGIT
(åndsfraværende)

Gør,  som dig lyster  -

SIGNE
(bebrejdende).

<tab>Det er ikke ret.

(omfavner hende.)

Når Gudmund kommer, vil du atter vorde let
tilsinds,  som da Signe var liden.

MARGIT
(hen for sig).

Så mangt har forandret sig siden  -   -

SIGNE.

Margit,  du <sp>skal</sp> være fro og glad!
Har du ikke terner og svende?
I dit kammer hænger kostelige klæder på rad.
Å Krist, hvilken rigdom uden ende!
Om dagen kan du ride dig i lunden sval,
at vejde den vilde rå;
om natten kan du sove i fruersal
på silkebolsterne blå.

MARGIT
(ser mod karnappet).

Og <sp>han</sp> skulde komme til Solhaug som gæst!

SIGNE.

Hvad siger du?

MARGIT
(vender sig).

<tab>Intet.  -   Gå;   smyk dig som bedst.
Min lykke, den, du så lydt monne prise,
kunde times dig selv.

SIGNE.

<tab>Hvad mener du vel?

MARGIT
(stryger hendes hår).

Jeg mener -;  nu ja,  det vil sig jo vise  -;
jeg mener,   -  hvis en bejler red sig hid ikveld  -;

SIGNE.

En bejler?   Til hvem?

MARGIT.

<tab>Til   dig.

SIGNE
(med latter).

<tab><tab>Til mig?
Å, da er han kommen på den urette vej.

MARGIT.

Hvad vilde du svare, hvis høvisk han bad
om din tro?

SIGNE.

<tab>Jeg vilde svare, jeg er for glad
til at tænke på bejlere eller på sligt.

MARGIT.

Men hvis han var mægtig?   Hvis hans hus var rigt?

SIGNE.

Å, var han end konge,  med hallen fuld
af dyre klæder og røden guld.
det skulde så lidet mig friste.
Nu bæres det mig for, jeg er rig nok med mig selv,
med sommer og sol og den susende elv,
med dig og de fugle på kviste.
Kære søster min,   -  her vil jeg bygge og bo;
og at skænke nogen bejler min hånd og min tro,
dertil har jeg ikke tid;  dertil er jeg for fro!

(hun iler syngende ud til venstre.)

MARGIT
(efter et ophold).

Gudmund Alfsøn skulde komme hid? Hid -
til Solhaug? Nej, nej, det kan ikke være. - Signe
havde hørt ham synge, sagde hun. Når jeg hørte
granerne suse dybt derinde i skoven, når jeg hørte
fossen rulle og fuglene lokke i trætoppene, da bares
det mig tidt nok for, som om Gudmunds kvæder
blanded sig alt imellem. Og dog var han langvejs
herfra. - Signe har skuffet sig selv. Gudmund
kommer ikke.

BENGT
(i hastværk, fra baggrunden, råber).

En uventet gæst, min hustru!

MARGIT.

Og hvem?

BENGT.

Gudmund   Alfsøn,   din   frænde!   (råber ud gennem døren
til højre.) Det bedste gæstekammer må holdes rede -
og det på stand!

MARGIT.

Han er da alt på gården?

BENGT
(ser ud gennem svalegangen).

Ikke så lige endnu; men længe vil det ikke
vare. (råber ud til højre igen.) Den snittede egeseng med
dragehovederne! (går hen til MARGIT.) Hans våbendrager
bragte bud og hilsen fra ham; selv følger han efter.

MARGIT.

Hans våbendrager? Kommer han hid med
våbendrager?

BENGT.

Ja, det skulde jeg vel mene. En våbendrager
og sex rustede mænd er hos ham. Nå ja,
Gudmund Alfsøn er jo også en hel anden mand nu, end
dengang han drog ud på langfærd. Men jeg må ned
og tage imod ham. (råber ud.) Læg
gyldenlæders-sadlen på min hest! Og glem ikke bidslet med
ormehovederne! (ser ud i baggrunden.) Au, der er han
alt ved ledet! Nå, så min stav da; min sølvknappede
stav! Slig en herre, - Krist fri mig - ham må vi
tage imod med ære, med stor ære!

(han går skyndsomt ud i baggrunden.)

MARGIT
(grublende).

Han vandred fra bygden som den fattigste svend.
Nu kommer han med væbner og med rustede mænd
Hvad vil han?   Er det hans agt at se,
om bittert jeg nages af kummer og ve?
Lyster det ham at prøve og friste,
hvad jeg mægter at bære, før hjertet må briste?
Mener han,  at  - ? Ah, prøv kun derpå;
så ringe en fryd skal du deraf få!

(hun vinker ud gennem døren til højre.)

(TRE PIGER kommer ind i stuen.)

MARGIT.

I høre mig vel,  mine terner små;
I bringe mig på stand min silkekåbe blå.
I følge mig flugs i fruerstuen ind,
at klæde mig høvisk i fløjel og skind.
To af jer skal klæde mig i skarlag og mår,
den tredje skal vinde perler i mit hår.
I bære mig alle mine smykker did ud!

(Pigerne går med smykkeskrinene ud til venstre.)

MARGIT.

Så vil jeg!   Margit er jo bergkongens brud.
Vel!   Jeg får at bære mit kongelige skrud.

(hun går ud til venstre.)

(BENGT fører GUDMUND ALFSØN ind gennem svalegangen i baggrunden)

BENGT.

Og endnu en gang, - hil eder under Solhaugs
tag,  min hustrus frænde!

GUDMUND.

Jeg takker jer. Og hvordan går det hende?
Hun lider dog <sp>vel</sp> i alle måder, vil jeg tro?

BENGT.

Ja, det kan I sværge på, hun gør. Der fattes
hende intet. Hele fem terner kan hun byde og råde
over; en fuldt sadlet ganger står rede, så snart det
kun lyster hende. Nå, snart sagt, så har hun alt,
hvad en høvisk kvinde kan begære for at være
fornøjet i sine kår.

GUDMUND.

Og Margit,   -  hun er da vel fornøjet?

BENGT.

Gud og hver mand skulde tro, hun måtte være
det; men, sælsomt nok -

GUDMUND.

Hvad mener I?

BENGT.

Ja, enten I nu vil tro det eller ikke, så bæres
det mig for, at Margit var lystigere til sinde alt
imens hun leved i fattige kår, end siden hun blev
frue på Solhaug.

GUDMUND
(hen for sig).

Jeg vidste det jo nok;  sådan måtte det gå.

BENGT.

Hvad siger I, frænde?

GUDMUND.

Jeg siger, højligen undrer mig, hvad I fortæller
om eders hustru.

BENGT.

Ja, mener I ikke, det går mig lige så? Jeg vil
aldrig gælde for en ærlig herremand mere, dersom
jeg skønner, hvad hun yderligere kan ønske sig.
Jeg er om hende så lang dagen er; og ingen skal
kunne sige mig på, at jeg holder hende strængt; alt
tilsyn med hus og gård har jeg taget på mig; og
ikke desmindre -. Nå, I var jo altid en lystig svend;
jeg tænker nok, I bringer solskin med jer. Hys; der
kommer fru Margit! Lad jer ikke mærke med, at
jeg -

(MARGIT kommer i rig dragt fra venstre.)

GUDMUND
(går hende imøde).

Margit,   -  kære Margit!

MARGIT
(standser, ser fremmed på ham).

Forlad mig, herr ridder; men -? (som om hun
tørst nu genkendte ham.) For sandt, hvis jeg ikke fejler,
så er det Gudmund Alfsøn.

(rækker hånden frem.)

GUDMUND
(uden at tage den).

Og du kendte mig ikke straks igen?

BENGT
(leende).

Nej men, Margit, hvad tænker du dog på? Jeg
meldte dig jo nylig, at din frænde -

MARGIT
(går over mod bordet til højre).

Tolv år er en lang tid, Gudmund. Den friskeste
urt kan dø i tiende led imens -

GUDMUND.

Det er syv år siden vi sidst sås.

MARGIT.

Tilvisse, det må være længere siden.

GUDMUND
(ser på hende).

Jeg kunde fristes til at tro det; men det er dog
som jeg siger.

MARGIT.

Hel sælsomt. Jeg var dog visst et barn
dengang; og det tykkes mig en evig lang tid siden jeg
var barn. (kaster sig ned i en stol.) Nå, sæt eder, min
frænde! Hvil eder ud; ikveld skal I forlyste os med
eders sang. (med et tvungent smil.) Ja, I véd vel, vi er
glade her på gården idag, - vi holder gilde.

GUDMUND.

Det blev mig sagt, ret som jeg gik ind på tunet.

BENGT.

Ja, idag for tre år siden blev jeg  -

MARGIT
(afbrydende).

Min frænde har alt hørt det. (til GUDMUND.) Vil I
ikke lægge eders kappe bort?

GUDMUND.

Jeg takker eder, fru Margit; men det bæres
mig for, som her er koldt, - koldere, end jeg havde
ventet.

BENGT.

Da er jeg både sved og varm; men jeg har
også fuldt op at tage vare på. (til MARGIT.) Lad nu
ikke tiden falde lang for vor gæst, mens jeg er ude.
I kan jo snakke sammen om gamle dage.

(vil gå.)

MARGIT
(tvilrådig).

Gar du?   Vil du ikke heller - ?

BENGT
(leende, til GUDMUND, idet han kommer tilbage).

Ser I vel; herr Bengt til Solhaug er manden,
som forstår at færdes mellem kvindfolk. Der er
ikke den stund så kort, at min hustru kan være
mig foruden.   (til MARGIT, idet han tager hende under hagen.)   Vær
du trøstig; jeg skal snart være hos dig.

MARGIT
(hen for sig).

Å, kval og harm at måtte lide alt dette.

(kort taushed.)

GUDMUND.

Hvorlunde lever eders søster kære?

MARGIT.

Jeg takker;  hel vel.

GUDMUND.

<tab>Det blev sagt, hun skulde
være hos eder.

MARGIT.

<tab>Her har hun været siden jeg -

(slår om.)

For tre år siden kom hun til Solhaug med mig.

(lidt efter.)

Hun træder visst snart i stuen herind.

GUDMUND.

Signe havde fordum så vennesælt sind;
hun kendte ej list eller rænke;
når jeg kommer ihu hendes øjne blå,
jeg må på guds engle tænke.
Dog, mangt kan i syv års tid forgå.
Sig mig,  -  mens fjernt fra bygden jeg vandred,
har også hun sig så stærkt forandret?

MARGIT
(tvungent spogende).

Hun også?   Er det i kongens gård
slig høvisk tale man lærer?
I minder mig om, hvordan tiden lærer  -

GUDMUND.

Margit, hel vel mine ord I forstår.
Engang var I mig begge så blide;
I græd,  da jeg skulde fra bygden ride;
vi loved at holde som søskende sammen
i fryd og i ve, i nød og i gammen.
I lyste som en sol mellem jomfruer små;
så viden om land eders ry monne gå;  -
fuldt vel er I endnu så fager en kvinde.
Men Solhaugs frue, kan jeg mærke, har glemt
den fattige frænde.    Så umildt er I stemt,
I, der engang var så vennesæl til sinde.

MARGIT
(næsten tårekvalt).

Ja engang -!

GUDMUND
(ser deltagende på hende, tier lidt og siger med dæmpet stemme):

<tab>Eders husbond bød os at korte
tiden med at melde om gammelt og kært.

MARGIT
(heftigt).

Nej, nej; ikke derom!

(roligere.)

<tab>Det falder mig så svært
at mindes; den ting har jeg aldrig lært.
Meld heller om de år, I var borte;  -
den tid er vel ej på bedrift så arm;
meget må I kunne mig berette;
derude er jo verden både vid og varm,   -
der er sindet og tankerne lette.

GUDMUND.

I kongens hal var jeg aldrig så fro,
som dengang jeg var smådreng i den fattige bo.

MARGIT
(uden at se på ham).

Og jeg  -  hver dag, jeg på Solhaug bode,
takked himlen,  at den gjorde mine kår så gode.

GUDMUND.

Vel eder, dersom I kan takke fordi  -

MARGIT
(heftigt).

Og er jeg da ikke hædret og fri?
Kan jeg ikke byde, som det huer mig bedst?
Kan jeg ikke, alt som det lyster mig, råde?
Her er jeg den første;  ingen sidder mig næst;
Og det, véd I, var mig altid til måde.
I tænkte nok at finde mig kummerlig og træt;
men I ser, jeg er fro, mit sind   er let.
Se, derfor kunde I sparet jert komme
til Solhaug;  det vil jer kun lidet fromme.

GUDMUND.

Hvad mener I, fru Margit?

MARGIT

(rejser sig).

<tab>Tilfulde jeg véd,
hvad der fører jer ind i min enlige stue.

GUDMUND.

I véd,  hvi jeg kommer?     Og det er jer ikke med?

(hilser og vil gå.)

Guds fred og farvel da, min ædle frue!

MARGIT.

Det var eder mere til ære, ifald
I var bleven, hvor I var,  i kongens hal.

GUDMUND
(standser).

I kongens hal?    Kan I spotte min nød?

MARGIT.

Eders nød?    Nu, højt må I hige, frænde;
jeg gad vide, hvor I tænker at ende!
I kan eder klæde i fløjel rød,
er kongens mand,  ejer gods og guld  -

GUDMUND.

Bedst må I vide, om lykken er mig huld.
I sagde fornylig, fuldt vel I vidste
mit ærend på Solhaug  -

MARGIT.

<tab>Det véd jeg forsand!

GUDMUND.

Da kender I og, hvad jeg nys måtte friste;   -
da véd I, jeg er en fredløs mand.

MARGIT
(skrækslagen).

Fredløs!    Du, Gudmund!

GUDMUND.

<tab>Det er jeg for visst.
Dog sværger jeg dyrt, ved den hellige Krist,
havde jeg kendt eders tanker og sind,
aldrig var jeg tyet på Solhaug ind.
Jeg mente, I endnu var mild og god,
alt som dengang jeg eder forlod;
men jeg vil ikke trygle;  skoven er stor,
og sikker er min hånd og min bue;   -
langt heller være hejens sten mit bord
og bjørnehiet min stue.

(vil gå.)

MARGIT
(holder ham tilbage).

Fredløs!    Nej, bliv!    Jeg sværger dig til,
slet intet jeg derom vidste.

GUDMUND.

Det er,  som jeg siger.    Mit liv står på spil;
og livet vil hver mand friste.
Tre nætter lå jeg som hunden ude;
på fjeldet jeg hvilte mine mødige ben
og læned mit hoved til urens sten.
At tigge om ly, om bolster og pude
i fremmed folks hus, det var mig for tungt;
min tro var jo frejdig; mit håb var ungt;
jeg tænkte:  når du til Solhaug kommer,
da er du frelst fra al din kvide;
der finder du venner; på dem kan du lide.   -
Men håbet er skørt som markens blommer.
Eders husbond mødte mig med horn og krus;
han åbned for mig både dør og porte;   -
men øde tykkes mig eders hus;
hallen er mørk; mine venner er borte.
Nu godt; jeg stiger på ny til fjelds.

MARGIT
(bønligt).

Å, hør mig!

GUDMUND.

<tab>Mit sind er ej som en træls.
Nu tykkes mig livet en usselig gave;
jeg agter det fast for intet værd.
Skrinlagt har I alt, hvad der var mig kært;
mit fagreste håb jeg måtte begrave.
Farvel  da, fru Margit!

MARGIT.

<tab>Nej, Gudmund, hør!
Ved gud og mænd  -!

GUDMUND.

<tab>Forlyst dig som før;
lev du i gammen og ære;
så lidet skal Gudmund mørkne din dør;
ret aldrig han skal dig besvære.

MARGIT.

Nu er det nok.    Dine  bittre ord
vil volde dig anger og kvide.
Havde jeg vidst, at du fredløs foer
alt over strande så vide,   -
tro mig, da var det min kæreste dag,
da du tyed ind under Solhaugs tag;
da var det for visst min gladeste fest,
når den fredløse meldte sig her som gæst.

GUDMUND.

Du siger  -!    Hvad skal jeg tænke og tro?

MARGIT
(rækker ham hånden).

At frænder og venner på Solhaug bo.

GUDMUND.

Men det,  som du nys   - ?

MARGIT.

<tab>Agt ikke derpå.
Hør mig, så vil du det hele forstå.
For mig er livet en nat så sort;
der er ikke sol eller stjerne.
Og intet mægter min kvide at fjerne;
thi,  ak, jeg har byttet min ungdom bort.
Mit frejdige sind jeg solgte for guld;
jeg hilded mig selv i brogede lænker.
Tro mig, så klageligt vederlag skænker
rigdom, når barmen er sorrigfuld.
Dengang vi var børn,   -  hvor var jeg da fro!
Vore kår var ringe, fattigt vort bo;
men rigt var håbet i mit bryst herinde.

GUDMUND,
(der ufravendt har betragtet hende).

Og du arted dig alt til den dejligste kvinde.

MARGIT.

Kan være;  men al den lov og pris,
jeg hørte,  det blev til min lykkes forlis.
Du måtte bort til de fremmede lande;
men alle dine kvæder graved sig ind
dybt i mit hjerte,  dybt i mit sind,
og sløred med tanker min pande.
Du havde sunget om al den lyst,
som mægter at rummes i et menneskes bryst;
du havde sunget om det frejdige liv
blandt herrer og fruer.     Alt som bedst
kom bejlere fra øst og bejlere fra vest;
og så  -   så blev jeg min husbonds viv.

GUDMUND.

Å, Margit!

MARGIT.

<tab>Der gik ikke lang tid hen,
før jeg måtte så bitterlig græde.
At tænke på dig, min frænde, min ven,
det blev min eneste glæde.
Hvor det tyktes mig tomt i Solhaugs hal
og i alle de store stuer!
Her gæsted os riddere,  herrer og fruer;
her sang mig til ære så mangen skald;
men der var ikke én,  som ret mig forstod,
ikke én,  som fatted min jammer;   -
jeg frøs,  som sad jeg i bergets kammer;
dog værked mit hoved,  dog brændte mit blod.

GUDMUND.

Men din husbond - ?

MARGIT.

<tab>Han var mig aldrig kær!
hans guld var alt, hvad mig hilded;
talte han til mig, sad han mig nær,
blev mit sind af kvide forvildet.

(slår hænderne sammen.)

Og sådan har jeg levet i årene tre!
Mit liv var en evig,  en endeløs ve.
Dit komme rygtedes; visst du kender
den stolthed,  som dybt i mit hjerte brænder;
jeg dulgte min nød, jeg gemte min kvide;
thi du måtte mindst af alle den vide.

GUDMUND
(bevæget).

Og derfor var det,  du vendte dig bort  -.

MARGIT
(uden at se på ham).

Jeg tænkte,  du kom for at spotte min vånde.

GUDMUND.

Margit, kunde du tro  - ?

MARGIT.

<tab>Nu, kort
og godt,  der var grund nok for hånde.
Dog,  himlen være takket,  nu er det forbi;
jeg står ikke længer alene;
om barmen er jeg så let og fri,
som et barn under abildgrene.

(farer sammen i skræk.)

Ah, hvad falder mig ind!   Hvor kunde jeg glemme -!
Alle helgene se til mig nådigt ned!
Fredløs,  sagde du  -?

GUDMUND
(smiler).

<tab>Nu er jeg hjemme;
her lader mig kongens mænd med fred.

MARGIT.

Men du,  som nylig stod højt i agt,  -
sig mig hvorlunde  - ?

GUDMUND.

<tab>Snart er det sagt.
Du véd, jeg var i de franske riger,
da kansleren, Audun fra Hægranæs,  drog
did fra Bergen med et fyrsteligt tog,
at føre prinsessen med svende og piger
og skatte til Norge som kongens brud.
Herr Audun var så fager og prud;
prinsessen var den livsaligste kvinde.
Hendes øjne kunde bede den varmeste bøn;   -
de talte tilhobe, de hvisked i løn.
Hvorom?    Det var svært at finde.   -
Det var sig en nat; jeg læned mig tyst
op imod snekkens side;
mine tanker stævned mod Norges kyst
alt med de måger hvide.
Da hvisked to røster bag ved min ryg;   -
jeg vendte mig om;   -   det var ham og hende;
de så mig ikke; jeg sad så tryg;
dog kunde jeg begge kende.
Hun så på ham med et klageligt blik
og hvisked:  ak,  dersom farten gik
mod syd til de dejlige lande,
og var vi alene på snekken, vi to,
da tror jeg for visst mit hjerte fandt ro,
da brændte visst ikke min pande!
Genmæled herr Audun; hun svared ham kæk,
svared med ord så hede, så vilde;
jeg så hendes øjne som stjerner spille;
hun bad ham  -

(afbrydende.)

<tab>Det greb mig med rædsel og skræk.

MARGIT.

Hun bad  - ?

GUDMUND.

<tab>Jeg foer op;  i hast de forsvandt;
alene stod jeg på skibets dæk;  -

(tager en liden flaske frem.)

men hvor de havde siddet, denne jeg fandt.

MARGIT.

Og den  - ?

GUDMUND
(med dæmpet stemme).

<tab>Den rummer en gådefuld saft;   -
en dråbe deraf i din uvens bæger,  -
så sagtelig sygner hans livsenskraft,
og intet i verden ham hjælper og læger.

MARGIT.

Men sig mig - ?

GUDMUND
(hviskende).

<tab>Den var for kongen bestemt.

MARGIT.

Alle helgener!

GUDMUND
(idet han atter forvarer flasken).

<tab>Vel, at jeg fik den gemt.   -
Tre dage efter var farten tilende.
Så lønligt flygted jeg med mine svende;
jeg vidste jo nok, i kongens hal
vilde Audun listelig volde mit fald,   -
vilde forklage mig  -

MARGIT.

<tab>Nu er forbi
din værste nød;  snart er alt ved det gamle.

GUDMUND.

Alt?    Nej, Margit,   -  dengang var du fri.

MARGIT.

Du mener -?

GUDMUND.

<tab>Jeg?   Intet.    Å, lad mig samle
mine tanker; jeg er så frejdig og fro
fordi jeg,  som fordum,  er hos  eder to.
Men, sig mig,  -  Signe  - ?

MARGIT
(peger smilende mod døren til venstre).

<tab>Hun kommer snart.
Hun må jo pynte sig lidt for sin frænde,
og det er vel ikke gjort i en fart.

GUDMUND.

Jeg må se, om hun endnu kan mig kende.

(han går ud til venstre.)

MARGIT
(ser efter ham).

Hvor han er fager og mandig.    (med et suk.)    Der
er  ikke  megen  lighed   mellem ham og  -  (rydder lidt
op  ved  drikkebordet,  men standser igen dermed.)        Dengang    var
du fri, sagde han. Ja, dengang! (kort taushed.) Det
var en sælsom fortælling, den om prinsessen, som -.
Hun havde en anden kær, og så -. Ja, disse
kvinder i de fremmede lande, - jeg har hørt det
før, - de er ikke veke som vi; de ræddes ikke for
at   gøre   en   tanke   til  dåd.   (tager et bæger, som står på bordet.)
Af dette bæger drak Gudmund og jeg på et
frydeligt gensyn, da han rejste. Det er fast det eneste
arvestykke, jeg bragte med til Solhaug. (sætter bægeret
ind i et vægskab.) Hvor blid denne sommerdag er. Her
er så lyst herinde. Så lifligt har ikke solen skinnet
i tre år.

(SIGNE, og efter hende GUDMUND kommer ind fra venstre.)

SIGNE
(løber leende hen til MARGIT).

Ha-ha-ha!   Han vil ikke tro, det er mig!

MARGIT
(smilende, til GUDMUND).

Ser du;  mens fjernt fra bygden du vandred,
har også <sp>hun</sp> sig så stærkt forandret.

GUDMUND.

Tilvisse!   Men at hun skulde  -!    Nej,  nej,
det var dog aldrig faldet mig ind.

(griber SIGNES hænder og ser på hende.)

Og dog, dit uskyldige barnesind
læser jeg endnu i  øjnene blå;   -
hvor kan jeg da længer tvile derpå!
Jeg må le,  når jeg mindes, hvor tidt jeg har
tænkt dig sålunde, som dengang jeg bar
dig på mine arme.     Da var du et barn;
nu er du en huldre,  som kogler og gækker.

SIGNE
(truer med fingeren).

Ja, vogt dig!   Hvis hulderens harme du vækker,
pas på,   -  hun hilder dig i sit garn!

GUDMUND
(hen for sig).

Næsten bæres mig for,  som det alt var sket.

SIGNE.

Men vent;  du har jo end ikke set
hvorlunde jeg har holdt din harpe i ære.

(idet hun går ud til venstre.)

Nu må du mig alle dine kvæder lære!

GUDMUND
(sagte, ser efter hende).

Sprungen ud som den fagreste rosenblomme,
der endnu var knop ved dagens komme.

SIGNE
(bringer harpen).

Se her!

GUDMUND
(griber den).

<tab>Min harpe!   Så blank som før!

(slår nogle toner.)

Der er endnu klang i de gamle strenge;   -
nu skal du ikke længer på væggen hænge  -

MARGIT
(ser ud i baggrunden).

Hist kommer vore gæster.

SIGNE
(mens GUDMUND indleder sin sang).

<tab>Hys,  -  stille!   Å hør!

GUDMUND
(synger).

Jeg vandred i lien så tung og så ene;
de småfugle kviddred fra busker og grene;
så listeligt kviddred de sangere små:
hør til, hvordan kærlighed monne opstå!

Den vokser som eken i årene lange;
den næres ved tanker og sorger og sange.
Den spirer så let; i den flygtigste stund
fæster den rødder i hjertets grund!

(Han går under efterspillet op mod baggrunden, hvor han sætter
harpen fra sig.)

SIGNE
(tankefuld, gentager for sig selv).

Den spirer så let; i den flygtigste stund
fæster den rødder i hjertets grund.

MARGIT
(adspredt).

Talte du til mig?  -  Jeg hørte ikke ret  -?

SIGNE.

Jeg?   Nej visst ikke.   Jeg mente kun  -

(synker atter hen som i drømme.)

MARGIT
(halv højt; ser frem for sig).

Den vokser som eken i årene lange;
den næres ved tanker og sorger og sange.

SIGNE
(opvågnende).

Du siger, at -?

MARGIT
(farer med hånden over panden).

Å,   det var intet.    Kom; vi må gå vore gæster
i møde.

(BENGT kommer med MANGE GÆSTER, MÆND og KVINDER, ind gennem
svalegangen.)

GÆSTERNE
(synger):

Over tilje med sang og strengespil
i gildestuen vi træde.
Guds fred vi ønsker den frue mild;
vi ønsker både gammen og glæde.
Gid altid en himmel, så lys som idag,
over Solhaugs tag
må sig brede!

ANDEN  AKT.

(En birkelund, der støder op til huset, hvoraf et hjørne ses til venstre.
En fodsti fører op i lien i baggrunden. Til højre for stien fosser en elv
nedover og taber sig mellem fjeldstykker og stene. Det er lys sommernat.
Døren til huset står åben; vinduerne er oplyste. Musik høres derinde.)

GÆSTERNE
(synger i gildestuen).

Lad fedlen klinge; ved strengeklang
træder vi dansen den nat så lang.
Hvor lystigt at trine på tilje!
Den jomfru brænder så skær som et blod;
det er sig den smådreng, bold og god,
han favner den væne lilje!

(KNUT GÆSLING og ERIK FRA HÆGGE kommer ud  fra huset.    Musik,  dans
og lystighed vedbliver under det følgende at lyde dæmpet derinde.)

ERIK.

Bare  det  ikke  kommer til at angre dig,   Knut.

KNUT.

Lad du mig om det.

ERIK.

Ja, ja, voveligt er det dog. Du er kongens
foged. Der udgår herrebud til dig, at du skal fange
Gudmund Alfsøn, hvor du kan komme over ham.

Og nu, da du har ham lige i næven, så tilsiger du
ham dit venskab og lader ham færdes frit, hvor det
lyster ham.

KNUT.

Jeg véd, hvad jeg gør. I hans egen stue har
jeg søgt ham, og der var han ikke at finde. Og
dersom jeg nu forsøgte på at gribe ham <sp>her</sp>, -
mener du da, at fru Margit var tilsinds at give mig
Signe til hustru?

ERIK
(langtrukket).

Nej,  med  det  gode blev det vel ikke,   men  -

KNUT.

Og med det onde gad jeg nødig gå frem.
Gudmund er jo også min ven fra gamle tider; og han
kan gøre mig nytte. (bestemt.) Derfor bliver det, som
jeg har sagt. Ikveld skal ingen her på gården vide,
at Gudmund Alfsøn er fredløs; - imorgen får han
se at hjælpe sig selv.

ERIK.

Ja, men kongens lov?

KNUT.

Å, kongens lov! Du véd lige så godt som jeg,
kongens lov agtes ikke stort her inde i bygderne.
Skulde kongens lov gælde, så måtte mangen staut
karl iblandt os bøde både for bruderov og manddrab.
- Kom nu her! Jeg gad vide, hvor Signe -?

(de går ud til højre.)                       .

(GUDMUND og SIGNE kommer nedover fodstien i baggrunden.)

SIGNE.

Å tal!   Bliv ved!   Lad mig lytte dertil;
det høres som det væneste strengespil.

GUDMUND.

Signe, min fagre, min yndelige lilje!

SIGNE
(med glad og stille forundring).

Jeg - jeg er ham kær!

GUDMUND.

<tab>Det er ingen som du.

SIGNE.

Jeg skulde mægte at binde din vilje;
jeg skulde mægte at fylde din hu!
Å, tør jeg tro dig!

GUDMUND.

<tab>Det tør du for sandt.
Hør mig, Signe.    Medens årene randt
tænkte jeg trofast både vinter og sommer
på eder to, mine fagreste blommer.
Men jeg kunde ikke fuldt mine tanker forstå;  -
da jeg rejste,  var du som alferne små,   -
som alferne små, der færdes i skove
og lege som bedst, når vi drømme og sove.
Men idag,  da jeg stod i Solhaugs stue,
da forstod jeg mig selv tilfulde,   -
forstod, at Margit var så stolt en frue,
men du den allerdejligste blandt ungmøer hulde.

SIGNE,
(der kun halvt har lyttet til hans ord).

Jeg mindes, vi sad ved arnens glød
en vinterkveld,   -  nu er det længe siden;   -
du sang for mig om den jomfru liden,
som nøkken havde lokket ned i sit skød.
Der glemte hun bort både fader og moder;
der glemte hun bort både søster og broder;
hun glemte bort både himmel og jord,
hun glemte sin gud og hvert kristent ord.
Men tæt under strande den smådreng stod;
han var tilsinde så mødig og mod;
med kvide han slog sin harpes strenge,
så vide det klang både lydt og længe.
Den jomfru liden på tjernets bund
vågned derved af sin tunge blund;
nøkken måtte slippe hende ud af sit skød;
mellem liljerne hen over vandet hun flød;   -
da kendte hun igen både himmel og jord,
da fatted hun tilfulde både gud og hans ord.

GUDMUND.

Signe, min dejligste blomme!

SIGNE.

<tab>Som hun
gik også jeg i en drømmende blund;
de gådefulde ord, du ikveld har mig sagt
om kærligheds magt, har mig frydeligt vakt.
Aldrig tyktes himlen mig før så blå,
aldrig så fager den verden vide;
mig tykkes, jeg kan fuglenes røst forstå,
når jeg vandrer med dig under lide.

GUDMUND.

Så mægtig er elskov;   -  i menneskets bryst
vækker den tanker og længsel og lyst.  -
Men kom, lad os begge til din søster gå ind.

SIGNE
(undsélig).

Vil du sige hende  - ?

GUDMUND.

<tab>Alt bør hun kende.

SIGNE
(som før).

Ak, gå da alene;   - jeg véd det, min kind
vil derinde af blusel brænde.

GUDMUND.

Nu godt; jeg går.

SIGNE.

<tab>Og jeg venter dig her;

(lytter mod højre.)

eller bedre,   -  nede ved elven, der
hører jeg Knut Gæsling;  der er piger og svende.

GUDMUND.

Der bier du?

SIGNE.

<tab>Til du har talt med hende.

(Hun går ud til højre.    GUDMUND går ind i huset.)
(MARGIT kommer fra venstre bag ved huset.)

MARGIT.

I stuen er både gammen og glæde;
fruer og svende monne dansen træde.
Det blev mig så lummert om pande og bryst;
Gudmund var ikke derinde.

(ånder dybt.)

Herude er det godt; her er det tyst,
her svaler mig nattens vinde.

(grublende taushed.)

Denne hæslige tanke  -; jeg kan ej forstå  -;
den følger mig, hvor jeg end monne gå.
Flasken,   -  der rummer en gådefuld saft  - ?
En dråbe deraf i min  -  uvens bæger,   -
så sagtelig sygner hans livsenskraft,
og intet i verden ham hjælper og læger.

(atter taushed.)

Vidste jeg, at Gudmund - ; havde han mig kær, -
da agted jeg lidet  -

(GUDMUND kommer ud gennem husdøren.)

GUDMUND.

<tab>Margit,  er du der?
Hvi går du så alene?   Jeg har søgt dig overalt.

MARGIT.

Derinde er lummert, herude så svalt.
Ser du, hvorlunde de tåger hvide
sagtelig hen over myren glide?
Her er ikke hverken mørkt eller lyst;
det er midt imellem begge  -

(hen for sig.)

<tab>ret som i mit bryst.

(ser på ham.)

Ej  sandt,   -  når du færdes i slig en nat,
du véd ikke selv hvordan det er fat;
men du føler,  der rører sig et lønligt liv
i busk og i blad, i blomster og siv!

(med pludselig overgang.)

Véd du, hvad jeg ønsker?

GUDMUND.

<tab>Nu?

MARGIT.

<tab><tab>At jeg var
huldren,  som sidder i lien derinde.
Hvor skulde jeg listigt min trolddom spinde!
Tro mig  -!

GUDMUND.

<tab>Hvad fattes dig, Margit?   Svar!

MARGIT
(uden at høre på ham).

Hvor skulde jeg kvæde, hvor skulde jeg klage!
Klage og kvæde både nætter og dage!

(med stigende heftighed.)

Hvor skulde jeg lokke den frejdige svend
gennem lierne grønne til bergets kammer;   -
der kunde jeg glemme al verdens jammer;
der kunde jeg brænde og leve med min ven!

GUDMUND.

Margit!   Margit!

MARGIT
(stedse voldsommere).

<tab>Ved midnatsstund
sov vi i lien den sødeste blund;   -
og rammed mig døden, når solen randt,  -
hvor lystigt at dø på slig vis;   -   ej sandt?

GUDMUND.

Du er syg!

MARGIT
(brister ud i latter).

<tab>Ha, ha, ha!    Å, lad mig le!
Lad mig le!   Det gør mig så godt.

GUDMUND.

<tab>Jeg kan se,
du har endnu det samme ustyrlige sind,
som fordum  -

MARGIT
(pludselig alvorlig).

<tab>Du må ikke undres derover;
det er kun ved midnat, når menneskene sover;
om dagen er jeg så ræd som en hind.
Og hvad er det vel mere?   Mindes dig kun
hine kvinder i fremmede lande,   -  hun,
den fagre prinsesse;   -  se, <sp>hun</sp> var vild;
mod hende er jeg som lammet mild.
At længes og hige hun voved ej blot;
hun pønsed på dåd;  og se <sp>det</sp>  -

GUDMUND.

<tab>Det er godt,
du minder mig derom; jeg vil ikke længer
gemme på det, jeg så lidet trænger.

(tager flasken frem.)

MARGIT.

Flasken!   Du mener  -?

GUDMUND.

<tab>Jeg gemte den, fordi
jeg tænkte, med den at løse mig fri,
hvis kongens mænd skulde komme mig nær.
Men alt fra ikveld har den mistet sit værd;
nu vil jeg stride med arm og med sværd,
byde frænder og venner op til det sidste,
for min frihed og livet at friste.

(vil kaste flasken imod et fjeldstykke.)

MARGIT
(griber hans arm).

Nej vent!   Lad mig få den.
Se så!

GUDMUND.

<tab>Du vil - ?

MARGIT.

Skænke den til nøkken dernede.
Han har mig så tidt forlystet med sit spil
og sunget mig mangt underligt kvæde.
Giv hid.

(tager flasken ud af hans hånd.)

<tab>Der er den!

(lader som om hun kasted den i elven.)

GUDMUND
(går mod højre og ser ned i dybet).

<tab><tab>Kasted du den ud?

MARGIT
(idet hun skjuler flasken).

Ja  visst; du så jo   -

(hvisker, går hen imod huset.)

<tab>Nu hjælpe mig gud!
Nu må det hriste eller bære!
(højere)
Hør, Gudmund!

GUDMUND
(nærmer sig).

<tab>Hvad vil du?

MARGIT.

<tab><tab>Et må du mig lære;
du må tyde mig grant det gamle kvæde,
som er gjort om kirken dernede.
Det var sig en frue og dertil en svend;
alt så havde de hinanden kær.
Den dag de bar hende til jorden hen,
han blødede ved sit sværd.
Hun jordedes syd under kirke væg,
han stædtes til mulde i nord;   -
der trivedes fordum hverken siljer eller hæg
alt i den viede jord;   -
men næste vår på de grave to
der vokste de fagreste liljeblommer;
over kirketaget så monne de gro
og grønnes tilhobe både vinter og sommer.
Kan du tyde mig det kvæde?

GUDMUND
(ser forskende på hende).

<tab>Jeg véd ikke ret  -

MARGIT.

Vel sandt, det kan tydes på mange sæt;
men jeg tror nu den retteste mening er:
kirken kan ej skille to, som har hinanden kær.

GUDMUND
(sagte).

Alle helgener, dersom  -!   Da er det på tide,
at hun får det hele at vide.
(højt.)
Svar mig, Margit,   -  vil du mit held?

MARGIT
(glad, bevæget).

Om jeg vil!

GUDMUND.

<tab>Ja, jeg mener  -

MARGIT.

<tab><tab>Sig frem!

GUDMUND.

<tab><tab><tab>Nu vel.
Du kunde gøre mig så rig og så fro  -

MARGIT
(frembrydende).

Gudmund!

GUDMUND.

<tab>Hør mig; jeg vil dig fortro  -

(Han standser pludselig.   Stemmer og latter høres henne ved elvebredden.)

(SIGNE og nogle UNGE PIGER kommer fra højre.    KNUT, ERIK og flere YNGRE
MÆND er i følge med dem.)

KNUT
(endnu i frastand).

Gudmund Alfsøn! Vent; jeg må tale et ord
med dig.

(Han bliver stående i samtale med ERIK.    De øvrige fremmede går
imidlertid ind i huset.)

MARGIT
(for sig selv).

Gøre ham så rig og fro -! Hvad kan han
andet mene, end -! (halvhøjt.) Signe, - kære, kære
søster!

(Hun griber SIGNE om livet og går samtalende med hende op mod
baggrunden.)

GUDMUND
(sagte, idet han følger dem med øjnene).

Ja, sådan er det rådeligst. Både Signe og jeg
må fra Solhaug. Knut Gæsling har jo vist sig som
min ven; han hjælper mig nok.

KNUT
(sagte til ERIK).

Jo, jo, siger jeg; Gudmund er hendes frænde;
han kan bedst tale min sag.

ERIK.

Nå, som du vil da.

(han går ind i huset.)

KNUT
(kommer nærmere).

Hør,  Gudmund  -

GUDMUND
(smilende).

Kommer du for at sige mig, at du ikke længer
tør lade mig gå fri?

KNUT.

Tør? Vær du rolig for det; Knut Gæsling tør
alt, hvad han vil. Nej, det er noget andet. - Du
véd jo, jeg gælder her i bygden for en vild, ustyrlig
karl -

GUDMUND.

Ja, og hvis ikke rygtet lyver, så -

KNUT.

Å nej, mangt og meget kan jo være sandt nok.
Men nu skal du høre -

(de går i samtale opover mod baggrunden.)

SIGNE
(til MARGIT, idet de kommer nedover ved huset).

Jeg forstår dig ikke. Du taler, som om en
uventet lykke var bleven dig til del. Hvad er det
vel, du mener?

MARGIT.

Signe, - du er et barn endnu; du véd ikke
hvad det vil sige at færdes i en evig rædsel for
at -. (pludselig afbrydende.) Tænk dig, Signe, at måtte
visne og dø uden at have levet!

SIGNE
(ser forundret og hovedrystende på hende).

Nej men, Margit  - ?

MARGIT.

Ja, ja, du fatter det ikke; lige godt  -

(de går samtalende opover igen.)
(GUDMUND og KNUT kommer nedover på den anden side.)

GUDMUND.

Nu, hvis det er sådan fat, - dersom dette
vilde liv ikke huer dig længer, så vil jeg skænke
dig det bedste råd, som nogen ven har i eje: fæst
dig en ærbar ungmø til hustru.

KNUT.

Se, se. Og hvis jeg nu sagde dig, at det er
lige det samme, jeg har tænkt på?

GUDMUND.

Held og lykke da, Knut Gæsling! Og nu må
du vide, at også jeg -

KNUT.

Du?    Går du også med slige tanker?

GUDMUND.

Ja vel gør jeg; - men kongens vrede -;
jeg er jo en fredløs mand -

KNUT.

Ej, det skal du lidet agte. Der er jo ingen
her, uden fru Margit, som véd besked om det endnu;
og så længe jeg er din ven, så har du en, du fuldt
kan lide på. Hør nu bare -

(han fortsætter hviskende, idet de igen går opover.)

SIGNE,
(idet hun og MARGIT atter kommer tilbage).

Men så sig mig da, Margit  -!

MARGIT.

Mere tør jeg ikke sige dig.

SIGNE.

Da vil jeg være ærligere mod dig. Men svar
mig først på et. (undsélig, nølende.) Er der - er der
ingen, som har sagt dig noget om mig?

MARGIT.

Om dig?    Nej; hvad skulde det være?

SIGNE,
(som før; ser ned for sig).

Du spurgte mig imorges: hvis en bejler red
sig hid -?

MARGIT.

Det er sandt. (sagte.) Knut Gæsling -; skulde
han allerede -? (spændt, til SIGNE.) Nu? Og så?

SIGNE
(sagte, jublende).

Bejleren er kommen! Han er kommen, Margit!
Dengang vidste jeg ikke, hvem du mente; men nu -!

MARGIT.

Og hvad har du svaret ham?

SIGNE.

Å, det véd jeg ikke. (slår armene om hendes hals.)
Men verden tykkes mig så fager og rig fra den
stund, han sagde mig, at han havde mig kær.

MARGIT.

Men, Signe, Signe; jeg fatter ikke, at du så
snart -! Du har jo neppe kendt ham før idag.

SIGNE.

Å, jeg forstår mig endnu så lidet på kærlighed;
men det véd jeg,  sandt er det, som der står i visen:

den spirer så let; i den flygtigste stund
fæster den rødder i hjertets grund  -

MARGIT.

Lad  så   være.     Og når så   er,   da har jeg ikke
længer nødig at dølge noget for dig.    Ah  -

(Hun standser pludselig, da hun ser KNUT og GUDMUND komme nærmere.)

KNUT
(fornøjet).

Se,   det   må  jeg  vel   lide,   Gudmund.     Her   er
min hånd.

MARGIT
(sagte).

Hvad er det?

GUDMUND
(til KNUT).

Og her er min.

(de ryster hinandens hænder.)

KNUT.

Men   nu   vil   vi   også   nævne,   begge   to,   hvem
det er  -

GUDMUND.

Godt.    Her  på  Solhaug,   mellem   alle   de  fagre
kvinder, har jeg fundet den,  som  -

KNUT.

Jeg  lige   så.     Og jeg fører hende herfra endnu
inat, hvis det gøres behov.

MARGIT,
(der ubemærket har nærmet sig).

Alle helgener!

GUDMUND
(nikker til KNUT).

Det samme er også min agt.

SIGNE,
(der ligeledes har lyttet).

Gudmund!

GUDMUND og KNUT,

(hviskende til hinanden, idet de begge peger på SIGNE).

Der er hun.

GUDMUND
(studsende).

Ja, min.

KNUT
(ligeså).

Nej, min!

MARGIT
(sagte, halvt   orvildet).

Signe!

GUDMUND
(som før, til KNUT).

Hvad mener du med det?

KNUT.

Det er jo Signe, som jeg vil  -

GUDMUND.

Signe!   Signe er min fæstemø for gud.

MARGIT
(med et skrig).

Hende var det!   Nej,  -  nej!

GUDMUND
(sagte, idet han ser hende).

Margit!   Hun har hørt alt.

KNUT.

Ej, ej; er det sådan fat? Hør, fru Margit, I
har ikke nødig at lade så forundret; jeg skønner nu
det hele.

MARGIT
(til SIGNE).

Men du sagde jo nys - ? (fatter pludselig
sammenhængen.) Gudmund var det, du mente!

SIGNE
(forundret).

Ja, vidste du ikke det! Men hvad fattes dig,
Margit?

MARGIT
(med næsten toneløs stemme).

Å intet,  intet.

KNUT
(til MARGIT).

Og imorges, da I fik mit ord på, at jeg ingen
ufred skulde yppe her ikveld, - I har da vidst, at
Gudmund Alfsøn var ivente. Ha, ha, bild jer aldrig
ind, at I kan drive gæk med Knut Gæsling! Signe
er bleven mig kær. Endnu før middag var det bare
mit ubesindige løfte, som drev mig til at bejle efter
hende; men <sp>nu</sp> -

SIGNE
(til MARGIT).

Han?   <sp>Det</sp> var bejleren, du tænkte på?

MARGIT.

Stille, stille!

KNUT
(hårdt og bestemt).

Fru Margit, - I er hendes ældre søster; et
svar skal I give mig.

MARGIT
(kæmpende med sig selv).

Signe har alt kåret sin brudgom; - jeg kan
intet svare.

KNUT.

Det er godt; så har jeg ikke mere at gøre på
Solhaug. Men efter midnat, - mærk jer det, -
da er dagen til ende; da tør I nok få se mig igen,
og så får lykken råde for, hvem der skal føre Signe
fra gården, Gudmund eller jeg.

GUDMUND.

Ja, prøv du kun; det skal koste dig så blodig
en pande!

SIGNE
(angst).

Gudmund!    For alle helgener  - !

KNUT.

Vær spag; vær bare spag, Gudmund Alfsøn!
Før solen rinder skal du være i min magt. Og hun,
-   din fæstemø   -.   (går hen til døren, vinker og råber dæmpet.)
Erik! Erik, kom her!   Afsted til vore frænder! (truende,
mens ERIK viser sig i døren.) Ja,  ve jer alle, når jeg 
kommer igen!

(Han og ERIK går ud til venstre i baggrunden.)

SIGNE
(sagte til GUDMUND).

Å, men så sig mig, hvad skal alt dette betyde.

GUDMUND,
(hviskende).

Vi må begge rejse fra Solhaug endnu inat.

SIGNE.

Gud stå mig bi,  -  du vil -!

GUDMUND.

Tal ikke om det! Ikke et ord til noget
menneske; ikke engang til din søster.

MARGIT
(hen for sig).

Hende, - hende er det! Hende, som han knapt
har tænkt på før ikveld. Havde jeg været fri, så
véd jeg nok hvem han havde kåret. - Ja, fri!

(BENGT og GÆSTERNE, MÆND og KVINDER, kommer ud fra huset.)

UNGE   PIGER   og   SVENDE
(synger).

Herude, herude skal gildet stå,
alt mens de fugle blunde,
hvor lystigt at lege mellem blomster små
i birkelunde.

Herude, herude skal lyst og skemt
lyde fra alle munde,
al kvide må ende, når fedlen er stemt
i birkelunde.

BENGT.

Se, sådan skal det være! Det må jeg lide!
Jeg er lystig, og min hustru ligervis; og derfor skal
I være lystige alle sammen.

EN   AF   GÆSTERNE.

Ja, lad os nu få en stevkamp!

MANGE
(råber).

Ja, ja, en stevkamp!

EN   ANDEN   GÆST.

Nej, lad være med det; det vækker bare ufred
i laget. (med dæmpet stemme.) I drages vel til minde,
at Knut Gæsling er på gården ikveld.

FLERE
(hviskende mellem hverandre).

Ja, ja, det er sandt. I mindes sidst, da han -.
Det er bedst at vogte sig.

EN   GAMMEL   MAND.

Men I, fru Margit -; jeg véd, eders slægt var
altid sagnkyndig, og I selv kunde mange vakkre
eventyr, alt imens I var barn.

MARGIT.

Ak, jeg har glemt dem alle tilhobe. Men spørg
Gudmund Alfsøn, min frænde; han kender et
eventyr, som er lystigt nok.

GUDMUND
(dæmpet, bedende).

Margit  -!

MARGIT.

Ej, hvilket klageligt ansigt du sætter op! Vær
lystig, Gudmund! Vær lystig! Ja, ja, det falder
dig ikke så let, kan jeg tro. (leende, til gæsterne.) Han
har set huldren ikveld. Hun vilde forlokke ham;
men Gudmund er en trofast Svend. (vender sig atter til
GUDMUND.) Nu ja, eventyret er ikke endt endnu. Når du
fører din hjertenskær over hej og gennem skove, så
vend dig aldrig om; se dig aldrig tilbage; - huldren
sidder bag hver en busk og ler;   og til slut -   (med
dæmpet stemme, idet hun træder tæt hen til ham:) kommer du dog
ikke længer end hun vil.

(hun går over mod højre.)

SIGNE
(sagte).

Å  gud, å gud!

BENGT
(går fornøjet om mellem gæsterne).

Ha, ha, ha! Fru Margit véd at sætte det
sammen! Når hun først vil, så gør hun det meget
bedre end jeg.

GUDMUND
(for sig selv).

Hun truer; jeg må rive det sidste håb fra
hende; før bliver hun ikke rolig tilsinds. (vender sig til
de fremmede.) Jeg kender et lidet kvæde. Hvis det
lyster eder at høre, så -

FLERE   AF   GÆSTERNE.

Tak, tak, Gudmund Alfsøn!

(Man slutter sig om ham,  nogle siddende, andre stående.   MARGIT læner
sig til et træ foran til højre.    SIGNE står til venstre nær ved huset.)

GUDMUND
(synger).

Jeg red mig udi lunde,
jeg sejled over sø;
det var sig i mit væne hjem,
der fæsted jeg min mø.

Det var den alfekvinde,
hun er så led og gram:
ret aldrig skal den jomfru skær
til kirken følge ham.

Hør mig, du alfekvinde,
lad fare den besvær;
to hjerter kan ej skilles ad,
som har hinanden kær!

EN   GAMMEL   MAND.

Det er et vakkert kvæde. Se, hvor de unge
svende skotter did hen. (peger mod pigerne.) Ja, ja, hver
har vel sin, kan jeg tro.

BENGT
(gør miner til MARGIT).

Ja,  jeg har min,   det véd jeg visst.    Ha-ha-ha!

MARGIT
(sagte, bævende).

Å, at måtte lide al den spot og spe! Nej, nej;
nu må den sidste redning fristes.

BENGT.

Hvad fattes dig?   Mig tykkes, du er så bleg.

MARGIT.

Det går  snart over. (vender sig til gæsterne.) Det
bæres mig for, som jeg nys sagde, jeg havde glemt
alle mine eventyr. Men jeg tror dog, jeg mindes et.

BENGT.

Ret så, min hustru!   Kom med det.

UNGE   PIGER
(bedende).

Ja, fortæl, fortæl, fru Margit!

MARGIT.

Næsten er jeg bange for, det vil lidet hue jer;
men det får nu være.

GUDMUND
(sagte).

Alle helgener, hun vil da vel ikke -!

MARGIT.

Det var sig en ungmø fager og fin,
hun sad i sin faders gård;
hun sømmed i silke, hun sømmed i lin;  -
så lidet den gammen forslår.
Hun sad så ene med sorrig og gru;
der var tomt i hal og i stue;
den jomfru liden var stolt i hu,
hende lysted at vorde en adelsfrue.  -
Det var sig bergkongen,  red han fra nord,
kom han til gårde med guld og med svende;
tredje dags natten hjemad han foer
alt med sin brud,  -  med hende.
I berget sad hun hel mangen sommer,
af guldhorn kunde hun mjøden tømme,
i dalen trives de yndigste blommer,  -
hun sanked dem kun i drømme.   -
Det var sig den ungersvend bold og god;
vel kunde han lege på gyldne strenge;
det klang til bergets inderste rod,
hvor hun havde siddet så længe.
Så underligt blev hun tilsinde derved;  -
op sprang fjeldets port som en bue;
over dalene lå gud faders fred,
og al den herlighed kunde hun skue.
Det var som om nu, for første gang,
hun var vækket til liv ved harpeklang,
som om hun først nu forstod at finde
den rigdom, verden slutter inde.
Og vel må I vide, hver og en,
at den, som er fængslet til fjeldets sten,
kan løses så let ved harpeleg!

Han så hende bunden, hørte hun skreg,  -
men han slængte sin harpe bort i en vrå,
hejsede silkesejlet i rå,
stævnede over den salte sø
til fremmede lande med sin fæstemø.

(i stigende lidenskab.)

Du legte så fagert på strengenes guld;
thi svulmer min barm så kæk og fuld!
Jeg må ud, jeg må ud i de grønne dale!
Jeg dør herinde i fjeldets sale!
Han håner mig kun!    Han favner sin mø
og stævner over den salte sø!

(skriger.)

Med mig er det ude; berget er lukket!
Solen lyser ikke mere; alle stjerner er slukket.

(hun vakler og segner afmægtig over mod en træstamme.)

SIGNE
(grædende, er ilet til og opfanger hende i sine arme).

GUDMUND
(på samme tid, støtter hende).

Hjælp, hjælp; hun dør!

(BENGT og GÆSTERNE stimler under forskrækkede udråb sammen om dem.)

TREDJE AKT.

(Stuen på Solhaug ligesom  før men nu  i  uorden efter  gildet.    Det er
fremdeles nat;  en mild dæmring er udbredt over værelset og over
landskabet udenfor.)

(BENGT står i den åbne svalegang med en ølbolle i hånden.   EN FLOK GÆSTER
er i færd med at forlade gården.   Inde i stuen går EN PIGE og rydder op.)

BENGT
(råber til de bortdragende.)

Guds fred da, og vel mødt igen på Solhaug!
I kunde ellers gerne blevet her og sovet ud, I, lige
så vel som de andre. Nå ja, ja -; nej vent;
jeg følger med til ledet; jeg må drikke jer til endnu
en gang.

GÆSTERNE
(synger i frastand).

Guds fred og farvel til hver og en,
som har på gården hjemme!
Nu går vor sti over stok og sten;  -
frisk op; du må fedlen stemme!
Med dans og med sang
skal vi korte den vej så tung og lang.
Hej, lystig afsted!

(Sangen taber sig mere og mere i det fjerne.)
(MARGIT kommer ind i stuen gennem døren til venstre.)

PIGEN.

Krist fri mig, min frue,  er I ståt op?

MARGIT.

Jeg er frisk og vel; du kan gå ned og sove.
Vent; sig mig, er alle gæsterne borte?

PIGEN.

Nej, ikke alle; en del bliver til udover dagen;
de sover visst allerede.

MARGIT.

Og Gudmund Alfsøn  - ?

PIGEN.

Han sover nok også. (peger mod højre.) For lidt
siden gik han ind i sit kammer, der, lige over
gangen.

MARGIT.

Godt; du kan gå.

(Pigen går ud til venstre.)

(MARGIT  går  langsomt  hen  over  gulvet,  sætter  sig ved  bordet til højre
og ser ud mod det åbne vindu.)

MARGIT.

Imorgen så drager vel  Gudmund herfra,
han drager vel ud i den verden vide;
jeg sidder igen med min husbond,  og <sp>da</sp>  -;
mig vil det gå som blomsterne små,
som den fattige urt,  som det knækkede strå,   -
jeg har kun at visne og lide.

(kort ophold; hun læner sig i stolen.)

Jeg hørte en gang om et blindfødt barn,
som voksede op i leg og i glæde;
moderen spandt et trolddoms-garn,
som mægtede lys over øjet at sprede.

Og barnet skued med undrende lyst
over berg og sø, over dal og kyst.
Da svigted de koglende kunster brat,
og barnet gik atter i mulm og nat;
det var forbi med gammen og lege;
af savn og længsel blev kinderne blege;
det sygnede hen og leved alle dage
i en evig,  en unævnelig klage.   -
Ak, også mine øjne var blinde
for sommerens liv og for lysets skær  -

(hun springer op.)

Men <sp>nu</sp>-!   Og så stænges i buret inde!
Nej, nej, min ungdom er mere værd.
Tre år af mit liv har jeg offret ham,
min husbond; men nu må det briste.
Mægted jeg længere sligt at friste,
måtte jeg være som duen tam.
Her kedes jeg tildøde af smålig kiv;
gennem verden går der et bølgende liv;  -
Gudmund vil jeg følge med skjold og med buer
dele hans fryd og mildne hans kummer,
vogte hans fjed og værge hans slummer;
alt folket skal undrende stå, når de skue
den bolde ridder og Margit, hans viv.   -
Hans viv!

(slår hænderne sammen.)

<tab>Å herre, tilgiv, tilgiv;
jeg véd ikke selv, hvad jeg taler.
Send mig din fred, som læger og svaler.

(går en stund i grublende taushed.)

Signe, min søster  -?   Hende jeg skulde
lægge før tiden i mulde?
Og dog  -?   Hvem véd?   Hun er ung endnu;
hun bærer ham vel ikke så dybt i sin hu.

(atter taushed; hun tager den lille flaske frem, ser længe på den og
siger sagte:)

I denne flaske  -; med den jeg kunde  -;
så måtte min husbond for evig blunde.

(i skræk.)

Nej, nej, den skal kastes på elvens bund!

(vil kaste den ud af vinduet, men standser.)

Og dog, - jeg kunde i denne stund  -.

(hvisker med et blandet udtryk af gysen og henrykkelse.)

Hvad for en fristende, koglende magt
er der dog ikke i synden lagt!
Mig tykkes, den lykke vinder i pris,
som må købes med blod, med min sjæls forlis.

(BENGT, med den tomme ølbolle i hånden, kommer ind fra svalegangen;
hans ansigt blusser; han går med usikkre skridt.)

BENGT
(slænger bollen på bordet til venstre).

Se så; det var et gilde, som vil spørges ud
over alle bygder. (får øje på MARGIT.) Nå, er du der?
Du er kommen dig igen. Det må jeg lide.

MARGIT,
(der imidlertid har gemt flasken).

Er porten lukket?

BENGT
(sætter sig ved bordet til venstre).

Jeg har sørget for al ting. Jeg fulgte de sidste
gæster ned til ledet. Men hvor blev Knut Gæsling
af ikveld? - Lad mig få mjød, Margit! Jeg er
tørstig. Fyld mig bægeret der.

(MARGIT henter en mjødkande fra et skab og skænker i bægeret, der står
foran ham på bordet.)

MARGIT
(går med kanden over til højre).

Du spurgte om Knut Gæsling.

BENGT.

Ja visst gjorde jeg. Den praler, -- den
storskryder! Jeg mindes nok, at han trued mig igår
morges.

MARGIT
(sætter kanden på bordet til højre).

Han brugte værre ord inat,  da han rejste.

BENGT.

Gjorde han? Det er godt. Jeg vil slå ham
ihjæl.

MARGIT
(smiler foragteligt).

Hm  -

BENGT.

Jeg vil slå ham ihjæl, siger jeg! Jeg er ikke
ræd for at møde ti slige karle som han. Ude på
stabburet hænger min farfaders økse; skaftet er
indlagt med sølv, og når jeg kommer med <sp>den</sp>, så -!
(slår i bordet og drikker.) Imorgen ruster jeg mig; jeg
drager ud med alle mine mænd og slår Knut
Gæsling ihjæl.

(han drikker tilbunds.)

MARGIT
(sagte).

Å, at måtte leve her med ham!

(hun vil gå.)

BENGT.

Margit,   kom  her!     Fyld   mig  mit bæger  igen.
(hun nærmer sig; han  drager hende ned på sit knæ.) Ha-ha-ha;
du er vakker, Margit!    Jeg holder af dig.

MARGIT
(river sig løs).

Slip mig!

(hun går med bægeret over til højre.)

BENGT.

Du er ikke føjelig ikveld. Ha-ha-ha; du mener
det vel ikke så ilde.

MARGIT
(sagte idet hun skænker i bægeret).

Var det så sandt det sidste bæger jeg skænkte
for dig.

(hun lader bægeret blive stående og vil gå ud til venstre.)

BENGT.

Hør du, Margit. En ting kan du takke himlen
for, og det er, at jeg tog dig tilægte, før Gudmund
Alfsøn kom igen.

MARGIT
(standser ved døren).

Hvorfor det?

BENGT.

Jo, for hele hans eje er ikke tiende delen så
stort som mit. Og det er jeg sikker på, at han
havde bejlet efter dig, ifald du ikke havde været
frue på Solhaug.

MARGIT
(kommer nærmere; skotter til bægeret).

Tror du?

BENGT.

Jeg tør sværge på det, Margit. Bengt Gautesøn
har to kloge øjne i panden. Men nu kan han jo
tage Signe.

MARGIT.

Og du tænker, han vil - ?

BENGT.

Tage hende? Å ja, siden han ikke kan få dig.
Men havde du været fri, så -. Ha-ha-ha, Gudmund
er ligesom de andre; han misunder mig, at jeg er
din husbond. Det er derfor, jeg kan så godt lide
dig, Margit. - Hid med bægeret! Fuldt til randen!

MARGIT
(går modstræbende over til højre).

Ret nu skal du få det.

BENGT.

Knut Gæsling bejlede jo også efter Signe; men
ham vil jeg slå ihjæl. Gudmund er en hæderlig
karl; han skal få hende. Tænk dig, Margit, hvor
godt vi skal leve sammen som grander. Så drager
vi på gæsteri til hinanden, og så sidder vi, så lang
dagen er, hver med sin hustru på skødet, og drikker
og snakker sammen om løst og fast.

MARGIT
(røber  en  stedse  stigende  sjælekamp;   uvilkårligt har hun taget flasken
frem, medens hun siger:)

Ja vel; ja vel.

BENGT.

Ha-ha-ha; i førstningen, tænker jeg, Gudmund
vil se lidt umildt til mig, når jeg favner dig; men
sligt forvinder han snart, kan jeg tro.

MARGIT
(sagte).

Dette   er   mere   end   et   menneske   kan   bære!
(hælder indholdet af flasken i bægeret,  går hen til vinduet,  kaster den
ud og siger uden at se på ham:)      Dit   bæger   er   fuldt.

BENGT.

Så hid med det!

MARGIT
(kæmper i angst og tvil; endelig siger hun):

Drik ikke mere inat!

BENGT
(leende, idet han læner sig bagover i stolen):

Nå; venter du kanske på mig? (blinker til hende.)
Gå du bare; jeg kommer snart efter.

MARGIT
(pludselig bestemt).

Dit bæger er fuldt.    (peger.)   Der står det.

(hun går hurtigt ud til venstre.)

BENGT
(rejser sig).

Jeg kan godt lide hende. Det angrer mig ikke,
at jeg tog hende til ægte, skønt hun ikke ejed mere
arvegods, end bægeret der og de søljer, hun stod
brud med.

(han går til bordet ved vinduet og tager bægeret.)
(EN HUSKARL kommer ilsomt og forskrækket ind fra baggrunden.)

HUSKARLEN
(råber).

Herr Bengt, herr Bengt, I skynde jer ud det
rappeste I kan! Knut Gæsling stævner med et væbnet
følge op mod gården.

BENGT
(sætter bægeret ned).

Knut Gæsling?    Hvem siger det?

HUSKARLEN.

Nogle af eders gæster så ham nede på vejen,
og så løb de ilsomt tilbage for at vare jer ad.

BENGT.

Godt; så skal jeg da også  -!    Hent mig min
farfaders økse!

(han og huskarlen går ud i baggrunden.)

(Lidt efter kommer GUDMUND og SIGNE sagte og varsomt ind gennem
døren til højre.)

SIGNE
(dæmpet).

Det må da så være!

GUDMUND
(ligeså).

<tab>Den yderste nød
tvinger os.

SIGNE.

<tab>Ak, at drage
som flygtning fra bygden, hvor jeg er født  - !

(tørrer øjnene.)

Og dog, jeg vil ikke klage;
det er jo for din skyld, jeg drager afsted.
Gudmund, havde du kongens fred,
jeg blev hos min søster.

GUDMUND.

<tab>Og næste dag
så kom Knut Gæsling med sværd og bue.
og løfted dig op på gangerens bag,
og gjorde dig til sin frue.

SIGNE.

Å, lad os flygte!    Men hvor går vi hen?

GUDMUND.

Ude ved fjorden har jeg en ven;
han skaffer os et skib.     Over salte vande
sejle vi ned til de danske strande.

Der, kan du tro, det er dejligt at bo;
der vil du finde det fagert at bygge;
der monne de væneste blomster gro
alt under bøgenes skygge.

SIGNE
(brister i gråd).

Min arme søster,   -  far vel, far vel!
Som en moder har du mig vogtet og fredet,
har ledet min fod, har til himlen bedet
den frommeste bøn for mit held.   -
Se,  Gudmund,   -  lad os i dette bæger
drikke hende til; lad os ønske,  at snart
hendes sind må igen vorde frejdigt og klart,
og at gud hendes kvide læger.

(hun tager bægeret.)

GUDMUND.

Det vil vi; vi drikke tilbunds for hende.

(studsende.)

Nej stands!

(tager bægeret fra hende.)

<tab>Dette bæger skulde jeg kende.

SIGNE.

Det er Margits bæger.

GUDMUND
(ser nøje på det).

<tab>Ved himlen,  - ja,
nu mindes jeg  -.    Dengang jeg drog herfra
monne mosten i bægeret gløde;
hun drak mig til på et frydeligt møde;
men det blev hende selv til sorg og nød.

Nej, Signe, drik aldrig most eller mjød
af dette bæger.

(slår indholdet ud af vinduet.)

<tab>Vi må afsted.

(Larm og råb udenfor i baggrunden.)

SIGNE.

Hys!  -  Gudmund, jeg hører stemmer og fjed!

GUDMUND
(lyttende).

Knut Gæslings røst!

SIGNE.

<tab>Å, frels os, gud!

GUDMUND
(stiller sig foran hende).

Frygt ikke; vel skal jeg værge min brud.

(MARGIT kommer ilsomt fra venstre.)

MARGIT
(lyttende til larmen).

Hvad gælder det?    Er min husbond  -?

GUDMUND   og   SIGNE.

Margit!

MARGIT
(får øje på dem).

Gudmund!    Og Signe!    Er I her?

SIGNE
(imod hende).

Margit,  - kære søster!

MARGIT
(forfærdet, idet hun bemærker bægeret, som Gudmund har beholdt
i hånden).

Bægeret!    Hvem har tømt det?

GUDMUND
(forvirret).

Tømt -?    Jeg og Signe, vi vilde  -

MARGIT
(skriger).

Nåde, nåde!   Hjælp!   De dør!

GUDMUND
(sætter bægeret fra sig).

Margit -!

SIGNE.

Å gud, hvad fejler dig!

MARGIT
(mod baggrunden).

Hjælp, hjælp!    Vil da ingen hjælpe!

(EN HUSKARL kommer skyndsomt fra svalegangen.)

HUSKARLEN
(råber forskrækket):

Fru Margit!    Eders husbond  -!

MARGIT.

Han!    Har også han drukket  - ?

GUDMUND
(sagte).

Ah, nu fatter jeg  -

HUSKARLEN.

Knut Gæsling har fældet ham!

SIGINE.

Fældet!

GUDMUND
(drager sværdet).

Endnu ikke, vil jeg håbe. (hvisker til MARGIT.) Vær
rolig; ingen har drukket af bægeret der.

MARGIT.

Da priset være gud, som frelste os alle!

(hun synker ned i en stol til venstre.   GUDMUND vil ile ud i baggrunden.)

EN   ANDEN   HUSKARL
(i døren, standser ham).

I kommer for sent.    Herr Bengt er død.

GUDMUND.

Altså dog fældet.

HUSKARLEN.

Gæsterne og eders folk har fåt bugt med
voldsmændene. Knut Gæsling og hans mænd er bundne.
Der kommer de.

(GUDMUNDS SVENDE, GÆSTER og HUSKARLE fører KNUT GÆSLING,  ERIK FRA
HÆGGE og FLERE AF KNUTS MÆND bundne mellem sig.)

KNUT
(bleg og stille).

Manddraber,  Gudmund.   Hvad siger du til det?

GUDMUND.

Knut, Knut, hvad har du gjort?

ERIK.

Det var en vådesgerning, det kan jeg sværge på.

KNUT.

Han løb imod mig med løftet økse; jeg vilde
værge for mig, og så hug jeg uforvarende til.

ERIK.

Her er mange, som så på det.

KNUT.

Fru Margit, kræv hvad bod I vil; jeg er rede
til at betale den.

MARGIT.

Jeg kræver intet. Gud må dømme os alle.
Dog jo, - et kræver jeg; lad fare eders onde
anslag imod min søster.

KNUT.

Aldrig skal jeg mere prøve på at løse mit
usalige løfte. Tro mig, jeg skal bedre mig. Bare
jeg ikke får lide en uhæderlig straf for min gerning.
(til GUDMUND.) Skulde du komme til ære og værdighed
igen, så tal godt for mig hos kongen.

GUDMUND.

Jeg? Endnu før dagen er omme, må jeg ud
af landet.

(Studsen blandt gæsterne; ERIK forklarer dem hviskende sammenhængen.)

MARGIT
(til GUDMUND).

Du rejser?   Og Signe vil følge dig?

SIGNE
(bedende).

Margit!

MARGIT.

Lykke være med jer begge!

SIGNE
(om hendes hals).

Kære søster!

GUDMUND.

Tak, Margit. Og nu farvel. (lyttende.) Hys; jeg
hører hovslag i gården.

SIGNE
(angst).

Der kommer fremmede folk!

EN   HUSKARL
(i døren i baggrunden).

Kongens   mænd   står   udenfor.     De   søger
Gudmund Alfsøn.

SIGNE.

Å, herre i himlen!

MARGIT
(farer op i skræk).

Kongens mænd!

GUDMUND.

Så er alt forbi!   Å,  Signe, at miste dig nu, -
det var det tungeste, jeg kunde friste.

KNUT.

Nej,   Gudmund,   dyrt   skal   du   sælge  livet;   løs
os;  vi er alle rede til at slå for dig.

ERIK
(ser ud).

Det nytter ikke; de er os for mandstærke.

SIGNE.

De  kommer her ind!     Å Gudmund,   Gudmund!

(KONGENS SENDEBUD med FØLGE kommer ind fra baggrunden.)

SENDEBUDET.

I kongens navn og ærend søger jeg eder,
Gudmund Alfsøn.

GUDMUND.

Godt. Men jeg er skyldfri, det sværger jeg højt
og dyrt!

SENDEBUDET.

Det véd vi alle.

GUDMUND.

Hvorledes?

(Bevægelse blandt de forsamlede.)

SENDEBUDET.

Jeg har befaling at byde eder til gæst i
kongens gård. Han skænker eder sit venskab som før,
og rige forleninger dertil.

GUDMUND.

Signe!

SIGNE.

Gudmund!

GUDMUND.

Men så sig mig da  - ?

SENDEBUDET.

Eders avindsmand, kansleren Audun Hugleiksøn
er falden.

GUDMUND.

Kansleren!

GÆSTERNE
(halvhøjt, til hverandre).

Falden!

SENDEBUDET.

For tre dage siden mistede han hovedet i Bergen,
(med dæmpet stemme.) Han havde krænket Norges dronning.

MARGIT
(går hen mellem GUDMUND og SIGNE).

Så følger straffen i brødens fjed!
Skærmende engle, fromme og milde,
har nådigt skuet inat til mig ned
og reddet mig før det var for silde.
Nu véd jeg, at livet vil mere sige
end jordens gammen,  end verdens rige.
Jeg har følt den anger,  den rædsel vild,
som kommer, når sjælen er sat på spil.  -
Til den hellige Sunnives kloster jeg går  -.

(da GUDMUND og SIGNE vil tale.)

Stille!   At rokke mig intet formår.

(lægger deres hænder sammen.)

Gudmund,   -  før hende hjem som brud.
Eders pagt er from; den skærmes af gud!

(Hun vinker til afsked og går mod venstre.    GUDMUND og SIGNE vil følge
hende,    MARGIT  standser  dem med en afværgende bevægelse,   går ud og
lukker døren efter sig.   I samme øjeblik står solen op og kaster sit skær
ind i stuen.)

GUDMUND.

Signe,  -  min viv!  -  Se, dagen rinder;
det er vor unge kærligheds dag!

SIGNE.

Mine bedste drømme,  mine fagreste minder
skylder jeg dig og din harpes slag.
Min ædle sanger,  -  i sorrig og lyst
slå kun din harpe,  som bedst du lærte;
tro mig, der er strenge dybt i mit bryst,
som skal svare dig i fryd og i smerte.

KORSANG
(af mænd og kvinder).

Over jorden vogter lysets øje,
værner kærligt om den frommes fjed,
sender trøstens milde stråler ned;  -
lovet være herren i det høje!


FRU INGER TIL ØSTRÅT.

PERSONERNE:

FRU INGER OTTISDATTER RØMER, rigshovmester Nils Gyldenløves enke.
ELINE GYLDENLØVE, hendes datter.
RIGSRÅDEN NILS LYKKE, dansk ridder.
OLAF SKAKTAVL, en fredløs norsk adelsmand.
NILS STENSSØN.
HERR JENS BJELKE, svensk befalingsmand.
BJØRN, kammersvend på Østråt.
HUSTJENEREN FINN.
GÅRDSFOGDEN EJNAR HUK.
HUSFOLK, BØNDER og SVENSKE KRIGSKNÆGTE.

(Handlingen foregår på herresædet Østråt ved Trondhjemsfjorden
i året 1528.)

FØRSTE AKT.

(En stue på Østråt. Gennem den åbne dør i baggrunden ses riddersalen
i svagt månelys, som fra og til strejfer ind gennem et dybt buevindu på
den modsatte væg. Til højre udgangsdør; foran samme et vindu med
forhæng. På venstre side en dør, som fører ind til de indre værelser;
nærmere mod forgrunden et stort åbent ildsted, der belyser stuen. Det
er stormfuld aften.)

(KAMMERSVENDEN BJØRN og HUSTJENEREN FINN sidder ved ildstedet. Den
sidste er beskæftiget med at afpudse en hjelm. Forskellige våbenstykker,
et sværd og et skjold ligger ved siden af dem.)

FINN
(efter et ophold).

Hvem var Knut Alfsøn?

BJØRN.

Herskabet siger, han var Norges sidste
riddersmand.

FINN.

Og Danskerne fældte ham jo i Oslo-fjord?

BJØRN.

Spørg en femårs gut, ifald du ikke véd det.

FINN.

Så Knut Alfsøn var altså vor sidste
riddersmand? Og nu er han død og borte! (idet han holder
hjelmen ivejret). Ja, så kan du gerne finde dig i at
hænge blank og pudset i riddersalen; for nu er du
ikke andet end en tom nøddeskal; kærnen -- den
har ormene ædt for mange vintre siden.

Hør, du Bjørn, -- kunde en ikke sige, at Norges
land også er slig en tom nøddeskal, ligervis som
hjelmen her; blank udenpå, ormstukken indeni?

BJØRN.

Hold kæft og pas din dont! -- -- Er hjelmen
færdig?

FINN.

Den skinner som sølv i måneskin.

BJØRN.

Så sæt den væk. -- -- Se der; skrab gravrusten
af sværdet.

FINN
(vender og drejer på det).

Men kan det lønne sig?

BJØRN.

Hvad mener du?

FINN.

Eggen er borte.

BJØRN.

Kommer ikke dig ved. Lad mig få det. -- --
Se der er skjoldet.

FINN
(som før).

Det mangler håndgrebet, du!
BJØRN
(mumler).

Ja, gid jeg såsandt havde et håndgreb i dig,
som --

FINN
(nynner en stund for sig selv).

BJØRN.

Hvad er det nu?

FINN.

En tom hjelm, et sværd uden egg, et skjold
uden håndgreb, -- se, det er hele herligheden. Jeg
tror, ingen skal kunne laste fru Inger, fordi hun
hænger slige våbenstykker pudsede på salsvæggen,
i stedet for at lade dem rustne i Danerblod.

BJØRN.

Ej, snak; vi har jo fred i landet, véd jeg.

FINN.

Fred? Ja, når bonden har skudt væk sin sidste
pil, og ulven har stjålet hans sidste lam ud af fjøset,
så holder de også fred sig imellem. Men det er nu
sådant et underligt venskab. Nå, nå; lad den ting
fare. Det er ganske rimeligt, som jeg sagde, at
rustningen hænger blank i salen; for du kender vel det
gamle ord: "kun riddersmanden er en mand"; -- og
da vi nu ikke længer har nogen riddersmand
hertillands, så har vi altså heller ingen mand; og hvor
der ingen mand er, der får kvinden råde; se, derfor --

BJØRN.

Derfor -- derfor råder jeg dig at holde inde
med al den rådne snak!

(han rejser sig.)

Det lakker udover kvelden. Se der; du kan
hænge hjelm og plade ind i salen igen.
FINN
(dæmpet).

Nej, lad det heller være til imorgen.

BJØRN.

Nå, du er vel aldrig mørkræd?

FINN.

Ikke om dagen. Skulde det hænde sig, at jeg
var det ved kveldstid, så er jeg ikke alene om det.
Ja, du ser på mig; men du skal vide, nede i
borgestuen går der snak om så mangt og meget. (sagtere.)
Der er en og anden, som mener, at der vandrer en
stor sortklædt skikkelse der inde hver evige nat.

BJØRN.

Kærringsladder!

FINN.

Ja, men de bander allesammen på, at det er
sandt.

BJØRN.

Det tror jeg nok.

FINN.

Det forunderligste er, at fru Inger har den
samme mening --

BJØRN
(studsende).

Fru Inger? Nå, hvad mener hun?

FINN.

Hvad fru Inger mener? Ja, se, det er der nok
ikke mange som véd. Men visst er det, at hun har
ingen ro på sig. Kan du ikke se, at hun blir blegere
og magrere dag for dag? (med et forskende øjekast.) Folkene
siger, at hun aldrig sover, -- og at det er for
spøgelsets skyld --

(Under de sidste ord er ELINE GYLDENLØVE trådt frem i den halvåbne dør
til venstre. Hun standser og lytter uden at bemærkes.)

BJØRN.

Og slig dumhed tror du på?

FINN.

Ja, så halvvejs. Der er ellers de, som udlægger
den ting på en anden måde. Men se, det er nu
bare ondskab. -- Hør, du Bjørn, -- kender du visen,
som går landet rundt?

BJØRN.

En vise?

FINN.

Ja, den er i folkemunde. Det er en skammelig
nidvise; det forstår sig. Men den går ret artigt
forresten. Hør nu bare efter.

(han synger med dæmpet stemme:)

Fru Inger sidder på Østråt gård;
hun er vel svøbt i skind.
Hun er vel svøbt i fløjel og mård;
hun fletter de røde guldperler i hår, --
men har ikke fred i sit sind.

Fru Inger har solgt sig til Danskens drot.
Hun skikker sit folk i fremmedes vold,
som vederlag -- --

(BJØRN griber ham forbittret i brystet. ELINE GYLDENLØVE trækker sig
ubemærket tilbage.)

BJØRN.

Og jeg skal skikke dig djævelen i vold uden
vederlag, dersom du mæler et uhøvisk ord til om
fru Inger!
FINN
(idet han river sig løs).

Nå, nå, -- er det mig, der har gjort visen?

(Et horn høres udenfor til højre.)

BJØRN.

Hys, -- hvad er det?

FINN.

Et horn. Så får vi nok gæster ikveld.

BJØRN
(ved vinduet).

De åbner porten. Jeg hører hovslag i
borggården. Det må være en riddersmand.

FINN.

En riddersmand? Det kan det vel neppe være.

BJØRN.

Hvorfor ikke?

FINN.

Selv har du sagt det: vor sidste riddersmand
er død og borte.

(han går ud til højre.)

BJØRN.

Den forbandede skelm, -- han har øjnene med
sig overalt. Så lidt har det da bådet, alt det jeg
søgte at dølge og dække. Hun er i folkemunde; det
vil ikke vare længe, før hver mand råber, at --

ELINE GYLDENLØVE
(kommer atter gennem døren til venstre; hun ser sig om og spørger
med undertrykt bevægelse:)

Er du alene, Bjørn?

BJØRN.

Er det jer, jomfru Eline?

ELINE.

Hør, -- fortæl mig et af dine eventyr; -- jeg
véd, du kan flere end dem, som --

BJØRN.

Fortælle? Men nu, -- så sent på kvelden --?

ELINE.

Ifald du regner fra den tid her blev mørkt på
Østråt, så er det visselig sent.

BJØRN.

Hvad fejler jer? Er der gået jer noget imod?
I er så urolig.

ELINE.

Det er muligt.

BJØRN.

Der er noget ivejen. I det sidste halve års tid
har jeg knapt kunnet kende jer igen.

ELINE.

Husk på: i et halvt år har Lucia, min kæreste
søster, sovet i ligkælderen.

BJØRN.

Det er ikke derfor, jomfru Eline, -- det er ikke
alene derfor, at I går omkring, snart tankefuld og
bleg og stille, snart vild og rådløs, som nu ikveld.

ELINE.

Mener du? Og hvorfor ikke? Var hun ikke
mild og from og fager som en sommernat? Bjørn,
-- jeg siger dig, jeg havde Lucia kær som mit eget
liv. Har du glemt, hvor tidt og mange gange vi
sad som børn på dine knæ om vinterkvelden ? Du
sang viser for os, og du fortalte -- --

BJØRN.

Ja, dengang var I fro og glad.

ELINE.

Ja, dengang, du! Da leved jeg vel et dejligt
liv i eventyr og i mine egne tanker! Kan det være
troligt, at stranden dengang var så nøgen som nu?
Var den det, så mærked jeg det ikke. Dernede var
det jeg helst gik og digted alle de fagre krøniker;
mine helte kom langvejs fra og foer over havet igen;
jeg selv leved iblandt dem og fulgte med, når de
drog bort. (synker ned på en stol.) Nu kender jeg mig så
mat og træt; mine eventyr kan ikke nære mig længer;
-- de er kun -- eventyr. (rejser sig heftigt.) Bjørn, --
véd du, hvad der har gjort mig syg? En sandhed.
En styg, styg sandhed, som nager mig nat og dag.

BJØRN.

Hvad mener I?

ELINE.

Kan du mindes, at du stundom gav os
leveregler og gode råd? Søster Lucia fulgte dem; men
jeg, -- gud bedre!

BJØRN
(trøstende).

Nå, nå!

ELINE.

Jeg véd det, -- jeg var stolt, hovmodig! Når
vi legte sammen, vilde jeg altid være dronning, fordi
jeg var den største, den fagreste, den kløgtigste.
Jeg véd det!

BJØRN.

Det er sandt.

ELINE.

Engang tog du mig ved hånden og så alvorligt
på mig, idet du sagde: vær ikke stolt af din
fagerhed og din kløgt; men vær stolt som ørnen på
fjeldet, hver gang du tænker på, at du er Inger
Gyldenløves datter!

BJØRN.

I havde vel grund til at være stolt derover.

ELINE.

Ja, det fortalte du mig tidt nok, Bjørn! O, du
fortalte mig så mange eventyr dengang. (trykker hans
hånd.) Tak for dem allesammen! -- Fortæl mig endnu
et; det turde hænde sig, at jeg blev let tilsinds igen,
som før.

BJØRN.

I er jo ikke længer noget barn.

ELINE.

Tilvisse! Men lad mig bilde mig ind, at jeg
er det. -- -- Nu; fortæl!

(Hun kaster sig ned på en stol; BJØRN sætter sig på kanten af ildstedet.)

BJØRN.

Der var engang en højbåren riddersmand --

ELINE,
(der uroligt har lyttet mod salen, griber ham i armen og udbryder
heftigt men hviskende):

Hys! Skrig da ikke så; -- jeg er jo ikke
tunghørt!

BJØRN
(sagtere).

Der var engang en højbåren riddersmand, om
hvem der gik det sælsomme ord -- --

ELINE

(rejser sig halvt op og lytter i ængstelig spænding mod salen).

BJØRN.

Jomfru Eline, -- hvad fattes jer?

ELINE.
(sætter sig atter).

Mig? Ingenting. Fortæl du kun.

BJØRN.

Nå, som sagt, -- når han så en kvinde stivt
ind i øjet, så glemte hun det aldrig siden, men fulgte
ham i tanken, hvor han gik og stod, og sygnede
hen af sorg.

ELINE.

Det har jeg hørt. -- -- Det er forresten ikke
noget eventyr, det, du der fortæller. Thi
riddersmanden, som du beretter om, er Nils Lykke, der
endnu den dag idag sidder i det danske rigsråd --

BJØRN.

Kan vel hænde.

ELINE.

Nu ja, lige godt; -- bliv kun ved!

BJØRN.

Og så begav det sig engang --

ELINE
(rejser sig pludseligt).

Hys; vær stille!
BJØRN.

Hvad nu? Hvad går der af jer?

ELINE
(lyttende).

Hører du?

BJØRN.

Hvilket?

ELINE.

Det <sp>er</sp> der! Ja, ved Kristi kors, det <sp>er</sp> der!

BJØRN
(rejser sig).

<sp>Hvad</sp> er der? Hvor?

ELINE.

Hun selv, -- i riddersalen --

(hun iler op mod baggrunden.)

BJØRN
(følger efter).

Hvor kan I tro -- ? Jomfru Eline, -- gå til
jert kammer!

ELINE.

Hys; stå stille! Rør dig ikke; lad dig ikke se!
Vent; -- der kommer månen frem --. Kan du skimte
den sorte skikkelse --?

BJØRN.

Ved alle hellige --!

ELINE.

Ser du, -- der vender hun Knut Alfsøns billede
indad mod væggen. Ha-ha; det stirrer hende nok
for stivt i øjnene!
BJØRN.

Jomfru Eline, hør mig!

ELINE
(idet hun går nedover mod ildstedet).

Nu véd jeg, hvad jeg véd!

BJØRN
(hen for sig).

Så er det dog sandt!

ELINE.

Hvem var det, Bjørn? Hvem var det?

BJØRN.

Det så I ligeså grant som jeg.

ELINE.

Nu vel? Hvem så jeg?

BJØRN.

I så eders moder.

ELINE
(halvt for sig selv).

Nat efter nat har jeg hørt hendes skridt
derinde. Jeg har hørt hende hviske og vånde sig som
en uløst sjæl. Og visen siger jo --; ah, nu véd
jeg det! Nu véd jeg, at --

BJØRN.

Stille!

(FRU INGER GYLDENLØVE kommer hurtigt ud fra salen uden at lægge
mærke til de andre, går lige hen til vinduet, trækker forhænget fra og
stirrer en tidlang ud, som om hun spejdede efter nogen på landevejen;
derpå vender hun sig og går langsomt ind i salen igen.)
ELINE
(sagte, følger hende med øjnene).

Så drivende hvid, som en dødning -- --!

(Larm og mange stemmer høres udenfor døren til højre.)

BJØRN.

Hvad er der nu?

ELINE.

Gå ud og se efter, hvad det gælder!

(GÅRDSFOGDEN EJNAR HUK samt EN STOR FLOK HUSFOLK og BØNDER kommer
tilsyne i forstuen.)

EJNAR HUK
(i døren).

Lige ind til hende! Og så ikke forsagt!

BJØRN.

Hvad søger I?

EJNAR HUK.

Fru Inger selv.

BJØRN.

Fru Inger? Så sent på kvelden?

EJNAR HUK.

Sent, men tidsnok, tænker jeg.

BØNDERNE.

Ja, ja, -- nu må hun høre os!

(Hele mængden trænger ind i stuen. I det samme viser FRU INGER
GYLDENLØVE sig i døren til riddersalen. Alle tier pludseligt.)

FRU INGER.

Hvad vil I mig?

EJNAR HUK.

Vi søgte eder, højbårne frue, for at --
FRU INGER.

Nu vel, -- sig frem!

EJNAR HUK.

Nå, det er jo en ærlig sag. Kort og godt, --
vi kommer for at bede eder om orlov og våben --

FRU INGER.

Orlov og våben? Hvortil?

EJNAR HUK.

Der er kommet det rygte over fra Sverig, at
almuen har rejst sig i Dalarne og stævner imod
kong Gustav --

FRU INGER.

Har almuen i Dalarne?

EJNAR HUK.

Ja, så går ordet, og det skal være ganske sikkert.

FRU INGER.

Nu, -- om så var, -- hvad har da I med
Dalkarlenes rejsning at gøre?

BØNDERNE.

Vi vil med! Vi vil hjælpe til! Fri os selv!

FRU INGER
(sagte).

Ah, skulde tiden være kommen!

EJNAR HUK.

Fra alle de norske grænsebygder stryger bønder
indover til Dalarne. Selv fredløse mænd, som har
vanket vildsomt år for år i fjeldet, de vover sig nu
ned til gårdene igen, søger folk og sliber eggen på
sine rustne værger.
FRU INGER
(efter et ophold).

Hør, -- sig mig, har I tilfulde betænkt jer?
Har I regnet efter, hvad det vilde koste jer, hvis
kong Gustavs mænd skulde sejre?

BJØRN
(sagte og bønligt til FRU INGER).

Regn efter, hvad det vil koste Dansken, hvis
kong Gustavs mænd skulde tabe.

FRU INGER
(afvisende).

Det regnestykke er ikke min sag.

(hun vender sig til mængden.)

I véd, kong Gustav kan håbe på sikker bistand
fra Danmark. Kong Fredrik er hans ven, og han
vil visselig ikke lade ham i stikken --

EJNAR HUK.

Men dersom nu bønderne rejste sig trindt om i
hele Norges land? Dersom vi rejste os alle tilhobe,
-- herskabsfolk og almue? -- Ja, fru Inger
Gyldenløve, nu tror jeg næsten lejligheden er kommen, som
vi har ventet på. Bryder det nu løs, så må de
fremmede ud af landet.

BØNDERNE.

Ja, ud med de danske fogder! Ud med de
fremmede herremænd! Ud med rigsrådernes svende!

FRU INGER
(sagte).

O, malm er der i dem; -- men dog, dog --!

BJØRN
(hen for sig).

Hun er tvivlrådig. (til ELINE.) Hvad gældet det,
jomfru Eline, -- I har forsyndet jer i dommen over
eders moder.

ELINE.

Bjørn, -- jeg kunde rive mine øjne ud af hovedet,
ifald de havde løjet for mig!

EJNAR HUK.

Ser I vel, min højbårne frue, -- først gælder
det kong Gustav; er han gjort magtløs, så vil ikke
Danskerne kunne holde sig længe her i landet --

FRU INGER.

Og så?

EJNAR HUK.

Så er vi fri; vi har ingen fremmede overherrer
mere, og kan kåre os en konge selv, ligesom
Svenskerne gjorde før os.

FRU INGER
(levende).

En konge selv! Tænker du på Sture-slægten?

EJNAR HUK.

Kong Kristjern, og andre efter ham, har gjort
ryddigt hus rundt om på odels-sæderne. De bedste
blandt vore herremænd vanker fredløse på fjeldstien,
hvis de endnu er til. Men det turde vel hænde sig
alligevel, at der kunde findes en eller anden ætling
af de gamle slægter, som --

FRU INGER
(hurtigt).

Det er nok, Ejnar Huk! Det er nok! (hen for sig.)
Ah, mit dyreste håb!

(hun vender sig til bønderne og husfolkene.)

Jeg har nu formanet jer, så godt jeg kunde.
Jeg har sagt jer, hvor stor en fare I vover jer ind i.
Men dersom I er så faste i eders forsæt, så vilde
det vel være dårligt af mig at forbyde jer, hvad I
jo på egen hånd kunde sætte igennem.

EJNAR HUK.

Vi har altså eders minde til at --?

FRU INGER.

I har eders egen faste vilje; spørg <sp>den</sp> tilråds.
Er det så, som I siger, at I dagligen plages og
trykkes -- --. Jeg véd så lidet om disse ting. Jeg
vil ikke vide mere! Hvad kan jeg, en enlig kvinde --?
Selv om I vilde plyndre riddersalen --; og der findes
mangt et brugeligt værge derinde --; I har jo hele
magten på Østråt ikveld. I får gøre, hvad eder
lyster. God nat!

(Mængden bryder ud i høje  glædesråb. Der tændes lys og huskarlene
henter allehånde våbenstykker ind fra salen.)

BJØRN
(griber FRU INGERS hånd idet hun vil gå).

Tak, min ædle og stormodige frue! Jeg, som
har kendt jer lige fra barneårene, jeg har aldrig
tvivlet på jer.

FRU INGER.

Stille, Bjørn, -- det er et farefuldt spil, jeg har
vovet i denne kveld. -- For de andre gælder det
kun livet; men for mig -- tusende gange mere;
tro mig!

BJØRN.

Hvorledes? Ængstes I for eders magt og for
eders gode forståelse med --?

FRU INGER.

Min magt? O, gud i himlen!

EN HUSKARL
(kommer fra salen med et stort sværd).

Se, her er en rigtig ulvetand! Med den skal
jeg flænge blodsugernes svende.

EJNAR HUK
(til en anden huskarl).

Hvad har du fundet der?

HUSKARLEN.

Brystpladen, som de kalder for Herlof Hyttefads.

EJNAR HUK.

Den er for god til dig; -- se, her har jeg
landsestagen efter Sten Sture; hæng pladen på den,
så fører vi det gildeste hærmærke, nogen mand vil
forlange.

HUSTJENEREN FINN
(med et brev i hånden, kommer fra døren til venstre og går hen imod
FRU INGER).

Jeg har ledt efter eder i alle stuer --

FRU INGER.

Hvad vil du?

FINN
(rækker hende brevet).

En svend fra Trondhjem har bragt brev og bud
til eder.

FRU INGER.

Lad os se! (idet hun åbner brevet.) Fra Trondhjem?
Hvad kan det gælde? (gennemløber skrivelsen.) Hjælp,
Krist! Fra ham! Og her i landet -- --

(hun læser videre i stærk bevægelse, medens mændene vedbliver at hente
våben ind fra salen.)
FRU INGER
(hen for sig).

Han kommer altså hid. Han kommer hid i
denne nat. -- Ja, så gælder det at kæmpe med kløgt
og ikke med sværd.

EJNAR HUK.

Nok, nok, I gode bønder; nu mener jeg vi er
vel rustede. Nu kan vi lægge ivej!

FRU INGER
(med en hurtig vending).

Ingen mand må forlade gården inat!

EJNAR HUK.

Men, min ædle frue, nu er vinden os føjelig;
vi stryger indover fjorden og --

FRU INGER.

Det bliver, som jeg har sagt.

EJNAR HUK.

Skal vi da bie til imorgen?

FRU INGER.

Både til imorgen og længere. Ingen væbnet
mand får lov til at forlade Østråt for det første.

(Der fornemmes uvilje iblandt mængden.)

NOGLE AF BØNDERNE.

Vi går alligevel, fru Inger!

MANGE FLERE.

Ja, ja; vi går alligevel!

FRU INGER
(et skridt nærmere).

Hvem vover det?

(alle tier; efter et øjebliks ophold tilføjer hun:)

Jeg har tænkt for jer. Hvad véd I ringe mænd

af almuen om landets sager? Hvor kan I tage jer
for at dømme om sligt? I får se at tåle tryk og
tyngsler en stund endnu. Det kan vel ikke gå jer
for nær, når I betænker, at selv os, herreslægterne,
bydes der ikke bedre kår nutildags. -- -- Bær alle
våben ind i salen igen. Siden skal I få min vilje
at vide. Gå ud!

(Husfolkene bringer våbenstykkerne bort, hvorefter hele flokken fjerner
sig gennem døren til højre.)

ELINE
(sagte til BJØRN).

Mener du endnu, at jeg har forsyndet mig i
dommen over -- fruen på Østråt?

FRU INGER
(vinker BJØRN til sig og siger):

Hold et gæstekammer rede.

BJØRN.

Vel, fru Inger!

FRU INGER.

Og porten åben for enhver, som måtte banke på.

BJØRN.

Men --?

FRU INGER.

Porten åben!

BJØRN.

Porten åben.

(han går ud til højre.)

FRU INGER
(til ELINE, som allerede er i døren til venstre).

Bliv her! -- -- Eline; -- mit barn, -- jeg har
noget at sige dig i enrum.
ELINE.

Jeg hører eder.

FRU INGER.

Eline, -- -- du tror ilde om din moder.

ELINE.

Jeg tror, hvad eders færd så kvidefuldt tvinger
mig til at tro.

FRU INGER.

Og du svarer mig, som dit umilde sind byder.

ELINE.

Hvem har lagt umildhed over mit sind? Alt
fra jeg var barn af havde jeg vant mig til at se på
eder som på en stor, højsindet kvinde. Lig eder
tænkte jeg mig hine kvinder, hvorom der står at læse
i krønikerne og i Kæmpe-bogen. Det tyktes mig,
som om Gud Herren selv havde sat sit tegn på eders
pande og mærket jer som den, der skulde lede de
rædde og de rådvilde. I højsalen sang riddere og
herremænd eders pris; og selve almuen, nær og fjern,
kaldte eder landets håb og støtte. Og alle mente
de, at gennem eder skulde de gode tider komme
igen! Alle mente de, at med eder skulde der komme
som en ny dag over os. Det er endnu nat; og snart
véd jeg ikke længer, om jeg tør tro, at nogen morgen
kommer med eder.

FRU INGER.

Det ligger nær at skønne, hvor du henter slige
giftige ord fra. Det er båret dig for øre, hvad den
tankeløse hob hvisker og mumler om ting, som den
lidet kan dømme om.
ELINE.

I mængdens mund er sandhed, sagde I
dengang, da eders pris lød i sang og tale.

FRU INGER.

Lad så være. Men om jeg også valgte at sidde
uvirksom her, skønt det stod til mig at handle, --
tror du da ikke, at slige kår var mig en byrde, tung
nok, uden at du skulde hobe stene på den?

ELINE.

De stene, jeg hober på eders byrde, knuger mig
lige så tungt som eder. Let og fri trak jeg livsens
ånde, så længe jeg havde eder at tro på. Thi for
at leve må jeg kende mig stolt; og det vilde jeg
været med rette, dersom I var bleven, hvad I
engang var.

FRU INGER.

Og hvad borger dig for, at jeg ikke er det?
Eline, -- hvoraf véd du så visst, at du ikke gør din
moder uret?

ELINE
(frembrydende).

O, hvis jeg gjorde det!

FRU INGER.

Stille! Du har ingen ret til at kræve regnskab
af din moder. -- Med et eneste ord kunde jeg --;
dog, det vilde ikke være godt for dig at høre; du
må vente, hvad tiden bringer med sig; kan hænde,
at --

ELINE
(idet hun vil gå).

Sov vel, min moder!
FRU INGER
(nølende).

Nej, -- bliv hos mig; der er endnu noget,
som -- -- Kom nærmere; -- du må høre mig, Eline!

(hun sætter sig ved bordet foran vinduet.)

ELINE.

Jeg hører eder.

FRU INGER.

Så taus du også er, så véd jeg dog for visst,
at du mere end engang længes bort herfra. Det er
dig for ensomt og for øde på Østråt.

ELINE.

Hvor kan det undre jer, min moder?

FRU INGER.

Det står til dig selv, om det herefterdags skal
vorde anderledes.

ELINE.

Hvordan?

FRU INGER.

Hør mig. -- I denne nat venter jeg en gæst
til gården.

ELINE
(nærmere).

En gæst?

FRU INGER.

En gæst, som må være fremmed og ukendt.
Ingen tør vide, hvorfra han kommer eller hvor han
går hen.

ELINE
(kaster sig med et glædesskrig ned for hende og griber hendes hænder).

Min moder! Min moder! Forlad mig al min
uret imod jer, hvis I kan det!

FRU INGER.

Hvad mener du? -- Eline, jeg forstår dig ikke.

ELINE.

Så har de da alle taget fejl? I er da endnu
trofast i hjertet!

FRU INGER.

Men så rejs dig, -- og sig mig --

ELINE.

O, tror I da ikke jeg véd, hvem gæsten er?

FRU INGER.

Du véd det? Og alligevel -- --?

ELINE.

Tænker I da, Østråts porte har været så tæt
stængte, at ikke et jammers-rygte engang skulde
smutte indenfor? Mener I ikke jeg véd, at mangen
ætling af de gamle slægter vanker som fredløs mand.
uden ly og leje, medens de danske herrer råder på
hans fædres gård?

FRU INGER.

Og så? Hvad mere?

ELINE.

Jeg véd godt, at mangen højbåren ridder jages
som sulten ulv i skogen. Han har ikke arnested at
hvile ved, ikke brød at bide --

FRU INGER
(koldt).

Det er nok! Nu forstår jeg dig.

ELINE
(vedblivende).

Og derfor åbner I Østråts porte ved nattetid!
Derfor må han være fremmed og ukendt, han, denne
gæst, om hvem ingen bør vide, hvorfra han kommer
eller hvor han går hen! I trodser det strænge
herrebud, som nægter jer at huse den forfulgte, og at
stå ham bi med ly og pleje --

FRU INGER.

Det er nok, siger jeg!

(hun tier lidt og tilføjer med overvindelse:)

Du fejler, Eline; -- det er ingen fredløs mand
jeg venter.

ELINE
(rejser sig).

Så har jeg visselig kun ilde forstået eder.

FRU INGER.

Hør mig, mit barn! Men hør mig med overlæg;
hvis du ellers mægter at tæmme dit vilde sind.

ELINE.

Jeg skal være tam, til I har udtalt.

FRU INGER.

Så hør efter, hvad jeg har at sige dig. -- Jeg
har, så vidt det stod i min magt, søgt at holde dig
uvidende om al den nød og vånde, som vi nu er
stædt i. Thi hvad kunde det både, om jeg dryssed
sorg og harm i din unge sjæl? Det er ikke gråd
og kvindeklynk, som skal fri os ud af trængslerne.
Der kræves mod og mandskraft.

ELINE.

Hvo har sagt jer, at jeg ikke ejer mod og
mandskraft, når det gøres behov?

FRU INGER.

Stille, barn; -- jeg kunde tage dig på ordet.
ELINE.

Hvordan, min moder?

FRU INGER.

Jeg kunde kræve begge dele af dig; jeg kunde --;
dog, lad mig først få tale til ende.

Du må da vide, at den tid tykkes nærme sig,
som det danske rigsråd gennem mange år har virket
for, -- den tid, mener jeg, da de kan give vore
rettigheder og vor frihed det sidste stød. Se, derfor
gælder det --

ELINE
(livfuldt).

At slå løs, min moder?

FRU INGER.

Nej; det gælder at vinde råderum. I København
er rådet nu forsamlet for at overlægge, hvorledes de
bedst kan gribe sagen an. De fleste skal være af
den mening, at tvistighederne ikke kan bilægges, så
længe ikke Norsk og Dansk er ét; thi dersom vi
beholder vore rettigheder som et frit rige, når nyt
kongevalg engang skal foregå, så er det rimeligt, at
fejden bryder åbenbart ud. Se, dette vil de danske
herrer forhindre --

ELINE.

Ja, de vil forhindre det, -- ja! Men skal vi
tåle sligt? Skal vi roligt se til, at --?

FRU INGER.

Nej, vi skal ikke tåle det. Men at bruge våben,
-- at træde frem i åben dyst, -- hvor vilde det
bære hen, så længe vi ikke alle er enige? Og stod
det nogen tid værre til med enigheden hertillands,
end netop nu? -- Nej, skal vi kunne udrette noget,
så må det ske i løndom og stilhed. Vi må, som
jeg siger dig, få stunder til at område os. I det
søndre Norge er en god del af adelen for de Danske;
men her nordenfjelds er det endnu tvivlsomt. Derfor
har kong Fredrik skikket en af sine højst betroede
mænd herop, for med egne øjne at forvisse sig om,
hvordan vi er sindede.

ELINE
(spændt).

Nu; -- og så --?

FRU INGER.

Denne ridder kommer hid til Østråt inat.

ELINE.

Herhid? Og inat?

FRU INGER.

Et købmandsskib bragte ham igår til Trondhjem.
For nylig fik jeg det budskab, at han vil gæste mig.
Inden en time kan han ventes.

ELINE.

Og I betænker ikke, min moder, hvad I
udsætter eders rygte for, ved at tilstede den danske
udsending et sligt møde? Er ikke almuen
heromkring allerede mistroisk nok imod eder? Hvor kan
I håbe, at den engang vil lade sig lede og råde af
eder, når det spørges, at --

FRU INGER.

Vær ubekymret. Alt dette har jeg fuldelig
betænkt; men det har ingen nød. Hans ærende her i
landet er en hemmelighed; derfor er han kommen
som fremmed til Trondhjem; og som fremmed og
ukendt vil han også gæste Østråt.
ELINE.

Og denne danske herres navn --?

FRU INGER.

Det klinger godt, Eline! Danmarks adel har
knapt noget bedre at nævne.

ELINE.

Men hvad har I så isinde? Endnu har jeg ikke
fattet eders mening.

FRU INGER.

Du vil snart begribe. -- Da vi ikke kan
søndertræde ormen, så må vi binde den.

ELINE.

Vogt jer vel, at ikke snoren brister.

FRU INGER.

Det kommer an på dig, hvor fast den skal
strammes.

ELINE.

På mig?

FRU INGER.

Længe har jeg mærket, at Østråt er dig et
fangebur. Det huger ikke en ung falk at sidde imellem
jernstænger.

ELINE.

Min vinge er stækket. Gav I mig end fri, --
det vilde kun lidet både mig.

FRU INGER.

Din vinge er ikke stækket, længer end du selv vil.

ELINE.

Vil? Min vilje er i eders hænder. Bliv ved
at være, hvad I var, så vil også jeg --
FRU INGER.

Nok derom. Hør mig videre. -- At drage fra
Østråt vil neppe være dig meget imod.

ELINE.

Kan hænde, min moder!

FRU INGER.

Du har engang sagt mig, at du levede dit
gladeste liv i dine eventyr og krøniker. Dette liv
kunde vende tilbage for dig.

ELINE.

Hvad mener I?

FRU INGER.

Eline, -- hvis nu en mægtig riddersmand kom
og førte dig til sin borg, hvor du fandt terner og
svende, silkeklæder og høje sale?

ELINE.

En ridder, siger I?

FRU INGER.

En ridder.

ELINE
(sagtere).

Og den danske udsending kommer hid inat.

FRU INGER.

Inat.

ELINE.

Hvis så er, da ræddes jeg for at tyde eders ord.

FRU INGER.

Der er intet at ræddes for, ifald du ikke vil
mistyde dem. Det er visselig ikke min agt at tvinge
dig. Efter eget tykke skal du vælge og råde selv i
denne sag.

ELINE
(et skridt nærmere).

Har I hørt om hin moder, der kørte over fjeldet
ved nattetid med sine småbørn i slæden?
Ulveflokken fulgte hende i sporet; det gjaldt liv eller
død; -- og hun kasted sine små bagud efter sig,
en for en, for at vinde tid og frelse sig selv.

FRU INGER.

Eventyr! En moder rev hjertet af sit bryst, før
hun kasted sit barn for ulvene!

ELINE.

Hvis jeg ikke var min moders datter, så skulde
jeg give eder ret. Men I er som hin moder; og
eders døtre har I kastet ud for ulvene, en for en.
Først kasted I den ældste. For fem år siden drog
Merete fra Østråt; nu sidder hun i Bergen som
Vinzents Lunges hustru. Men tror I, hun er lykkelig
som den danske ridders frue? Vinzents Lunge er
mægtig, fast som en konge; Merete har terner og
svende, silkeklæder og høje sale; men dagen har
ingen sol for hende, og natten ingen hvile; thi hun
har aldrig været ham god. Han kom hid, han bejled
til hende, fordi hun var Norges rigeste arving, og
fordi han dengang trængte til at få fast fod i landet.
Jeg véd det; jeg véd det tilfulde! Merete var eder
hørig; hun fulgte den fremmede herre. Men hvad
har det kostet hende? Flere tårer, end en moder
skulde ønske at svare til på dommens dag!

FRU INGER.

Jeg kender mit regnskab, og det skrækker
mig ikke.
ELINE.

Eders regnskab er ikke hermed tilende. Hvor
er Lucia, eders andet barn?

FRU INGER.

Spørg Gud, som tog hende.

ELINE.

Eder spørger jeg; thi det er eder, som skal
svare for, at hun måtte lade sit unge liv. Glad var
hun som en fugl om våren, da hun sejled fra Østråt
for at gæste Merete i Bergen. Et år efter stod hun
atter her i stuen; men da var hendes kinder hvide,
og døden havde ædt sig ind i hendes bryst. Ja, I
undres, min moder! I mente nok, at denne stygge
hemmelighed var begraven med hende; -- men hun
har sagt mig alt. En høvisk ridder havde vundet
hendes hjerte. Han vilde ægte hende. I vidste, at
det gældte hendes ære. Men I blev ubøjelig, -- og
eders barn måtte dø. I ser, jeg véd det alt!

FRU INGER.

Alt? Så har hun vel også sagt dig hans navn?

ELINE.

Hans navn? Nej; hans navn har hun ikke sagt
mig. Hun havde ligesom en stingende rædsel for
hans navn; -- hun nævnte det aldrig.

FRU INGER
(lettet, hen for sig).

Ah, så véd du dog ikke alt. -- --

Eline; -- den sag, du nu har rørt ved, var mig
fuldt ud vitterlig. Men der er noget ved sagen, hvad
du  kanske ikke har givet agt på: Hin herremand,
som Lucia traf i Bergen, var en Dansk --

ELINE.

Også det véd jeg.

FRU INGER.

Og hans kærlighed var en løgn. Ved list og
glatte ord havde han besnæret hende.

ELINE.

Jeg véd det; men hun havde ham kær alligevel;
og havde I havt en moders hjerte, så var eders barns
ære gået for alt.

FRU INGER.

Ikke for hendes lykke. Tror du, at jeg, med
Meretes lod for øjnene, vilde ofre mit andet barn til
en mand, som ikke var hende god?

ELINE.

Kløgtige ord dårer så mangt et sind; men mig
dårer de ikke. --

Tro ikke, at jeg er så ganske fremmed for hvad
der går for sig rundt om i landet. Tilfulde skønner
jeg eders færd. Jeg véd godt, at de danske
herremænd ikke har nogen fuldtro ven i jer. I hader
dem måske; men I frygter dem tillige. Den gang
I gav Merete til Vinzents Lunge, havde de danske
herrer overmagten på alle kanter i landet. Tre år
efter, da I forbød Lucia at ægte ham, til hvem hun
havde knyttet sit liv, skønt han havde forlokket
hende,- da stod sagerne helt anderledes. Kongens
danske fogder havde øvet skændige ugerninger imod
almuen, og I fandt det ikke rådeligt at knytte jer
fastere, end sket var, til de fremmede voldsmænd.

Og hvad har I vel gjort for at hævne hende,
der måtte dø så ung? I har intet gjort. Nu vel;
jeg skal handle for jer; jeg skal hævne al den
forsmædelse, der er overgået vort folk og vor æt!
FRU INGER.

Du? Hvad har du isinde?

ELINE.

Jeg går <sp>min</sp> vej, ligesom I går <sp>eders</sp>. Hvad
jeg har isinde, véd jeg ikke selv; men jeg føler
kræfter i mig til at vove alt for vor retfærdige sag.

FRU INGER.

Da vil du få en hård dyst at bestå. Jeg har
engang lovet det samme som du, -- og mit hår er
grånet under byrden af mit løfte.

ELINE.

God nat! Eders gæst kan ventes; og ved det
møde er jeg tilovers.

Måske det endnu er tid for eder -- --; nu, Gud
styrke og lede eders færd! Glem ikke at mange
tusenders øjne vogter på eder. Tænk på Merete,
som græder sent og tidligt over sit forspildte liv.
Tænk på Lucia, som sover i den sorte kiste.

Og endnu ét. Glem ikke, at i denne nat spiller
I brikkespil om eders sidste barn.

(hun går ud til venstre.)

FRU INGER
(ser en stund efter hende).

Mit sidste barn? Der talte du sandere, end du
selv vidste. -- -- Men det gælder ikke mit barn
alene. Hjælp mig Gud; i denne nat spilles
brikkespil om hele Norges rige.

Ah, -- rider der ikke nogen gennem borgeledet?

(hun lytter ved vinduet.)

Nej; endnu ikke. Det var kun vinden.
Gravkoldt blæser det. -- --

Har Gud Herren ret til dette? -- Danne mig til
kvinde, -- og så læsse en mandsdåd på mine skuldre.
For jeg <sp>har</sp> landets velfærd i mine hænder.
Det <sp>står</sp> i min magt at rejse dem alle som én
mand. Det er fra <sp>mig</sp> de venter tegnet; og giver
jeg det ikke nu, så sker det -- kanske aldrig.

Nøle? Ofre de mange for den enes skyld? --
Var det ikke bedre, ifald jeg kunde -- --? Nej, nej,
nej, -- jeg <sp>vil</sp> det ikke! Jeg <sp>kan</sp> det ikke!

(hun kaster et stjålent blik imod riddersalen, vender sig bort som i
angst og siger hviskende:)

Nu er de derinde igen. Blege spøgelser; --
døde fædre; faldne frænder. -- Fy; disse borende
øjne fra alle krogene!

(hun slår bagover med hånden og skriger:)

Sten Sture! Knut Alfsøn! Olaf Skaktavl! Vig,
-- vig! Jeg <sp>kan</sp> ikke dette!

(EN FREMMED, STÆRKBYGGET MAND med gråsprængt hår og skæg, klædt i 
en forreven lammeskindskjortel og med rustne våben, er trådt ind fra
riddersalen.)

DEN FREMMEDE MAND
(standser ved døren og siger dæmpet):

Hil eder, fru Inger Gyldenløve!

FRU INGER
(vender sig med et skrig).

Ah, fri mig Krist i himlen!

(hun falder om i stolen. Den fremmede mand stirrer på hende,
ubevægelig, lænet til sit sværd.)

ANDEN AKT.

(Stuen på Østråt, ligesom i forrige akt.)

(FRU INGER GYLDENLØVE sidder ved bordet til højre foran vinduet. OLAF
SKAKTAVL står et stykke fra hende. Begges ansigter forråder, at en stærkt
bevæget samtale har fundet sted.)

OLAF SKAKTAVL.

For sidste gang, Inger Gyldenløve, -- I er altså
urokkelig i eders forsæt?

FRU INGER.

Jeg kan ikke andet. Og mit råd til eder er:
gør I ligesom jeg. Er det himlens vilje, at Norge
rent skal gå under, så går det under, hvad enten
vi støtter det eller ej.

OLAF SKAKTAVL.

Og med den tro mener I, at jeg skal slå mig
tiltåls? Jeg skulde roligt sidde og se til, nu, da
timen er kommen? Har I glemt, hvad jeg har at
hævne? Mit jordegods har de røvet og stykket ud
imellem sig. Min søn, mit eneste barn, sidste
ætlingen af min slægt, slog de ihjel for mig som en
hund. Mig selv har de i tyve år jaget fredløs i
skog og fjeld. -- Rygtet har sagt mig død mere
end én god gang; men jeg har nu den tro, at de
ikke skal få lagt mig i jorden, før jeg har taget hævn.

FRU INGER.

Så har I et langt liv ivente. Hvad vil I da
gøre?

OLAF SKAKTAVL.

Gøre? Hvad véd jeg, hvad jeg vil gøre? Jeg
har aldrig givet mig af med at lægge anslag op.
Det er <sp>det</sp>, som I skal hjælpe mig med. I er
kløgtig nok til det. Jeg har kun to arme og mit
værge.

FRU INGER.

Eders værge er rustent, Olaf Skaktavl! Alle
værger i Norge er rustne.

OLAF SKAKTAVL.

Det er vel derfor, at visse folk bare strider med
tungen. -- Inger Gyldenløve, -- I har stærkt
forandret eder. Der var en tid, da der slog et
mandshjerte i eders bryst.

FRU INGER.

Mind mig ikke om, hvad der <sp>var</sp>.

OLAF SKAKTAVL.

Og dog er det derfor jeg er kommen til jer. I
<sp>skal</sp> høre mig, om så --

FRU INGER.

Nu vel; men gør det kort; thi, -- ja, jeg må
da sige jer det, -- det er utrygt for eder her på
gården.

OLAF SKAKTAVL.

På Østråt gård er det utrygt for den fredløse?

Det  har jeg  længe vidst. Men I glemmer nok, at
fredløs mand er utryg, hvor han end vanker.

FRU INGER.

Så tal; jeg skal ikke formene jer det.

OLAF SKAKTAVL.

Det er nu snart treti år siden jeg så eder for
første gang. Det var på Akershus hos Knut Alfsøn
og hans frue. Dengang var I endnu fast et barn;
men dog var I kæk som en jagende falk, og derhos
stundom både vild og ustyrlig. Mange var de, der
bejled om eder. Også mig var I kær, -- kær, som
ingen kvinde har været det før eller siden. Men I
havde kun ét øjemærke og én tanke. Det var tanken
på rigets ulykke og store nød.

FRU INGER.

Jeg var femten sommere gammel, -- husk det!
Og var det ikke, som om et vildsind havde grebet
os allesammen i hine dage?

OLAF SKAKTAVL.

Kald det for hvad jer tykkes. Men <sp>det</sp> véd
jeg: de gamle og erfarne blandt os mente, det stod
skrevet hist oppe hos Vorherre, at I var den, som
skulde bryde trældommen og give os alle vore
rettigheder tilbage. Og <sp>det</sp> véd jeg også: I selv tænkte
dengang det samme.

FRU INGER.

Det var en syndig tanke, Olaf Skaktavl! Det
var hovmod og ikke Herrens kald, der talte
gennem mig.

OLAF SKAKTAVL.

I kunde blevet den udkårne, ifald I havde

villet. I stammed fra Norges ædleste ætter; I havde
magt og rigdom ivente; og I havde øre for
klageskrigene -- dengang. -- --

Mindes I hin eftermiddag, da Hendrik
Krummedike kom med danske flåden for Akershus?
Skibsherrerne bød mindeligt forlig; og tryg ved lejdebrevet
lod Knut Alfsøn sig ro ombord. Tre timer efter bar
vi ham ind gennem slotsporten --

FRU INGER.

Som lig; som lig!

OLAF SKAKTAVL.

Norges bedste hjerte brast, da Krummedikes
lejesvende fældte ham. Endnu tykkes det mig, at
jeg ser det lange tog, som skred ind i riddersalen,
sorgtungt og par for par. Der lå han på båren,
med øksehugget over panden, så hvid som en
vårsky. Jeg tør vel sige, at Norges gæveste mænd var
samlet der hin nat. Fru Margrete stod ved sin døde
husbonds hoved, og alle, alle svor vi at vove
velfærd og liv for at hævne både denne sidste ugerning
og alt det øvrige. -- Inger Gyldenløve, -- hvem var
det, som da brød sig vej gennem mændenes kreds?
En ungmø, -- fast endnu et barn, -- med ild i øjet
og med grådfyldt mæle. -- Hvad svor hun? Skal
jeg gentage eders ord.

FRU INGER.

Jeg svor, hvad I andre svor; hverken mere
eller mindre.

OLAF SKAKTAVL.

I husker eders ed -- og har dog glemt den.

FRU INGER.

Og hvorledes holdt de andre, hvad de havde
lovet? Jeg taler ikke om eder, Olaf Skaktavl, men
om eders venner, al Norges adel. Der er ikke én
af dem, i alle disse år, som har havt mod til at
være mand; og dog lægger de mig til last, at jeg
er en kvinde.

OLAF SKAKTAVL.

Jeg véd, hvad I vil sige. Hvorfor de har
underkastet sig, i stedet for at byde voldsmændene trods
til det sidste? Vel sandt; der er uselt malm i vore
slægter nutildags; men havde der været samhold
imellem dem, -- hvem véd, hvad der da vilde sket?
Og I kunde have holdt dem sammen; thi for eder
havde de alle bøjet sig.

FRU INGER.

Let kunde jeg svare eder; men I vilde vel neppe
tage mit svar for gyldigt. Lad os derfor ikke videre
tale om, hvad der ej står til at ændre. Kom heller
frem med, hvad der nærmest fører eder til Østråt.
Trænger I til ly? Nu vel; jeg skal prøve på at
skjule eder. Har I andre ting behov, så sig det; I
skal finde mig rede --

OLAF SKAKTAVL.

I tyve år har jeg været hjemløs. På
Jæmtelandsfjeldet er mit hår bleven gråt. Jeg har lånt hus
hos ulv og bjørn. -- I ser, fru Inger, -- jeg trænger
eder ikke; men både adel og almue har eder behov.

FRU INGER.

Det gamle omkvæd.

OLAF SKAKTAVL.

Ja, det klinger ilde i eders øren, det véd jeg
nok; men I får høre det alligevel. Kort og godt:
jeg kommer fra Sverig. Der er uro påfærde. I
Dalarne skal det bryde løs.
FRU INGER.

Jeg véd det.

OLAF SKAKTAVL.

Peder Kanzler er med, -- men hemmeligt,
forstår I.

FRU INGER
(studsende).

Ja så?

OLAF SKAKTAVL.

Det er ham, som har skikket mig til Østråt.

FRU INGER
(rejser sig).

Peder Kanzler, siger I?

OLAF SKAKTAVL.

Han selv; -- eller, kan hænde, I kender ham
ikke længer?

FRU INGER
(halvt hen for sig).

Kun altfor vel! --

Men sig mig, jeg beder jer, -- hvad budskab
bringer I?

OLAF SKAKTAVL.

Da ufredsrygtet spurgtes oppe på grænsefjeldene,
hvor jeg holdt til, så tog jeg straks afsted indover
til Sverig. Jeg kunde nok tænke mig, at Peder
Kanzler havde sin hånd med i legen. Jeg søgte
ham op og bød ham min bistand; -- han har kendt
mig i tidligere dage, som I véd. Han vidste, jeg
var at lide på; og så skikked han mig hid.

FRU INGER
(utålmodig).

Ja visst, ja visst, -- han skikked eder hid for at --?
OLAF SKAKTAVL
(hemmelighedsfuldt).

Fru Inger, -- der kommer en fremmed til
Østråt inat.

FRU INGER
(overrasket).

Hvorledes? Véd I, at --?

OLAF SKAKTAVL.

Ja vel véd jeg. Jeg véd alt. Det er jo for at
træffe ham, at Peder Kanzler skikked mig hid.

FRU INGER.

Ham? Umuligt, Olaf Skaktavl, -- umuligt!

OLAF SKAKTAVL.

Som jeg siger jer. Hvis han ikke er kommen,
så vil det ikke vare længe, førend --

FRU INGER.

Nej, ganske sikkert; men --

OLAF SKAKTAVL.

Så I var da beredt på hans komme?

FRU INGER.

Ja visst. Han har skikket mig budskab derom.
Det var derfor I slap ind, så snart I banked på.

OLAF SKAKTAVL
(lyttende).

Hys; -- der rider nogen henover vejen.

(han går til vinduet.)

Porten lukkes op.
FRU INGER
(ser ud).

Det er en ridder og hans svend. De stiger af
i gården.

OLAF SKAKTAVL.

Det er altså ham. Hans navn?

FRU INGER.

I véd ikke hans navn?

OLAF SKAKTAVL.

Peder Kanzler vægred sig ved at nævne det.
Han sagde kun, at udsendingen skulde møde mig på
Østråt tredje kvelden efter Mortens-messe --

FRU INGER.

Rigtig; det er just som ikveld.

OLAF SKAKTAVL.

Han skulde bringe brevskaber med. Af dem og
af eders egen mund kunde jeg erfare, hvem han var.

FRU INGER.

Så lad mig følge jer til eders gæstekammer. I
trænger til at kvæge og hege jer. Den fremmede
herre skal I snart få itale.

OLAF SKAKTAVL.

Nu, hvis I så lyster.

(De går begge ud til venstre.)

(Efter et kort ophold kommer HUSTJENEREN FINN forsigtigt ind gennem
døren til højre, ser sig om i værelset, kiger ind i riddersalen, går så
tilbage til døren igen og giver et tegn til nogen udenfor. Derefter træder
RIGSRÅDEN NILS LYKKE og DEN SVENSKE BEFALINGSMAND, HERR JENS BJELKE,
ind i stuen.)
NILS LYKKE
(dæmpet).

Ingen?

FINN
(ligeså).

Nej, herre!

NILS LYKKE.

Og vi kan jo sikkert forlade os på dig i et
og alt?

FINN.

Befalingsmanden i Trondhjem har stedse givet
mig skudsmål for at være pålidelig.

NILS LYKKE.

Vel, vel; det har han også sagt mig. Altså,
først og fremst, -- er nogen fremmed kommet
herhid til Østråt før os iaften?

FINN.

Ja, for en time siden kom her en fremmed mand.

NILS LYKKE
(dæmpet til JENS BJELKE).

Han er her.

(vender sig atter til FINN.)

Vilde du kunne genkende ham? Har du set ham?

FINN.

Nej, det har nok ingen uden portvægteren,
såvidt jeg véd. Han blev straks stedet for fru Inger,
og hun --

NILS LYKKE.

Nu? Hvad hun? Han er dog vel ikke allerede
borte igen?
FINN.

Nej; men hun holder ham nok skjult inde i en
af sine egne stuer, for --

NILS LYKKE.

Det er godt.

JENS BJELKE
(hvisker).

Altså først og fremst vagt for porten; så har
vi ham sikker.

NILS LYKKE

(med et smil).

Hm!

(til FINN:)

Hør, sig mig, -- gives der her på gården nogen
anden udgang, end gennem porten? Se ikke så
dumt på mig! Jeg mener, -- kan nogen slippe usét
bort fra Østråt, når borgeporten holdes lukket?

FINN.

Ja, det véd jeg ikke. Der tales rigtignok om
løngange nedenunder i kælderne; men der er nok
ingen, som kender dem, uden fru Inger selv; ja --
og så kanske jomfru Eline.

JENS BJELKE.

Så, for djævelen!

NILS LYKKE.

Det er godt. Du kan gå.

FINN.

Vel. Skulde I senere ville mig noget, så
behøver I bare at lukke på den anden dør til højre
derinde i riddersalen; jeg skal da straks være ved
hånden.
NILS LYKKE.

Godt.

(han peger mod døren til forgangen. FINN går ud.)

JENS BJELKE.

Hør, -- véd I hvad, kære ven og bror, -- dette
her bliver nok et lumpigt felttog for os beggeto.

NILS LYKKE
(smilende).

Å, -- ikke for mig, håber jeg.

JENS BJELKE.

Så? For det første er der nu liden ære i at
gøre jagt på slig en opløben pojk, som denne Nils
Sture. Skal jeg tro han er klog eller galen, efter
den vis han har faret frem på? Først sætte ondt
blod i bønderne; love dem bistand og guld og grønne
skoge; -- og så, når det kommer til stykket, løbe
sin vej og krybe i skjul bag et kvindeskørt!

Forresten angrer det mig, rent ud sagt, at jeg
fulgte eders råd og ikke gik frem efter mit eget hoved.

NILS LYKKE
(sagte).

Den anger kommer vel silde, min bror!

JENS BJELKE.

For, ser I, at ligge og rode efter grævlinger,
det har nu aldrig været min lyst. Jeg havde ventet
mig noget helt andet. Nu har jeg trukket afsted lige
fra Jæmteland med mine ryttere; har fået den
trondhjemske befalingsmands brev for, at jeg kan søge
efter urostifteren overalt, hvor jeg lyster. Alle spor
tyder på, at han ætlede sig til Østråt --

NILS LYKKE.

Han <sp>er</sp> her! Han <sp>er</sp> her, siger jeg!
JENS BJELKE.

Ja, men hvad havde så været rimeligere end
at vi havde fundet porten både stængt og under
forsvarlig vagt? Gid vi havde; så kunde jeg da fåt
brug for mine krigsknægte --

NILS LYKKE.

Men i det sted åbner man porten nok så høfligt
for os. Pas på; -- svarer fru Inger Gyldenløve til
sit rygte, så lar hun det ikke skorte sine gæster
hverken på mad eller drikke.

JENS BJELKE.

For at snakke sig ifra mit ærend, ja! -- Hvor
kunde I nu også få det indfald, at jeg skulde lade
mine ryttere blive tilbage en hel fjerdingvej fra gården.
Var vi kommen hid med krigs-mandskab, så --

NILS LYKKE.

Hun havde modtaget os som lige kærkomne
gæster for <sp>det</sp>. Men læg mærke til, at i så fald
havde besøget gjort opsigt. Bønderne heromkring
vilde holdt det for en voldshandling imod fru Inger;
hun var da atter stegen i almuens gunst, og, ser I,
<sp>det</sp> er ikke rådeligt.

JENS BJELKE.

Kan vel være. Men hvad gør jeg nu? Grev
Sture er på Østråt, siger I. Ja, hvad hjælper det
mig? Fru Inger Gyldenløve har sagtens, ligesom
ræven, mange gemsler og flere end én udgang. Her
kan vi to enslige karle gå omkring og snuse så længe
vi vil. Gid djævlen havde hele sagen!

NILS LYKKE.

Nu vel, kære herre, -- hvis I ikke synes om
den vending, eders sendelse har taget, så overlad
slagmarken til mig.

JENS BJELKE.

Til jer? Hvad vil I da gøre?

NILS LYKKE.

Kløgt og list turde måske her kunne udrette,
hvad vi ikke med våbenmagt kan sætte igennem. --
Nu, ærligt talt, herr Jens Bjelke, -- jeg har allerede
havt noget sligt i tankerne lige fra vi mødtes i
Trondhjem igår.

JENS BJELKE.

Var det derfor I overtalte mig til at skille mig
ved krigsknægtene?

NILS LYKKE.

Både eders og mit ærend på Østråt kunde jo
fremmes bedst uden dem; og så --

JENS BJELKE.

Fanden besætte jer, -- havde jeg nær sagt! Og
mig selv med! For jeg burde da vidst, at I stændigt
går med en ræv bag øret.

NILS LYKKE.

Ja, men ser I, her kommer ræven vel tilpas,
hvis våbnene skal være lige på begge sider. Og jeg
må sige eder, at det er mig af højeste vigtighed, at
jeg skiller mig vel og i al stilhed fra min sendelse. I
skal vide, at min herre, kongen, var mig lidet nådig,
da jeg rejste. Han formente at have sine grunde
dertil, skønt jeg tror, at jeg har tjent ham så
nyttelig som nogen i mere end ét vanskeligt hverv.

JENS BJELKE.

Det skudsmål tør I frit give jer. Gud og
hvermand véd, at I er den slugeste djævel i alle de
tre riger.
NILS LYKKE.

Å, jeg takker! Det vil nu ikke sige så stort.
Men det, jeg her går tilmødes, det regner jeg
rigtignok for en mesterprøve; thi her gælder det at
besnære en kvinde --

JENS BJELKE.

Ha-ha-ha! I <sp>det</sp> håndværk har I nok for længe
siden gjort mesterprøve, kære bror! Mener I ikke,
vi kender visen i Sverig også?:

<tab>"Hver en skøn-jomfru sukker så mod, --
<tab>Gud give, Nils Lykke var mig huld og god!

NILS LYKKE.

Ak, den vise gælder kvinder i tyveårs-alderen
og deromkring. Men fru Inger Gyldenløve er
henimod de femti og derhos snu som ingen anden. Det
vil holde hårdt at vinde bugt med hende. Men det
<sp>må</sp> ske, -- for enhver pris! Lykkes det mig at
forskaffe kongen visse fordele over hende, dem han
længe har eftertragtet, så kan jeg gøre regning på
at betroes sendelsen til Frankrig næste vår. I véd
vel, at jeg har tilbragt fulde tre år ved højskolen i
Paris? Hele min hug står did ned igen,
besynderligen hvis jeg kunde få fremtræde i så højst anselig
egenskab som en konges sendebud. -- Nu, -- ikke
sandt, -- I overlader fru Inger til mig? Husk på,
-- dengang I sidst gæsted hoffet i København, veg
jeg pladsen for eder hos mere end én ungmø --

JENS BJELKE.

Å, véd I hvad, -- det ædelmod var nu ikke så
stort endda. I havde jo hals og hånd over dem
allesammen. Men ligemeget; siden jeg nu engang har
faret galt afsted, så ser jeg helst, at I tar sagen på


jer. Dog, <sp>det</sp> er et ord, -- findes den unge grev
Sture på Østråt, så skaffer I ham frem død eller
levende!

NILS LYKKE.

Lyslevende skal I have ham. Jeg agter i al
fald ikke at slå ham ihjæl. Men nu må I altså ride
tilbage til eders folk. Hold landevejen besat. Skulde
jeg mærke noget mistænkeligt, så skal I uopholdelig
få kundskab derom.

JENS BJELKE.

Godt, godt. Men hvorledes slipper jeg ud --?

NILS LYKKE.

Karlen, som var her, hjælper jer nok tilrette.
Men i al stilhed --

JENS BJELKE.

Forstår sig. Nå, -- god lykke!

NILS LYKKE.

Lykken har aldrig svigtet mig i dyst med kvinder.
Skynd jer nu!

(JENS BJELKE går ud til højre.)

NILS LYKKE
(står en stund stille, går lidt omkring i stuen, ser sig om; derpå siger
han dæmpet):

Så står jeg da omsider på Østråt. På dette
gamle herresæde, som et barn for to år siden
fortalte mig så meget om.

Lucia. Ja, for to år siden var hun endnu et
barn. Og nu, -- nu er hun død. (han nynner med et
halvt smil:) "Blomster brækkes, blomster visner -- --"

(han ser sig om igen.)

Østråt. Det er, som om jeg havde set det
altsammen før; som om jeg var tilhuse her. -- Derinde
er riddersalen. Og nedenunder er - gravkælderen.
Der ligger nok Lucia også.

(sagtere, halvt alvorligt, halvt tvungent spøgende.)

Dersom jeg var en ræd mand, så kunde jeg
bilde mig ind, at da jeg satte foden indenfor Østråts
port, så vendte hun sig i kisten. Da jeg gik over
borggården, løfted hun på låget. Og da jeg nys
nævnte hendes navn, var det som om en røst måned
hende op af ligkælderen. - Måske famler hun sig
nu opad trappen. Svededugen er hende ivejen; men
hun famler sig frem alligevel.

Hun er helt oppe i riddersalen! Hun står og
ser på mig bag dørstolpen!

(han kaster hovedet tilbage over skuldren, nikker og siger højt:)

Kom nærmere, Lucia! Snak lidt med mig!
Din moder lar mig vente. Det er kedeligt at vente;
- og du har hjulpet mig at fordrive så mangen
kedelig stund - -

(han farer med hånden over panden og går et par gange frem og tilbage.)

Se så! - Rigtig; der er det dybe vindu med
forhænget. Der er det jo Inger Gyldenløve plejer
stå og stirre udover landevejen, som om hun vented
på en, der aldrig kommer. - Derinde - (han ser mod
døren til venstre) der indenfor etsteds ligger søster Elines
stue. Eline? Ja, det er Eline hun heder.

Kan jeg rigtig tro på, at hun er så mærkværdig,
- så kløgtig og så djærv, som Lucia sagde? Fager
skal hun også være. Men til ægtehustru -? Så
ligetil burde jeg ikke have skrevet. - -

(han vil i tanker sætte sig ved bordet, men retter sig op igen.)

Hvorledes vil fru Inger modtage mig? - Hun
vil ikke svide gården af over os. Hun vil ikke
lokke mig ud på en falddør. Sådant med knive
bagfra vil hun hellerikke -

(han lytter mod salen.)

Aha!

FRU INGER GYLDENLØVE
(kommer ind gennem salsdøren og siger koldt:)

Jeg byder eder min hilsen, herr rigsråd, -

NILS LYKKE
(bøjer sig dybt).

Ah, - Østråts frue!

FRU INGER.

- og min tak fordi I forud har ladet mig vide
eders komme.

NILS LYKKE.

Ikke mere end min skyldighed. Jeg havde
grunde til at formode, at mit komme vilde
overraske eder -

FRU INGER.

I sandhed, herr rigsråd, deri har I ikke taget
fejl. Jeg havde visselig mindst af alle ventet at se
Nils Lykke som gæst på Østråt.

NILS LYKKE.

Og endnu mindre havde I vel ventet, at han
skulde komme som ven?

FRU INGER.

Som ven? I føjer spot til al den smerte og
skændsel, I har dynget over mit hus? Efter at have
lagt et barn i graven for mig, vover I endnu -

NILS LYKKE.

Tillad, fru Inger Gyldenløve, - i det stykke
kommer vi neppe til enighed; thi I tager ikke med
i beregningen, hvad <sp>jeg</sp> ved samme ulykkelige
lejlighed tabte. Mine hensigter var ærlige. Jeg var
træt af mit ubundne liv; - over de tredive år var
jeg jo også allerede dengang; jeg længtes efter at
finde mig en god og from hustru. Læg så dertil
udsigten til det held at vorde eders svigersøn  -

FRU INGER.

Tag eder vel ivare, herr rigsråd! Hvad der er
vederfaret mit barn, har jeg efter bedste evne dysset
ned. Men tro ikke, at det er glemt, om det end er
gemt. Der turde snart komme en lejlighed -

NILS LYKKE.

I truer mig, fru Inger? Jeg har rakt eder min
hånd til forlig. I vægrer eder ved at modtage den.
Der er da altså fra nu af åben ufred imellem os?

FRU INGER.

Jeg vidste ikke, at det fordum havde været
anderledes.

NILS LYKKE.

Fra <sp>eders</sp> side, kan hænde. <sp>Jeg</sp> har aldrig
været eders avindsmand, - skønt jeg vel, som
kongen af Danmarks undersåt, havde skellig grund dertil.

FRU INGER.

Jeg forstår eder. Jeg har ikke været
bøjelig nok. Det er ikke gået så glat, som man ønskede,
med at drage mig over i eders lejr. - Mig synes
dog, I intet har at klage på. Min datter Meretes
husbond er eders landsmand. Videre kan jeg ikke
gå. Min stilling er vanskelig, Nils Lykke!

NILS LYKKE.

Det fatter jeg tilfulde. Både herremændene og
almuen her i Norge mener jo at have et gammelt
krav på eder, - et krav, som man siger, at I kun
halvvejs har gjort fyldest.

FRU INGER.

Tillad, herr rigsråd, - for min færd står jeg
ingen til regnskab uden Gud og mig selv. Hvis det
derfor behager eder, så lader I mig vide, hvad der
fører eder hid.

NILS LYKKE.

Straks, fru Inger! Hensigten med min sendelse
her til landet kan vel ikke være eder ubekendt - ?

FRU INGER.

Jeg kender det hverv, man almindeligvis
tillægger eder. Det er vor konge af vigtighed at vide,
hvorledes han står sig med den norske adel.

NILS LYKKE.

Ganske visst.

FRU INGER.

Det er altså derfor I gæster Østråt?

NILS LYKKE.

For en del derfor. Dog kommer jeg ingenlunde
for at kræve nogen mundtlig forsikring af eder -

FRU INGER.

Nu vel?

NILS LYKKE.

Hør mig, fru Inger! I sagde selv fornylig, at
eders stilling er vanskelig. I står midt imellem to
modsatte lejre, som begge kun halvvejs vover at
forlade sig på eder. Eders egen fordel må nødvendigvis
knytte jer til <sp>os</sp>. Til de misfornøjede er I derimod
bunden ved landsmandskabet, og, - hvem véd, -
måske også ved et eller andet andet hemmeligt
bånd.

FRU INGER
(sagte).

Hemmeligt bånd! Krist, skulde han -?

NILS LYKKE
(mærker hendes bevægelse, men lader som intet og tilføjer utvungent):

I indser visst selv, at denne stilling i længden
ikke er til at udholde. - Sæt nu, det stod i min
magt at udfri eder af disse forholde, som -

FRU INGER.

I eders magt, siger I?

NILS LYKKE.

Først og fremst, fru Inger, må jeg bede eder
ikke at lægge nogen vægt på de letfærdige ord,
hvormed jeg før kan have omtalt det, der er os imellem.
Tro ikke, at jeg nogen stund har tabt af tankerne
den skyld, jeg står i til eder. Sæt, at det længe
havde været min agt, såvidt muligt, at gøre godt
igen, hvad jeg har forbrudt. Sæt, at det var derfor
jeg havde skaffet mig denne sendelse herop.

FRU INGER.

Forklar eder nøjere, herr rigsråd; - nu forstår
jeg eder ikke.

NILS LYKKE.

Jeg tager måske ikke fejl, når jeg formoder, at
I, lige så godt som jeg, kender til de uroligheder,
der truer med at bryde løs i Sverig. I véd, eller I
aner ialfald, at disse uroligheder har et større mål,
end det, man almindeligvis tillægger dem, og I vil
derfor begribe, at vor konge ikke roligt kan se
begivenhederne gå deres egen gang. Ikke sandt?

FRU INGER.

Bliv ved!

NILS LYKKE
(forskende, efter et kort ophold).

Der gives ét tænkeligt tilfælde, som kunde sætte
Gustav Vasas trone i fare -

FRU INGER
(sagte).

Hvor vil han hen?

NILS LYKKE.

- det tilfælde nemlig, at der i Sverig skulde
findes en mand, som på grund af sin byrd havde
krav på at kåres til folkets styrer.

FRU INGER
(undvigende).

Sverigs adel er lemlæstet ligeså blodigt som
vor, herr rigsråd! Hvor skulde I vel ville søge -?

NILS LYKKE
(smilende).

Søge? Manden er allerede funden -

FRU INGER
(farer sammen).

Ah! Er han funden?

NILS LYKKE.

- og han står jer for nær, min frue, til at
eders tanke ikke skulde falde på ham.

(ser stivt på hende.)

Den afdøde grev Sture har efterladt sig en søn -

FRU INGER
(med et skrig).

Hellige frelser, hvoraf véd I -?

NILS LYKKE
(studsende).

Fat eder, min frue, og lad mig tale til ende.
- Denne unge mand har hidtil levet stille hos sin
moder, Sten Stures enke.

FRU INGER
(ånder friere igen).

Hos -? Ah ja; - ja visst!

NILS LYKKE.

Nu derimod er han trådt åbenlyst frem. I
Dalarne har han vist sig som bøndernes leder. Deres
antal vokser med hver dag; og, - som I måske
véd, finder de venner blandt almuen på denne side
af grænsefjeldene.

FRU INGER
(der imidlertid har fattet sig).

Herr rigsråd, - I nævner alle disse
begivenheder med fuld forvissning om, at jeg kender dem.
Hvad grund har jeg givet eder til at formode sligt?
Jeg véd intet, og ønsker ikke at vide noget. Det
er min agt at leve roligt indenfor mine egne
enemærker; jeg rækker ikke ufredsstifterne min bistand;
men regn heller ikke på mig, dersom det er eders
agt at underkue dem.

NILS LYKKE
(dæmpet).

Vilde I også forholde eder uvirksom, ifald det
var min agt at stå dem bi?

FRU INGER.

Hvorledes skal jeg forstå eder?

NILS LYKKE.

I har altså ikke fattet, hvad jeg den hele tid
har sigtet til? - Nu vel; ærligt og ligefrem vil jeg
da sige eder alt. Vid da, at kongen og hans råd
tilfulde har indset, hvorledes der i længden intet
sikkert fodfæste findes for os i Norge, dersom adel
og almue, således som nu, vedbliver at tro sig
forurettet og undertrykt. Vi har fuldelig begrebet, at
villige forbundsfæller er bedre end tvungne
undersåtter; og vi ønsker derfor intet hjerteligere, end at
kunne løsne de bånd, der igrunden snører <sp>os</sp> ligeså
stramt som <sp>eder</sp>. Men I vil visst også erkende, at
Normændenes sindelag imod os gør et sådant skridt
altfor betænkeligt, - så længe vi ikke har en
pålidelig støtte i ryggen.

FRU INGER.

Og denne støtte  -?

NILS LYKKE.

Denne støtte er nærmest at søge i Sverig. Men,
vel at mærke, ej sålænge Gustav Vasa sidder ved
roret; thi <sp>hans</sp> regnskab med Danmark er endnu
ikke opgjort, og vil vel heller aldrig blive det. En ny
svensk konge derimod, som havde folket på sin side,
og som skyldte Danmarks bistand sin krone - -.
Nu; I begynder at forstå mig? <sp>Da</sp> kunde vi med
tryghed sige til eder Norske: "tag eders gamle arvede
rettigheder tilbage; vælg eder en styrer efter eget
tykke; vær vore venner i nøden, ligesom vi vil være
eders!" - Læg ellers vel mærke til, fru Inger, at
dette højmod igrunden ikke er så stort, som det
kanske synes; thi I vil selv indse, at vi, langtfra
at svækkes, snarere vil styrkes derved.

Og da jeg nu har talt åbenhjertigt med eder,
så lad også I enhver mistro fare. Altså - (bestemt.)
den riddersmand fra Sverig, som kom hid en
timestid før jeg -

FRU INGER.

I véd det da allerede?

NILS LYKKE.

Tilfulde. Det er ham jeg søger.

FRU INGER
(for sig selv).

Forunderligt. Altså dog som Olaf Skaktavl sagde.

(til NILS LYKKE.)

Jeg beder eder vente her, herr rigsråd! Nu går
jeg for at føre ham til eder.

(hun går ud gennem riddersalen.)

NILS LYKKE
(ser en stund efter hende i hoverende forundring).

Hun henter ham! Ja, virkelig, - hun henter
ham! Dysten er halvvejs vunden. Så let havde jeg
ikke tænkt, det skulde gå. -

Hun sidder dybt i det med urostifterne. Foer
sammen af skræk, da jeg nævnte Sten Stures søn. -

Og så? Hm! Er fru Inger troskyldig løbet i
fælden, så vil ikke Nils Sture gøre mange
vanskeligheder. Et ungt blod, uden al sindighed og
omtanke - -. Med mit løfte om bistand drager han
afsted. Uheldigvis snapper Jens Bjelke ham op på
vejen, - og det hele forehavende er kvalt.

Og så? Så et skridt videre, til fromme for os
selv. Det spredes ud, at den unge grev Sture har
været på Østråt, - at en dansk udsending har havt
en sammenkomst med fru Inger, - at, som følge
deraf, junker Nils blev snappet op af kong Gustavs
krigsknægte en fjerdingvej fra gården. - - Inger
Gyldenløves anseelse hos almuen være så stor den
vil, - imod sligt et stød skal den have svært for
at stå sig.

(farer pludselig uroligt op.)


Alle djævle - ! Om fru Inger skulde have anet
uråd! Kanske han i dette øjeblik smutter os af
hænderne - -

(lytter beroliget mod riddersalen.)

Ah, det har ingen nød. Der kommer de.

(FRU INGER GYLDENLØVE kommer inde fra salen, ledsaget af HERR OLAF
SKAKTAVL.)

FRU INGER
(til NILS LYKKE).

Her bringer jeg den I venter.

NILS LYKKE
(sagte).

For helvede, - hvad skal det sige?

FRU INGER.

Jeg har sagt denne riddersmand eders navn, og
hvad I har meddelt mig -

NILS LYKKE
(tvivlrådig).

Så? Ja så? Nu, ja -

FRU INGER.

- og jeg vil ikke dølge for eder, at han ej
fæster den stærkeste lid til eders bistand.

NILS LYKKE.

Ikke det?

FRU INGER.

Kan det undre jer? I kender dog vel både
hans sindelag og hans tunge skæbne -

NILS LYKKE.

Denne mands -? Nå - ja, ja vel -

OLAF SKAKTAVL
(til NILS LYKKE).

Men eftersom det er Peder Kanzler selv, der
har stævnet os til at mødes her -

NILS LYKKE.

Peder Kanzler -? (fatter sig hurtigt.) Ja, rigtig, -
jeg har en sendelse fra Peder Kanzler -

OLAF SKAKTAVL.

Og han må jo bedst vide, hvem han tør bygge
på. Jeg gider derfor ikke bryde mit hoved med at
gruble over, hvorledes -

NILS LYKKE.

Nej, det er ret, kære herre; lad os for alting
ikke det.

OLAF SKAKTAVL.

Heller lige løs på sagen -

NILS LYKKE.

Lige løs, uden omsvøb; - således er altid
min vane.

OLAF SKAKTAVL.

Og vil I så sige mig, hvad ærend I bringer?

NILS LYKKE.

Mit ærend tænker jeg vel I så omtrent kan
gætte -

OLAF SKAKTAVL.

Peder Kanzler nævnte noget om papirer, som -

NILS LYKKE.

Papirer? Nå ja, papirerne!

OLAF SKAKTAVL.

I har dem vel hos jer?

NILS LYKKE.

Naturligvis; vel forvarede; næsten altfor vel til
i en hast -

(han lader som om han søger indenfor sin vams, og siger sagte:)

Hvem djævelen er han? Hvad griber jeg til?
Her tør være store opdagelser at gøre -

(han bemærker, at hustjenerne dækker bordet og tænder lamperne i
riddersalen, og siger til OLAF SKAKTAVL:)

Ah, jeg ser, fru Inger lader aftensmåltidet
anrette. Ved bordet kunde vi kanske bedre tale om
vore anliggender.

OLAF SKAKTAVL.

Godt; som I synes.

NILS LYKKE
(sagte).

Frist vunden, - dyst vunden!

(med stor venlighed, til FRU INGER:)

Og imidlertid kunde vi få at vide, hvad andel
fru Inger Gyldenløve agter at tage i vort forehavende?

FRU INGER.

Jeg? - Ingen.

NILS LYKKE og OLAF SKAKTAVL.

Ingen?

FRU INGER.

Kan det undre eder, mine ædle herrer, at jeg
ikke vover mig ind i en leg, hvori alt sættes på
spil? Såmeget mere, da ingen af mine
forbundsfæller vover at forlade sig trygt på mig.

NILS LYKKE.

Denne bebrejdelse rammer ikke mig. Jeg tror
eder blindt; derom beder jeg eder være forsikret.

OLAF SKAKTAVL.

Hvem skulde turde bygge på eder, når det ikke
var eders landsmænd?

FRU INGER.

Sandelig, - denne tiltro glæder mig.

(hun går hen til et skab i baggrunden og fylder to bægre med vin.)

NILS LYKKE
(sagte).

Fordømt, om hun skulde trække sig ud af snaren!

FRU INGER
(rækker hver af dem et bæger).

Og siden så er, så byder jeg eder i et bæger
velkommen til Østråt. Drik, mine ædle riddere!
Drik tilbunds!

(hun betragter dem vekselvis efterat de har drukket, og siger alvorligt:)

Men nu må I vide, - det ene bæger indeholdt
en velkomst-hilsen for min forbundsfælle, det andet
- døden for min uven!

NILS LYKKE
(kaster bægeret).

Ah, jeg er forgiftet!

OLAF SKAKTAVL
(på samme tid, idet han griber efter sit sværd

Død og helvede, har I myrdet mig!

FRU INGER
(leende til OLAF SKAKTAVL, idet hun peger på NILS LYKKE)

Dette er de Danskes lid til Inger Gyldenløve -

(til NILS LYKKE, pegende på OLAF SKAKTAVL:)

- og mine landsmænds tro på mig, ligervis!

(til dem begge:)

Og dog skulde jeg give mig eder ivold? Så
sagte, mine ædle herrer, - så sagte! Fruen på
Østråt har endnu sin fulde samling.

ELINE GYLDENLØVE
(kommer gennem døren til venstre).

Stor larm og støj -. Hvad er påfærde?

FRU INGER
(til NILS LYKKE).

Min datter Eline.

NILS LYKKE
(sagte).

Eline! Således havde jeg ikke tænkt mig hende.

ELINE
(bemærker NILS LYKKE og blir overrasket stående, idet hun betragter ham).

FRU INGER
(rører ved hendes arm).

Mit barn, - denne ridder er -

ELINE
(gør en afværgende håndbevægelse, idet hun fremdeles ser ufravendt på
ham og siger):

Behøves ikke! Jeg ser, hvad han heder. Det
er Nils Lykke.

NILS LYKKE
(sagte til FRU INGER).

Hvorledes? Kender hun mig? Skulde Lucia --?
Skulde hun vide --?

FRU INGER.

Stille! Hun véd intet.

ELINE
(hen for sig).

Jeg vidste det; - således måtte Nils Lykke se ud.

NILS LYKKE
(nærmere).

Nu vel, Eline Gyldenløve, - I har gættet rigtigt.
Og da jeg således på en måde er eder bekendt, -
og da jeg derhos er eders moders gæst, - så vil I
ikke nægte mig den blomsterkost, I bærer ved eders
bryst. Så længe den er frisk og duftende, ejer jeg
i den et billed af eder selv.

ELINE
(stolt, men stedse vedblivende at stirre på ham).

Forlad mig, herr ridder, - den er plukket i mit
eget kammer, og <sp>der</sp> vokser ingen blomst for eder.

NILS LYKKE
(idet han løsner en blomsterkost, som  han  selv bærer indstukken foran
i sin vams:)

Ah; men så vil I dog ikke forsmå denne ringe
gave. En høvisk frue rakte mig den til afsked, da
jeg imorges foer fra Trondhjem. - Læg vel mærke
til, min ædle jomfru, - skulde jeg byde eder en
skænk, der var eder fuldkommen værdig, så måtte
det være en fyrstekrone.

ELINE
(der viljeløst har taget blomsterne).

Og var det end Danmarks kongekrone, I rakte
mig, - før jeg delte den med <sp>eder</sp>, før krysted
jeg den sønder mellem mine hænder og slængte
stumperne for eders fod!

(hun kaster blomsterkosten for hans fødder og går ind i riddersalen.)

OLAF SKAKTAVL
(mumler for sig selv):

Kæk, - som Inger Ottisdatter ved Knut
Alfsøns båre!

FRU INGER
(sagte, efter vekselvis at have betragtet ELINE og NILS LYKKE).

Ulven <sp>kan</sp> tæmmes. Det gælder at smede
lænken færdig.

NILS LYKKE
(idet han tager blomsterne op og stirrer henrykt efter ELINE).

Guds hellige blod, hvor hun er stolt og fager!

TREDJE AKT.

(Riddersalen. Et højt buevindu i baggrunden; et mindre vindu i
forgrunden til venstre. Flere døre på begge sider. Loftet støttes af tykke
fritstående træstolper, der, ligesom væggene, er behængte med alleslags
våbenstykker. Billeder af helgener, riddere og fruer hænger i lange
rader. Under loftet en stor brændende lampe med mange arme. I
forgrunden til højre et gammeldags udskåret højsæde. Midt i salen står
et dækket bord med levningerne af aftensmåltidet.)

ELINE GYLDENLØVE
(kommer langsomt og tankefuld fra venstre. Udtrykket i hendes ansigt
forråder, hvorledes hun i erindringen gennemlever optrinet med  Nils
Lykke. Tilsidst gør hun en armbevægelse, ligesom da hun kastede
blomsterkosten; derpå siger hun med dæmpet stemme):

- - og så samlede han stumperne af Danmarks
kongekrone -; blomsterne var det; - og

"Guds hellige blod, hvor hun er stolt og fager!"

Havde han hvisket disse ord i den lønligste
krog, milevidt fra Østråt, - jeg havde hørt dem
alligevel!

Hvor jeg hader ham! Hvor jeg altid har hadet
ham, - denne Nils Lykke! - Ingen anden mand
er som han, siges der. Med kvinder leger han, -
og træder dem under sin fod.

Og det er til <sp>ham</sp>, min moder tænkte at byde
mig frem! - Hvor jeg hader ham!

De siger, at Nils Lykke er anderledes end andre
mænd. Det er ikke sandt! Der er intet sælsomt
ved ham. Der findes mange, mange, som han! Når
Bjørn fortalte mig eventyr, da så alle prinser ud som
Nils Lykke. Når jeg sad ensom her i salen og
drømte krøniker, og mine riddere kom og gik, -
allesammen så de ud som Nils Lykke.

Hvor det er forunderligt, og hvor det er godt
at hade. Aldrig har jeg vidst, hvor sødt det var -
før ikveld. Nej, - ikke for tusend års liv vilde
jeg sælge de øjeblikke, jeg har levet siden jeg så
ham! - -

"Guds hellige blod, hvor hun - -"

(hun går langsomt op mod baggrunden, åbner vinduet og ser ud.)
(NILS LYKKE kommer ind gennem den forreste dør til højre.)

NILS LYKKE
(hen for sig).

"Sov vel på Østråt, herr ridder", sagde Inger
Gyldenløve, da hun gik. Sov vel? Ja, det er snart
nok sagt, men - -; der udenfor, himmel og hav
i oprør; nedenunder i gravkælderen det unge blod
på båren; to rigers skæbne i min hånd; - og på
mit bryst en vissen blomsterkost, som en kvinde
har slængt for mine fødder. Sandelig, jeg frygter
stærkt for, at søvnen vil melde sig noget sent.

(bemærker ELINE, der forlader vinduet og vil gå ind til venstre.)

Der er hun. Det stolte øje lader tankefuldt. -
Ah, hvis jeg turde vove - (højt:) Jomfru Eline!

ELINE
(standsende ved døren).

Hvad vil I? Hvi forfølger I mig?

NILS LYKKE.

I fejler; jeg forfølger eder ikke. Jeg er selv
forfulgt.

ELINE.

Er I?

NILS LYKKE.

Af mangehånde tanker. Derfor går det med
søvnen, som med eder; - den flyr mig.

ELINE.

Gå til vinduet, så vil I finde tidekort; - et
hav i storm -

NILS LYKKE
(smilende).

Et hav i storm? Det kan jeg også finde hos eder.

ELINE.

Hos mig?

NILS LYKKE.

Vort første møde har forvisset mig derom.

ELINE.

Og I besværer eder derover?

NILS LYKKE.

Nej, ingenlunde; men jeg ønskede dog at se
eder mildere stemt.

ELINE
(stolt).

Tror I, det vil lykkes eder?

NILS LYKKE.

Jeg er viss derpå; thi jeg bringer eder et
kærkomment budskab.

ELINE.

Og hvilket?

NILS LYKKE.

Mit farvel.

ELINE
(et skridt nærmere).

Eders farvel? I forlader Østråt - så snart?

NILS LYKKE.

Endnu inat.

ELINE
(synes et øjeblik tvivlrådig med sig selv; derpå siger hun koldt):

Så tag min hilsen, herr ridder!

(hun bøjer sig og vil gå.)

NILS LYKKE.

Eline Gyldenløve, - jeg har ingen ret til at
holde eder tilbage; men det er uædelt, dersom I
nægter at høre, hvad jeg har at sige eder.

ELINE.

Jeg hører eder, herr ridder!

NILS LYKKE.

Jeg véd, I hader mig.

ELINE.

Eders klarsyn er usvækket, som jeg mærker.

NILS LYKKE.

Men jeg véd også, at jeg tilfulde har fortjent
dette had. Usømmelige og krænkende var de ord,
hvormed jeg tydede på eder i min skrivelse til fru
Inger.

ELINE.

Nok muligt; jeg har ikke læst dem.

NILS LYKKE.

Men indholdet er eder idetmindste ikke ubekendt;
jeg véd, eders moder har ikke ladet eder i uvidenhed
derom; hun har i al fald sagt eder, at jeg priste
den mand heldig, som -; ja, I véd, hvad håb jeg
nærede -

ELINE.

Herr ridder, - hvis det er derom I agter at
tale, så -

NILS LYKKE.

Jeg agter at tale derom, alene for at undskylde
min færd. Ikke af andre grunde; - det sværger
jeg eder. Hvis mit rygte, - hvad jeg desværre har
årsag til at formode, - er nået til eder, forinden
jeg selv fremstillede mig på Østråt, så må I også
kende mit liv tilstrækkeligt til ikke at forundre eder
over, at jeg i deslige sager går noget dristigt
tilværks. Jeg har truffet mange kvinder, Eline
Gyldenløve! Ubøjelige har jeg aldrig fundet dem. Under
slige omstændigheder, ser I, blir man noget magelig.
Man kommer ud af vanen med at betjene sig af
omveje -

ELINE.

Nok muligt. Jeg véd ikke, hvad malm hine
kvinder har været af.

I fejler forøvrigt, når I mener, at det er brevet
til min moder, der har vakt mit hjertes had og
bitterhed imod eder. Jeg havde ældre grunde.

NILS LYKKE
(urolig).

Ældre grunde? Hvad vil I sige med det?

ELINE.

Det er som I formoded; - eders rygte er gået
forud for eder selv, til Østråt, som over det hele
land. Nævnes Nils Lykkes navn, så nævnes det
altid sammen med en kvinde, som han har besnæret
og forstødt. Nogle nævner det med harme, andre
med latter og kåd spot over hine svagsindede
skabninger. Men gennem harmen og latteren og spotten
klinger visen om eder, overdøvende og æggende, lig
en fiendes sejers-sang.

Dette er det alt tilhobe, som har avlet mit had
til eder. Idelig stod I for mine tanker; og det drog
mig tilmødes som en længsel, at stilles ansigt til
ansigt med eder, for at I kunde erfare, at der gives
kvinder, hos hvem eders smidige tale er spildt -
dersom I agter at bruge den.

NILS LYKKE.

I dømmer mig uretfærdigt, dersom I dømmer
efter, hvad rygtet har sagt eder. Muligt, at der er
sandhed i alt, hvad I har hørt; - men årsagerne
dertil kender I ikke. - Som syttenårig junker
begyndte jeg min lystige færd. Jeg har levet fulde
femten år siden den tid. Lette kvinder skænked
mig, hvad jeg ønsked - endnu før ønsket var blevet
til bøn; og hvad jeg bød dem, det greb de med
glade hænder. I er den første kvinde, som
foragteligt har slængt min gave tilbage for min egen fod.

Tro ikke, at jeg beklager mig. Nej, tvertimod,
- jeg ærer eder derfor, således, som jeg endnu
aldrig har æret nogen kvinde. Men hvad jeg klager
over, og hvad der nager mig som en stor sjælevé,
det er, at skæbnen ikke tidligere har ført mig eder
imøde. - -

Eline Gyldenløve! Eders moder har fortalt mig
om eder. Medens livet gik sin urolige gang fjernt
herfra, da vandred I på det ensomme Østråt, stille,
med eders digten og eders drømme. Se, derfor vil
I forstå, hvad jeg har at sige eder. - Vid da, at
også jeg engang har levet et liv, som I her. Jeg
tænkte mig, at når jeg trådte ud i den store vide

verden, da vilde der komme mig imøde en ædel og
herlig kvinde, som skulde vinke ad mig og vise mig
vejen til et berømmeligt mål. - Jeg bedrog mig,
Eline Gyldenløve! Kvinder kom mig imøde; men
<sp>hun</sp> var ikke iblandt dem. Endnu før jeg fuldt var
bleven mand, havde jeg lært at foragte dem alle
tilhobe.

Er det da min skyld? Hvorfor var ikke de
andre ligesom I? - Jeg véd, eders fædrelands skæbne
hviler eder tungt på sinde. I kender den andel, jeg
har i forholdene - -. Det siges om mig, at jeg
skal være falsk som havskummet. Nok muligt; men
er jeg det, da har kvinderne lært mig at være det.
Havde jeg tidligere fundet, hvad jeg søgte, - havde
jeg truffet en kvinde, stolt, ædel og højsindet som
I, da var visselig min vej blevet en hel anden. Kan
hænde, at jeg da i dette øjeblik havde stået ved
eders side som talsmand for alle de forurettede i
Norges rige. Thi <sp>det</sp> tror jeg: en kvinde er det
mægtigste i verden, og i hendes hånd står det at
bøje en mand didhen, hvor Gud Herren vil have ham.

ELINE
(for sig selv).

Skulde det være, som han siger? Nej, nej;
der er løgn i hans øje og svig på hans læber. Og
dog - ; ingen sang er så liflig som hans ord.

NILS LYKKE
(nærmere, dæmpet og mere fortroligt):

Hvor ofte har I vel ikke siddet her på Østråt,
ensom, med eders vekslende tanker. Da er det blevet
eder trangt om brystet; loft og vægge har ligesom
skrumpet sig sammen og knuget eders sind. Da
har I længtes udad; da har det lystet eder at flyve
langt herfra, uden at I selv vidste hvorhen. - Hvor
ofte har I ikke vandret ensom ved fjorden; et smykket
skib, med riddere og damer ombord, med sang og
strengeleg, har sejlet forbi, langt derude; - et dunkelt
rygte om store begivenheder er nået til eder; - da
har I følt en higen i eders bryst, en ubetvingelig
længsel efter at vide, hvad der var hinsides havet.
Men I har ikke forstået, hvad der fattedes eder. I
har stundom ment, det var eders fædrelands lod, der
fyldte eder med alle de urolige tanker. I bedrog
eder selv; - en jomfru i eders unge år har andet
at gruble over. - - Eline Gyldenløve! Har I aldrig
tænkt eder hemmelige kræfter, - en stærk og
løndomsfuld magt, som knytter menneskenes skæbner
til hinanden? Når I drømte om det brogede liv
derude i den vide verden, - når I drømte om
ridderspil og lystige fester, - så I da aldrig i eders
drømme en ridder, der stod med smil på læben og
med græmmelse i hjertet midt i den larmende færd,
- en ridder, der engang havde drømt fagert som I,
om en kvinde, ædel og herlig, og som han forgæves
søgte blandt alle dem, der omgav ham.

ELINE.

Hvo er I, der mægter at klæde mine lønligste
tanker i ord? Hvorledes kan I sige mig, hvad jeg
har båret inderst i mit bryst - uden selv at vide
det? Hvoraf véd I -?

NILS LYKKE.

Hvad jeg har sagt eder, har jeg læst i eders øjne.

ELINE.

Aldrig har nogen mand talt til mig som I.
Jeg har kun dunkelt forstået eder; og dog - - alt, alt
synes mig forandret siden - -


(hen for sig.)

Nu begriber jeg, hvorfor de sagde, at Nils Lykke
er anderledes end alle andre.

NILS LYKKE.

Der gives en ting i verden, som kunde forstyrre
et menneskes tanker, når vi grubler derover; og det
er tanken om, hvad der kunde sket, hvis alt havde
føjet sig <sp>så</sp> eller <sp>så</sp>. Havde jeg mødt eder på min
vej, medens mit livstræ endnu var grønt og frodigt,
så havde I måske i denne stund siddet som - -

Men tilgiv mig, min ædle jomfru! Disse få
øjeblikkes samtale har bragt mig til at glemme vor
gensidige stilling. Det var som om en lønlig røst
fra først af havde sagt mig, at med eder kunde jeg
tale åbent, uden smiger og uden forstillelse.

ELINE.

Det kan I.

NILS LYKKE.

Nu vel; - og denne åbenhjertighed har måske
allerede så halvt om halvt forsonet os med hinanden.
Ja, - jeg er endnu dristigere i mit håb. Kanhænde
den tid endnu kan komme, da I vil mindes den
fremmede ridder uden had og uden harme i sjælen.
Nå, nå, - misforstå mig ikke! Jeg mener ikke <sp>nu</sp>
straks, - men <sp>engang</sp>, senere hen i tiden. Og
for at gøre eder dette mindre svært, - og da jeg
nu engang er begyndt at tale åbenhjertigt og
ligefrem med eder, så lad mig sige jer -

ELINE.

Herr ridder -!

NILS LYKKE
(smilende).

Ah, jeg mærker, at mit brev endnu sætter eder
i skræk. Men vær I fuldkommen rolig. Jeg kunde
give tusender til, dersom det var uskrevet; thi -
ja, da jeg véd, at det just ikke vil gøre eder
synderlig ondt at høre, så kan jeg jo ligesågodt sige det
rent ud, - jeg elsker eder ikke, og vil aldrig komme
til at elske eder. Vær I derfor, som sagt,
fuldkommen tryg; jeg skal ingensinde gøre forsøg på at - -

Men hvad fattes eder -?

ELINE.

Mig? Intet; intet. - - Sig mig kun ét:
Hvorfor går I endnu med disse blomster? Hvad vil I
med dem?

NILS LYKKE.

Disse? Er det ikke en stridshandske, som I
på alle kvinders vegne har tilkastet den onde Nils
Lykke? Skulde jeg så ikke tage den op?

Hvad jeg vil med dem, spurgte I? (dæmpet.) Når
jeg atter står mellem de fagre fruer i Danmark, -
når strengelegen tier og der er stilhed i salen, -
da vil jeg tage disse blomster frem og fortælle et
eventyr om en ung kvinde, der sidder ensom i en
mørk bjelkehal, fjernt oppe i Norge - -

(afbrydende, idet han ærbødigt bøjer sig.)

Men jeg frygter, at jeg altfor længe opholder
husets ædle datter. Vi ses ikke mere; thi endnu før
daggry er jeg afsted. Jeg byder eder altså mit farvel.

ELINE.

Og jeg skænker eder mit, herr ridder!

(kort stilhed.)

NILS LYKKE.

I er atter så tankefuld, Eline Gyldenløve! Er
det atter eders fædrelands skæbne, der nager eder?

ELINE
(hovedrystende, idet hun adspredt stirrer hen for sig).

Mit fædreland? - Jeg tænker ikke på mit
fædreland.

NILS LYKKE.

Så er det tiden med al dens kamp og nød, der
ængster eder.

ELINE.

Tiden? Den glemmer jeg nu. - - I går til
Danmark? Var det ikke så I sagde?

NILS LYKKE.

Jeg går til Danmark.

ELINE.

Kan jeg se mod Danmark her fra salen?

NILS LYKKE
(pegende på vinduet til venstre).

Ja, fra dette vindu. Hist, mod syd, ligger
Danmark.

ELINE.

Og er det langt herfra? Mere end hundrede
mile?

NILS LYKKE.

Meget mere. Havet ligger mellem Danmark
og eder.

ELINE
(hen for sig).

Havet? Tanken har mågevinger. Havet standser
den ikke.

(hun går ud til venstre.)

NILS LYKKE
(ser en stund efter hende; derpå siger han):

Hvis jeg kunde afse to dage til det - eller
blot én -, så skulde hun være i min vold lige så
godt som alle de andre.

Der er ellers et sjeldent stof i denne unge
kvinde. Hun er stolt. Skulde jeg virkelig beslutte
mig til -? Nej; heller ydmyge hende.--

(han går omkring i stuen.)

Sandelig, tror jeg ikke, hun har sat mit blod
i brand. Hvem skulde tænkt sligt muligt
herefterdags? - - Væk med dette! Jeg må ud af al den
vilderede, jeg her har rodet mig ind i.

(han sætter sig i en stol til højre.)

Hvorledes skal jeg forklare mig det? Både Olaf
Skaktavl og Inger Gyldenløve synes blinde for den
mistro, de udsætter sig for, når det rygtes, at jeg
er med i forbundet. - Eller skulde fru Inger virkelig
have fattet min hensigt? Skulde hun skønne, at
alle løfter kun var beregnede på at lokke Nils Sture
frem af sit smuthul?

(han springer op.)

Fordømt! Er jeg virkelig selv bleven narret?
Det er højst rimeligt, at grev Sture sletikke findes
på Østråt. Kanhænde at rygtet om hans flugt kun
har været en krigslist. Han sidder kanske i denne
stund velbeholden hos sine venner i Sverig, medens
jeg -

(går urolig op og ned ad gulvet.)

At jeg også skulde være så sikker i min sag!
Om jeg nu intet udretter! Om fru Inger kommer
efter mine hensigter, - og ikke lægger dølgsmål på
min færd -. At stå til spot og spe både her og i
Danmark! Ville lokke fru Inger i fælden, - og så


gavne hendes sag på det bedste, - styrke hendes
gunst hos almuen -! - - Ah, jeg kunde fristes
til at give mig den onde selv ivold, om han skaffed
mig fingre i grev Sture - -

(Vinduet i baggrunden stødes op. NILS STENSSØN viser sig udenfor.)

NILS LYKKE
(griber efter sværdet).

Hvad nu?

NILS STENSSØN
(idet han springer ned på gulvet).

Nå; endelig er jeg her da!

NILS LYKKE
(sagte).

Hvad skal dette sige?

NILS STENSSØN.

Guds fred, herre!

NILS LYKKE.

Tak, herre! Det er ellers en særegen indgang,
I der har valgt jer.

NILS STENSSØN.

Ja, hvad djævelen skulde jeg gøre? Porten var
jo lukket. Her på gården må nok folk have en søvn
som bjørnen ved juletider.

NILS LYKKE.

Takker Gud! En god samvittighed er den bedste
hovedpude, véd I vel.

NILS STENSSØN.

Ja, det må så være; for alt hvad jeg hamred
og dundred, så -

NILS LYKKE.

- så slap I dog ikke ind?

NILS STENSSØN.

Truffet på et hår. Jeg sagde altså til mig selv:
da du nu må ind på Østråt ikveld, om du så skal
gå gennem ild og vand, så kan du jo sagtens også
krybe gennem vinduet.

NILS LYKKE
(sagte).

Ah, om det skulde være -!

(et par skridt nærmere.)

Så det var eder da så magtpåliggende at komme
til Østråt just iaften?

NILS STENSSØN.

Om det var? Ja, det skulde jeg mene. Jeg
lar nødig vente på mig, skal jeg sige eder.

NILS LYKKE.

Aha, - fru Inger Gyldenløve venter eder altså?

NILS STENSSØN.

Fru Inger Gyldenløve? Ja, det skal jeg ikke
så bestemt kunne svare på; (med et listigt smil.) men her
turde være en anden -

NILS LYKKE
(smiler også).

Nå, så her turde være en anden -?

NILS STENSSØN.

Sig mig, - hører I til huset?

NILS LYKKE.

Jeg? Ja, for så vidt som jeg fra iaftes er fru
Ingers gæst.

NILS STENSSØN.

Så? - Jeg tror vi iaften har tredje kvelden
efter Mortens-messe?

NILS LYKKE.

Tredje kvelden efter -? Ja, det er ret nok.
- Ønsker I kanske at stedes for husets frue straks?
Såvidt jeg véd, er hun ikke gået tilsengs endnu.
Men kunde I ikke sætte eder ned og hvile eder ud
sålænge, kære unge herre? Se, her er endnu en
kande vin tilovers. Lidt at spise finder I vel også.
Nu; tag for eder; I kan trænge til at styrke jer.

NILS STENSSØN.

I har ret, herre; det vilde ikke være så ilde.

(han sætter sig ved bordet og spiser og drikker under det følgende.)

Både steg og sød kage! Det er jo et
herremandsliv I fører her! Når man, som jeg, har sovet
på den bare jord og levet af brød og vand i
fire-fem dage -

NILS LYKKE
(betragter ham smilende).

Ja, det må falde tungt for en, der er vant til
at sidde til højbords i grevelige sale.

NILS STENSSØN.

Grevelige sale -?

NILS LYKKE.

Men nu kan I jo hvile eder ud her på Østråt,
så længe, som I lyster.

NILS STENSSØN
(glad).

Så? Kan jeg virkelig det? Jeg skal da ikke
så snart afsted igen?

NILS LYKKE.

Ja, jeg véd ikke. Det må I vel selv bedst
kunne svare på.

NILS STENSSØN
(sagte).

Au, for fanden!

(han breder sig i stolen.)

Ja, ser I, - den ting er endnu ikke så ganske
afgjort. Jeg, for <sp>min</sp> del, skulde ikke have noget
imod at slå mig ned her for det første; men -

NILS LYKKE.

- men I er ikke i et og alt eders egen herre?
Der gives andre hverv og andre anliggender -?

NILS STENSSØN.

Ja, det er netop knuden. Stod det til mig, så
hvilte jeg mig ialfald ud vinteren over her på Østråt;
jeg har nu levet min meste tid på feltfod, og så--

(han bryder pludselig af, skænker og drikker.)

Eders skål, herre!

NILS LYKKE.

På feltfod? Hm!

NILS STENSSØN.

Nej, det var <sp>det</sp> jeg vilde sige: jeg har længe
higet efter at se fru Inger Gyldenløve, som der går
så stort et ry af. Det må være en herlig kvinde.
Ikke sandt? - Det eneste, jeg ikke kan finde mig
i, er, at hun så forbandet nødig vil slå løs.

NILS LYKKE.

Slå løs?

NILS STENSSØN.

Nu ja, I forstår mig nok; jeg mener, at hun så
nødig vil tage hånd i med, for at drive de fremmede
herremænd ud af landet.

NILS LYKKE.

Ja, det har I ret i. Men nu får I gøre, hvad
I kan, så går det nok.

NILS STENSSØN.

Jeg? Ja, Gud bedre såsandt; det skulde stort
hjælpe, om jeg -

NILS LYKKE.

Da er det dog sælsomt, at I gæster hende, når
I ikke har bedre håb.

NILS STENSSØN.

Hvad mener I med det? - Hør, kender I fru
Inger?

NILS LYKKE.

Forstår sig; siden jeg er hendes gæst, så -

NILS STENSSØN.

Ja, derfor er det jo sletikke sagt, at I kender
hende. Jeg er også hendes gæst og har dog aldrig
set så meget som hendes skygge engang.

NILS LYKKE.

Men I véd dog at fortælle -

NILS STENSSØN.

- hvad hvermand snakker om? Ja, det er
rimeligt. Desuden har jeg tidt nok hørt af Peder
Kanzler -

(han standser i forvirring og begynder ivrigt at spise.)

NILS LYKKE.

I vilde sagt noget mere.

NILS STENSSØN
(spisende).

Jeg? Å nej, det kan være det samme.

NILS LYKKE
(ler).

NILS STENSSØN.

Hvoraf ler I, herre?

NILS LYKKE.

Af ingenting, herre!

NILS STENSSØN
(drikker).

Det er en liflig vin, I har her på gården.

NILS LYKKE
(nærmer sig fortroligt).

Hør, - skulde det nu ikke være på tide at
kaste masken?

NILS   STENSSØN
(smilende).

Masken? Ja, det får I gøre som I selv synes.

NILS LYKKE.

Så lad al forstillelse fare. I er kendt, grev
Sture!

NILS STENSSØN
(med latter).

Grev Sture? Tror I også, at jeg er grev Sture?

(han rejser sig fra bordet.)

I fejler, herre! Jeg er ikke grev Sture.

NILS LYKKE.

Virkelig ikke? Hvem er I da?

NILS STENSSØN.

Mit navn er Nils Stenssøn.

NILS LYKKE
(ser smilende på ham).

Hm! Nils Stenssøn? Men I er ikke Sten Stures
søn Nils. Navnet slår ialfald til.

NILS STENSSØN.

Ganske sandt; men Gud må vide, med hvilken
ret jeg bærer det. Min fader har jeg aldrig kendt;
min moder var en fattig bondehustru, som blev
plyndret og slåt ihjæl i en af de forrige fejder.
Peder Kanzler var just dengang ved hånden; han
tog sig af mig, fostred mig op og lærte mig
våbenhåndværket. Som I véd, har han i mange år været
forfulgt af kong Gustav, og jeg har trolig ledsaget
ham, hvor han færdedes.

NILS LYKKE.

Peder Kanzler har nok lært jer mere end
våbenhåndværket, lader det til.-- Nu godt; I er altså
ikke Nils Sture. Men I kommer dog fra Sverig.
Peder Kanzler har skikket eder hid for at finde en
fremmed, som -

NILS STENSSØN
(nikker listigt).

- som alt er funden.

NILS LYKKE
(noget usikker).

Og som I ikke kender?

NILS STENSSØN.

Lige så lidt, som I kender mig; thi jeg sværger
eder ved Gud Fader selv: jeg er ikke grev Sture!

NILS LYKKE.

Alvorligt, herre?

NILS STENSSØN.

Så sandt som jeg lever! Hvorfor skulde jeg
nægte det, hvis så var?

NILS LYKKE.

Men hvor er da grev Sture?

NILS STENSSØN
(dæmpet).

Ja, <sp>det</sp> er just hemmeligheden.

NILS   LYKKE
(hviskende).

Som er eder bekendt? Ikke så?

NILS STENSSØN
(nikker).

Og som jeg har at meddele eder.

NILS LYKKE.

Mig? Nu da, - hvor er han?

NILS STENSSØN
(peger opad).

NILS LYKKE.

Deroppe? Fru Inger holder ham skjult på loftet?

NILS STENSSØN.

Nej, visst ikke; I misforstår mig.

(ser sig forsigtigt om.)

Nils Sture er himlet.

NILS LYKKE.

Død! Hvor?

NILS STENSSØN.

På sin moders slot, - for tre uger siden.

NILS LYKKE.

Ah, I bedrager mig! For fem, sex dage siden
drog han over grænsen ind i Norge.

NILS STENSSØN.

Å, det har været mig.

NILS LYKKE.

Men kort tid tilforn havde greven vist sig i
Dalarne. Almuen, som allerede var urolig, gjorde
åbent oprør og vilde kåre ham til konge.

NILS STENSSØN.

Ha-ha-ha; det var jo mig!

NILS LYKKE.

Eder?

NILS STENSSØN.

Nu skal I høre, hvorledes det gik til. En dag
kaldte Peder Kanzler mig for sig og lod sig forlyde
med, at store begivenheder var i gære. Han bød
mig drage ind i Norge til Østråt, hvor jeg måtte
være tilstede på en bestemt tid -

NILS LYKKE
(nikker).

Tredje aften efter Mortens-messe.

NILS STENSSØN.

Der skulde jeg møde en fremmed -

NILS LYKKE.

Rigtig; det er mig.

NILS STENSSØN.

Af ham vilde jeg få at vide, hvad jeg senere
havde at gøre. Jeg skulde derhos melde ham, at
greven pludselig var død, men at det endnu ikke
var vitterligt for nogen anden end for hans moder
grevinden, samt for Peder Kanzler og nogle gamle
husfolk hos Sturerne.

NILS LYKKE.

Jeg forstår. Greven var hovedet for bønderne.
Hvis hans død rygtedes, så vilde de gå fra
hverandre, - og der blev da intet af det hele.

NILS STENSSØN.

Kan nok hænde; jeg er ikke så inde i de ting.

NILS LYKKE.

Men hvorledes kunde det falde eder ind at give
eder ud for greven?

NILS STENSSØN.

Hvorledes det kunde falde mig ind? Ja, hvad
véd jeg det? Der er falden mig såmangen galskab
ind i mine dage. Det var forresten ikke <sp>mit</sp>
påfund; thi hvorsomhelst jeg kom frem i Dalarne, der
stimled almuen sammen og hilste mig som grev
Sture. Det hjalp ikke, alt hvad jeg sagde dem imod.
Greven havde været der for to år siden, fortalte de,
- og det mindste barn kendte mig igen. Nå, lad
gå, tænkte jeg; du blir aldrig greve mere i dette liv;
du kan jo sagtens engang forsøge, hvordan det er.

NILS LYKKE.

Nu, - og hvad tog I jer så videre for?


NILS STENSSØN.

Jeg? Jeg spiste og drak og levede godt. Det
var bare skade, at jeg måtte så snart afsted igen.
Men da jeg foer over grænsen - ha-ha-ha - så
loved jeg dem, at jeg snart skulde komme tilbage
med tre-fire tusend mand - eller hvormange det nu
var, - og så skulde det rigtig gå løs.

NILS LYKKE.

Og det faldt eder ikke ind, at I handlede
ubesindigt?

NILS STENSSØN.

Jo, det faldt mig ind bagefter; men da var det
rigtignok for sent.

NILS LYKKE.

Det gør mig ondt for eder, min unge ven; men
I vil snart komme til at spore følgerne af eders
dårskab. Jeg kan fortælle jer, at I er forfulgt. En
deling svenske ryttere har sat efter jer.

NILS STENSSØN.

Efter mig? Ha-ha-ha! Nej, det er prægtigt!
Og når de så kommer, og mener, at de har fåt
kløerne i grev Sture - ha-ha-ha!

NILS LYKKE
(alvorligt).

- så er det ude med eders liv.

NILS STENSSØN.

Mit - ? Jeg er jo ikke grev Sture.

NILS LYKKE.

Men I har kaldt almuen til våben. I har gjort
oprørske løfter og vækket ufred i landet.

NILS STENSSØN.

Ej, det var jo kun for spøg!

NILS LYKKE.

Kong Gustav vil se sagen på en anden måde.

NILS STENSSØN.

Ja, sandelig, der er noget i, hvad I der siger.
At jeg også kunde være så galen - -. Nå, det
kommer vi vel ud af! I vil jo nok tage jer af mig;
og desuden, - rytterne er vel ikke i hælene på
mig endnu.

NILS LYKKE.

Men hvad har I så videre at sige mig?

NILS STENSSØN.

Jeg? Ingenting. Når jeg nu bare får givet
eder pakken -

NILS LYKKE
(ubetænksomt).

Pakken?

NILS STENSSØN.

Ja visst; I véd jo -

NILS LYKKE.

Ah, ja rigtig; papirerne fra Peder Kanzler -

NILS STENSSØN.

Se, her har I dem allesammen.

(han rækker ham en  pakke, som han har taget frem under sin vams.)

NILS LYKKE
(sagte).

Breve og pergamenter til herr Olaf Skaktavl.

(til NILS STENSSØN.)

Pakken er åben, ser jeg. Så kender I vel
indholdet?

NILS STENSSØN.

Nej, herre, jeg læser ikke gerne skrift; det har
så sine årsager.

NILS LYKKE.

Forstår; I har mest lagt vind på
våbenhåndværket.

(han sætter sig ved bordet til højre og gennemløber papirerne.)

Aha! Oplysninger, mere end tilstrækkelige for
at komme efter, hvad der er i gære.

Dette lille brev med silkesnoren om - (undersøger
udskriften.) Også til herr Olaf Skaktavl. (åbner brevet og
ser flygtigt på indholdet.) Fra Peder Kanzler. Det kunde
jeg tænke. (læser mumlende.) "Jeg er hårdt i betryk;
thi - -"; ja, ganske rigtigt; her står det; - "den
unge junker Sture er gangen til sine fædre just i
det samme urolighederne skulde bryde løs" - -
"- men endnu kan der rådes bod på alting -"
Hvad nu? (han studser og læser videre.) "I må da vide,
herr Olaf Skaktavl, at den unge mand, der bringer
eder dette brev, er en søn af -" - Himmel og
jord, - står det så? - Ja, ved Kristi blod, det
står der! (med et blik på NILS STENSSØN.) Han skulde være -?
Ah, hvis det var således! (læser videre.) "Jeg har fostret
ham, fra han var årsgammel; men til denne dag har
jeg stadigt vægret mig ved at give ham tilbage, fordi
jeg tænkte, at jeg i ham skulde have et sikkert gidsel
for Inger Gyldenløves troskab imod os og mod vore
venner. Dog har han til dette øjemed kun lidet
bådet os. I tør vel undres over, at jeg ikke
betroede eder denne hemmelighed, dengang I nys var
hos mig her; og jeg vil derfor ærligt tilstå, at jeg
frygtede for, I skulde beholde ham i samme øjemed
som jeg. Nu derimod, da I er stedet til møde med
fru Inger, og venteligen har forvisset eder om, hvor
uvillig hun er til at tage sig af vore anliggender,
vil I skønne, at det er klogest, så snart ske kan,
at give hende tilbage, hvad hendes er. Vel turde
det da være muligt, at glæden, trygheden og
taknemmeligheden -" - "- dette er nu vort sidste
håb".

(han sidder en stund som slagen af overraskelse;  da udbryder han
for sig selv:)

Aha, - hvilket brev! Det er guld værd!

NILS STENSSØN.

Jeg har nok bragt eder vigtige budskaber, kan
jeg skønne. Ja, ja, - Peder Kanzler har mange
jern i ilden, siges der.

NILS LYKKE

(hen for sig).

Hvad gør jeg med alt dette? Her er tusend
veje at slå ind på. - Ifald jeg - ? Nej, det var
for usikkert. Men dersom -? Ah, dersom jeg -?
Det skal voves!

(han river brevet tvers over,  krøller stykkerne sammen og gemmer dem
indenfor vamsen; de øvrige papirer lægger han ind i pakken igen, stikker
denne i sit bælte, rejser sig og siger:)

Et ord, min unge ven!

NILS STENSSØN
(nærmer sig).

Nå, - det lader på jer, som om spillet går godt.

NILS LYKKE.

Ja, det skulde jeg mene. I har givet mig lutter
herrekort på hånden, - damer og knægter og -

NILS STENSSØN.

Men jeg, som har bragt jer alle disse gode
tidender, har jeg nu ikke mere at bestille?

NILS LYKKE.

I? Jo, det skulde jeg mene. I hører med til
spillet. I er konge - og trumf ovenikøbet.

NILS STENSSØN.

Er jeg? Å ja, nu forstår jeg jer; I tænker vel
på ophøjelsen -

NILS LYKKE.

Ophøjelsen?

NILS STENSSØN.

Ja; dersom kong Gustavs folk fik fingre i mig,
spåde I, så -

(han gør tegn, som en der hænges.)

NILS LYKKE.

Sandt nok; - men lad ikke det anfægte jer
længer. Det står nu til eder selv, om I inden en
måned skal bære hampesnoren eller en gylden kæde
om halsen.

NILS STENSSØN.

En gylden kæde? Og det står til mig selv?

NILS LYKKE
(nikker.)

NILS STENSSØN.

Ja, så måtte fanden betænke sig længe! Men
sig mig bare, hvordan jeg skal bære mig ad.

NILS LYKKE.

Det skal jeg. Dog først sværger I mig en dyr
ed på, at intet levende menneske i den vide verden
får erfare, hvad jeg betror jer.

NILS STENSSØN.

Ikke andet?    I skal få ti eder, om I vil.

NILS LYKKE.

Alvor, herre! Jeg spøger ikke med jer.

NILS STENSSØN.

Nå ja, ja; jeg <sp>er</sp> alvorlig.

NILS LYKKE.

I Dalarne kaldte I eder grevesøn; - ikke så?

NILS STENSSØN.

Ej, - begynder I nu med <sp>det</sp> igen? Jeg har
jo ærligt skriftet for eder -

NILS LYKKE.

I forstår mig ikke. Hvad I dengang sagde, var
sandhed.

NILS STENSSØN.

Sandhed? Hvor vil I nu hen? Men så sig
mig da -!

NILS LYKKE.

Først eden! Den helligste, den ubrydeligste, I
kender.

NILS STENSSØN.

Den skal I få. Hist på væggen hænger jomfru
Marias billede -

NILS LYKKE.

Jomfru Maria er bleven affældig på den sidste
tid. Har I ikke hørt, hvad munken i Wittenberg
påstår?

NILS STENSSØN.

Fy; hvor vil I agte på munken i Wittenberg?
Det er jo en kætter, siger Peder Kanzler.

NILS LYKKE.

Ja, lad os ikke strides derom. Men her skal
jeg vise eder en fuldgod helgen at gøre løfte til.

(han peger på et billede, der hænger på en af vægstolperne.)

Kom hid, - og sværg mig taushed indtil jeg
selv løser eders tunge, - taushed, såsandt I håber
himlens salighed for eder selv og for ham, som her
hænger afbildet.

NILS STENSSØN
(idet han nærmer sig billedet).

Det sværger jeg, - hjælpe mig såsandt Guds
hellige ord!

(viger overrasket tilbage.)

Men, Krist, min frelser -!

NILS LYKKE.

Hvad nu?

NILS STENSSØN.

Billedet <sp>der</sp> -! Det er jo mig selv!

NILS LYKKE.

Det er den gamle Sten Sture, således, som han
i sine yngre år gik og stod her i livet.

NILS STENSSØN.

Sten Sture! - Og ligheden -? Og - jeg talte
sandhed, da jeg kaldte mig grevesøn, sagde I? Var
det ikke så?

NILS LYKKE.

Så var det.

NILS STENSSØN.

Ah, jeg har det; jeg har det! Jeg er -

NILS LYKKE.

I er Sten Stures søn, herre!

NILS STENSSØN
(slagen af stille forundring).

<sp>Jeg</sp> Sten Stures søn!

NILS LYKKE.

Også på mødrene-side er I adelsbåren. Peder
Kanzler har talt usandt, hvis han har sagt, at en
fattig bondehustru var eders moder.

NILS STENSSØN.

Sælsomt; vidunderligt! - Men kan jeg da også
tro -?

NILS LYKKE.

Alt, hvad jeg siger eder, kan I tro. Men kom
vel ihu, at det er altsammen til eders eget fordærv,
dersom I glemmer, hvad I tilsvor mig ved eders
faders salighed.

NILS STENSSØN.

Glemme det? O nej, det kan I være sikker
på, jeg ikke skal. - Men I, som jeg har givet mit
ord, - sig mig - hvem er I?

NILS LYKKE.

Mit navn er Nils Lykke.

NILS STENSSØN
(overrasket).

Nils Lykke? Dog vel ikke den danske rigsråd?

NILS LYKKE.

Jo netop.

NILS STENSSØN.

Og I skulde -? Det var sælsomt. Hvordan
kommer I - ?

NILS LYKKE.

- til at modtage budsendelser fra Peder Kanzler?
Det undrer eder nok?

NILS STENSSØN.

Ja, jeg skal ikke nægte det. Han har altid
nævnt eder som vor bittreste avindsmand -

NILS LYKKE.

Og derfor mistror I mig?

NILS STENSSØN.

Nej, <sp>det</sp> just ikke; men -. Nå; fanden måtte
gruble!

NILS LYKKE.

Det har I ret i. Følger I eders eget hoved, så
er bastesnoren eder ligeså viss, som grevenavnet og
den gyldne kæde, dersom I forlader eder på mig.

NILS STENSSØN.

I et og alt! Se, her er min hånd, kære herre!
Hjælp I mig med gode råd, sålænge det er fornødent.
Når det gælder at hugge løs, skal jeg nok berge
mig selv.

NILS LYKKE.

Det er godt. Følg mig nu did ind i kammeret,
så skal jeg sige jer, hvordan alt dette hænger
sammen, og hvad I videre har at gøre.

(han går ud til højre.)

NILS   STENSSØN
(med et blik på billedet).

Jeg Sten Stures søn! O, vidunderligt, som en
drøm - -!

(han følger efter NILS LYKKE.)

FJERDE AKT.

(Riddersalen, ligesom før, kun at spisebordet er borttaget.)

(KAMMERSVENDEN BJØRN lyser med en tændt armstage FRU INGER
GYLDENLØVE og HERR OLAF SKAKTAVL ind gennem den anden dør til venstre.
FRU INGER har nogle papirer i hånden.)

FRU INGER
(til BJØRN).

Og du er viss på, at min datter har talt med
ridderen her i salen?

BJØRN
(idet han sætter armstagen på bordet til venstre).

Ganske viss. Jeg mødte hende just i det samme
hun trådte ud på gangen.

FRU INGER.

Og da lod hun til at være oprørt i sindet? Var
det ikke så?

BJØRN.

Hun så ganske bleg og forstyrret ud. Jeg
spurgte, om hun var syg; men i stedet for at svare
på mit spørgsmål sagde hun: "gå ind til min moder
og sig hende, at ridderen drager herfra endnu før
dagbrækningen; hvis hun har brev eller budskab til
ham, så bed hende, at hun ikke forvolder ham
unødigt ophold". Og så føjed hun noget til, som
jeg ikke rigtigt kunde høre.

FRU INGER.

Hørte du det slet ikke?

BJØRN.

Det lød for mig, som om hun sagde: "næsten
tror jeg, han alt har været for længe på Østråt".

FRU INGER.

Og ridderen? Hvor er han?

RJØRN.

Jeg tænker, han er inde på sit kammer i
portfløjen.

FRU INGER.

Det er godt. Jeg har færdigt, hvad jeg agter
at give ham med. Gå ind til ham og sig, at jeg
venter ham her i salen.

(BJØRN går ud til højre.)

OLAF SKAKTAVL.

Véd I hvad, fru Inger, - rigtignok er jeg i
slige ting så blind som en muldvarp; men det bæres
mig dog for, som om - - hm!

FRU INGER.

Nu?

OLAF SKAKTAVL.

- som om Nils Lykke var eders datter god.

FRU INGER.

Da er I nok ikke så blind endda; thi jeg måtte
storligen tage fejl, dersom I ikke havde ret. Lagde
I ikke mærke til, hvor begærligt han ved
natverds-bordet lytted efter det mindste ord, jeg fortalte om
Eline?

OLAF SKAKTAVL.

Han glemte både mad og drikke.

FRU INGER.

Og vore hemmelige anliggender med.

OLAF SKAKTAVL.

Ja, og det som mere er, - papirerne fra Peder
Kanzler.

FRU INGER.

Og af alt dette slutter I vel - ?

OLAF SKAKTAVL.

Af alt dette slutter jeg først og fremst, at da
I kender Nils Lykke og véd, hvad ry der går af
ham, fornemmelig i kvindevejen, så -

FRU INGER.

- så bør det være mig kært at vide ham
udenfor porten?

OLAF SKAKTAVL.

Ja; og det jo før jo heller.

FRU INGER
(smilende).

Nej, - lige det modsatte, Olaf Skaktavl!

OLAF SKAKTAVL.

Hvordan mener I?

FRU INGER.

Hvis det forholder sig, som vi begge tror, så
må Nils Lykke ikke for nogen pris forlade Østråt
for det første.

OLAF SKAKTAVL
(ser misbilligende på hende).

Er I nu atter inde på krogveje, fru Inger? Hvad
er det for anslag I pønser på? Er det noget, som
kan øge eders magt til skade for os og - ?

FRU INGER.

Ah, denne kortsynethed, som gør alle så ubillige
imod mig! Jeg kan se på jer, I tror det er min
agt at kåre Nils Lykke til svigersøn. Hvis sligt lå
i min tanke, hvorfor skulde jeg da vægret mig ved
at tage del i de ting, som nu forberedes i Sverig,
og som Nils Lykke og hele det danske tilhæng synes
villig til at understøtte?

OLAF SKAKTAVL.

Men når det ikke er eders ønske at vinde og
binde ham, - hvad har I så isinde med ham?

FRU INGER.

Det skal jeg med få ord forklare jer. I et brev
til mig har Nils Lykke nævnt det som et held at
kunne komme ind i vor slægt; og jeg vil være så
ærlig at tilstå, at jeg virkelig et øjeblik gav mig til
at tænke over sagen.

OLAF SKAKTAVL.

Nu, ser I vel!

FRU INGER.

At knytte Nils Lykke til min æt, var jo et
mægtigt middel til at forlige mange uenige her i
landet.

OLAF SKAKTAVL.

Eders datter Meretes giftermål med Vinzents
Lunge, synes mig, måtte vise eder, hvad slige midler
virker. Aldrig så såre fik herr Lunge fast fod hos
os, før han rev til sig både gods og rettigheder -

FRU INGER.

Ak, jeg véd det, Olaf Skaktavl! Men stundom
går der så mangehånde tanker gennem mit sind.
Jeg kan ikke betro mig fuldt ud, hverken til eder
eller til nogen. Tidt véd jeg ikke, hvad der var
rettest for mig. Og alligevel -; anden gang at
kåre en dansk herre til svigersøn, - det er en
udvej, som jeg kun i den yderste nød gad gribe til;
og, himlen være lovet, - så vidt er det endnu ikke
kommet!

OLAF SKAKTAVL.

Jeg er lige klog, fru Inger; - hvorfor agter I
at holde Nils Lykke tilbage på Østråt.

FRU INGER
(dæmpet).

Fordi jeg bærer et inderligt nag til ham. Nils
Lykke har krænket mig blodigere end nogen anden.
Jeg kan ikke sige jer, hvad det ligger i. Men ro
får jeg ikke, før jeg har taget hævn over ham.
Forstår I mig ikke? Sæt, at Nils Lykke blev min datter
god. Jeg synes, at det vel var tænkeligt. Jeg vil
formå ham til at blive her. Han skal lære Eline
nøjere at kende. Hun er både fager og kløgtig. -
Ah, om han engang med hed elskov i hjertet trådte
frem for mig og bad om hende! Da - at jage ham
væk som en hund; jage ham væk med spot, med
hån, med foragt; gøre det kundbart over hele landet,
at Nils Lykke forgæves havde prøvet at bejle sig
ind på Østråt -! Jeg siger eder, - jeg kunde give
ti år af mit liv for at få opleve en slig stund.

OLAF SKAKTAVL.

Hånden på hjertet, Inger Gyldenløve, - <sp>det</sp>
er altså eders hensigt med ham?

FRU INGER.

<sp>Det</sp> og intet andet, så sandt Gud lever! I må
tro mig, Olaf Skaktavl, jeg mener det ærligt med
mine landsmænd. Men jeg er så lidet min egen
herre. Der gives visse ting, som må holdes dulgt,
hvis jeg ikke skal rammes til døden. Dog, er jeg
først sikker fra <sp>den</sp> kant, da skal I erfare, om jeg
har glemt, hvad jeg svor ved Knut Alfsøns lig.

OLAF SKAKTAVL
(ryster hendes hånd).

Tak for hvad I der siger mig! Jeg vilde så
nødig tro ilde om eder. - Men hvad forehavendet
med ridderen angår, så tykkes det mig, at I frister
et voveligt spil. Dersom I nu forregned eder?
Dersom eders datter - ? Thi der siges jo, at ingen
kvinde mægter stå sig imod denne snigende djævel.

FRU INGER.

Min datter? Tror I, at hun - ? Nej, vær kun
tryg; jeg kender Eline bedre. Alt, hvad hun har
hørt til hans pris, har gjort hende hadsk imod ham.
I har jo selv med egne øjne fornummet -

OLAF SKAKTAVL.

Ja-ja, - kvindesind er en utryg grund at bygge
på. Se jer for skulde I dog.

FRU INGER.

Det vil jeg også; jeg vil holde vagtsomt øje
med dem. Men skulde det endog lykkes ham at
fange hende i sit garn, da behøver jeg blot at hviske
hende to ord i øret, og så -

OLAF SKAKTAVL.

Hvad så?

FRU INGER.

- så vil hun sky ham, som om han var en
udsending fra den lede frister selv.

Stille, Olaf Skaktavl! Der kommer han. Vær
nu besindig.

(NILS LYKKE kommer ind gennem den forreste dør til højre.)

NILS LYKKE
(går høfligt hen imod FRU INGER).

Min ædle frue har ladet mig kalde.

FRU INGER.

Gennem min datter er det mig sagt, at I tænker
på at forlade os endnu inat.

NILS LYKKE.

Desværre; - mit hverv på Østråt er jo tilende.

OLAF SKAKTAVL.

Ikke før jeg har fået mine papirer.

NILS LYKKE.

Ganske sandt. Næsten havde jeg glemt det
vigtigste af mit ærende. Men det er også vor høje
værtindes skyld. Ved bordet forstod hun så kløgtigt
og så lifligt at sysselsætte sine gæster -

FRU INGER.

At I ej længer kom ihug, hvad der førte eder
hid? Det glæder mig; thi så var just min agt. Jeg
tænkte, at skulde min gæst, Nils Lykke, finde sig
vel tilmode på Østråt, så måtte han -

NILS LYKKE.

Hvilket, frue?

FRU INGER.

- først og fremst glemme sit ærende - og
alt, hvad der forresten er gået forud for hans komme.

NILS LYKKE
(til OLAF SKAKTAVL, idet han fremtager pakken og rækker ham den).

Papirerne fra Peder Kanzler. I vil der finde
fuldstændige oplysninger om vore tilhængere i Sverig.

OLAF SKAKTAVL.

Det er godt.

(han sætter sig ved bordet til venstre, hvor han åbner og gennemblader
pakken.)

NILS LYKKE.

Og nu, fru Inger Gyldenløve, - nu véd jeg ikke
her er mere for mig at gøre.

FRU INGER.

Såfremt det blot og bart er statssager, der har
ført os sammen, da har I måske ret. Men <sp>det</sp> vilde
jeg dog nødig tro.

NILS LYKKE.

I mener -?

FRU INGER.

Jeg mener, det er ikke alene som dansk rigsråd
eller som Peder Kanzlers forbundsfælle, at Nils Lykke
tog sig for at gæste mig. - Skulde jeg fejle, hvis
jeg bildte mig ind, at I nede i Danmark kunde have
hørt et eller andet, som gjorde eder nyfigen efter
nærmere at kende fruen på Østråt.

NILS LYKKE.

Det være langt fra mig at nægte -

OLAF SKAKTAVL
(bladende i papirerne).

Besynderligt. Slet intet brev.

NILS LYKKE.

- fru Inger Gyldenløves ry er jo altfor vidt
udbredt, til at jeg ikke længe skulde have higet efter
at se hende ansigt til ansigt.

FRU INGER.

Så tænkte jeg vel. Men hvad forslår da <sp>det</sp>
at skæmte bort en times tid ved natverdsbordet?
Hvad der før har været imellem os, vil vi forsøge
at slå en streg over. Vel turde det føje sig så, at
den Nils Lykke, jeg kender, lagde en skygge over
naget til ham, som jeg ikke har kendt. Forlæng nu
eders ophold her i nogle dage, herr rigsråd! Olaf
Skaktavl tør jeg ikke overtale. Han har jo sine
lønlige hverv i Sverig. Hvad derimod eder angår,
da har I visstnok i forvejen indledet sagerne så
snildt, at eders nærværelse neppe gøres fornøden.
Tro mig, I skal ikke komme til at finde tiden lang
hos os; idetmindste vil både jeg og min datter
opbyde alle kræfter for at være eder ret hjertelig til
behag.

NILS LYKKE.

Jeg tvivler hverken om eders eller eders datters
gode sindelag imod mig. Derom har jeg jo fået
fuldgode vidnesbyrd. Men I vil visstnok erkende, at min
nærværelse andetsteds er uomgængelig fornøden, når
jeg desuagtet må erklære det for umuligt at forlænge
mit ophold på Østråt.

FRU INGER.

Nå således! - Véd I hvad, herr rigsråd, -
dersom jeg var ondskabsfuld, så kunde jeg falde på
at tro, at I var kommen til Østråt for at prøve en
dyst med mig. Denne dyst synes I nu I har tabt,
og derfor er det eder ukært at dvæle længere på
slagmarken mellem vidnerne til eders nederlag.

NILS LYKKE
(smilende).

Der kunde være skellig grund til en slig
tydning; men visst er det, at <sp>jeg</sp> endnu ikke holder
slaget for tabt.

FRU INGER.

Det være nu som det vil; dersom I dvæler
nogle dage hos os, så kan det ialfald vindes tilbage.
Ja, I ser selv, hvor tvivlrådig jeg står og vipper på
skillevejen, - overtaler min farlige angriber til ikke
at rømme marken. - Nu, rent ud sagt, tingen er
denne: eders forbund med de misfornøjede i Sverig
forekommer mig endnu noget - ja, hvad skal jeg
kalde det? - noget vidunderligt, herr rigsråd! Jeg
siger eder dette uden omsvøb, kære herre! Den
tanke, som har ledet kongens råd til dette lønlige
skridt, tykkes mig såre klog; men den stikker stærkt
af mod visse af eders landsmænds fremfærd i de
forløbne år. Det må derfor ikke krænke jer, om
min lid til eders gode løfter trænger til at støttes
lidt bedre, forinden jeg lægger velfærd og gods i
eders hænder.

NILS LYKKE.

For dette øjemed vilde et længere ophold på
Østråt neppe være til nogen nytte; thi jeg agter
intet yderligere forsøg at gøre på at rokke eders
beslutning.

FRU INGER.

Da ynker jeg eder af et oprigtigt hjerte. Ja,
herr rigsråd. - vel står jeg her som en rådløs
enke; men I kan tro mig på mit ord, og jeg spår
jer, at der vil komme til at vokse torne for jer af
eders rejse til Østråt.

NILS LYKKE
(med et smil).

Spår I det, fru Inger?

FRU INGER.

Tilvisse! Hvad skal man vel sige, kære herre?
Menneskene er så klaffersyge nuomstunder. Mere
end én spottefugl vil digte smædeviser om eder.
Inden et halvt år vil I være i folkemunde; man vil
standse og se efter eder på alfar vej; man vil sige:
se; se, <sp>der</sp> rider herr Nils Lykke, som drog op til
Østråt for at fange Inger Gyldenløve, men som blev
hængende i sin egen snare. - Nå, nå, ikke så
utålmodig, herr ridder! Det er jo ikke <sp>min</sp> mening;
men så vil alle slemme og ondskabsfulde mennesker
dømme. Og dem gives der, desværre, nok af! -
Ja, det er ilde; men det er sandt og visst, - spot
vil blive eders løn, - spot over, at en kvinde var
snildere end I. "Listig som en ræv sneg han sig ind
på Østråt", vil man sige, - "skamfuld som en hund
lusked han igen afgårde". - Og endnu ét: mener
I ej, at Peder Kanzler og hans venner vil bede sig
fri for eders bistand, når det rygtes, at <sp>jeg</sp> ikke
trøster mig til at stride under eders mærke?

NILS LYKKE.

I taler viseligen, frue! Og for ej at udsætte
mig for spot, - endvidere, for ej at bryde
samvirket med alle de kære venner i Sverig, så nødes
jeg til -

FRU INGER
(hurtigt).

- at forlænge eders ophold på Østråt?

OLAF SKAKTAVL
(der har lyttet).

Nu går han i fælden!

NILS LYKKE.

Nej, min ædle frue; - jeg nødes til at komme
overens med eder endnu i denne time.

FRU INGER.

Men ifald det nu ikke skulde lykkes?

NILS LYKKE.

Det <sp>vil</sp> lykkes.

FRU INGER.

I er sikker i eders sag, som det lader.

NILS LYKKE.

Hvad vædder vi, at I går med på mine og
Peder Kanzlers anslag?

FRU INGER.

Østråt gård mod eders knæspænder!

NILS LYKKE
(slår sig på brystet og råber):

Olaf Skaktavl, - her ser I herren på Østråt!

FRU INGER.

Herr rigsråd!   -

OLAF SKAKTAVL
(rejser sig fra bordet).

Hvad nu?

NILS LYKKE
(til FRU INGER).

Væddemålet modtager jeg ikke; thi om et øjeblik
skænker I mig gerne Østråt gård og mere til, for
at fri eder ud af snaren, hvori ikke jeg men I selv
er hildet.

FRU INGER.

Eders skæmt begynder at blive noget lystig,
herre!

NILS LYKKE.

Den bliver lystigere endnu, - idetmindste for
mig. I pukker på at have overlistet mig. I truer
med at dynge på mig alle menneskers hån og spot.
Ah, I skulde vel vogte jer for at ægge min
hævnlyst; thi jeg kan med to ord bøje eder i knæ for
mine fødder.

FRU INGER.

Ha-ha--!

(standser pludselig som greben af en anelse.)

Og disse to ord, Nils Lykke? Disse to ord -?

NILS LYKKE.

- er hemmeligheden om eders og Sten Stures søn.

FRU INGER
(med et skrig).

O, Jesus Krist  -!

OLAF SKAKTAVL.

Inger Gyldenløves søn! Hvad siger I?

FRU INGER
(halvt i knæ for NILS LYKKE).

Nåde! O, vær barmhjertig  -!

NILS LYKKE
(løfter hende op).

Kom til eder selv, og lad os tale besindigt
sammen.

FRU INGER
(med lav stemme og halvt forvildet).

Hørte I det, Olaf Skaktavl? Eller var det kun
en drøm? Hørte I, hvad han sagde?

NILS LYKKE.

Det var ingen drøm, fru Inger!

FRU INGER
(slår hænderne sammen).

Og I véd det! I, - I! - Men hvor har I
ham da? Hvor har I ham? Hvad vil I gøre med
ham? (skriger:) Dræb ham ikke, Nils Lykke! Giv mig
ham igen! Dræb ham ikke for mig!

OLAF SKAKTAVL.

Ah, jeg begynder at begribe  -

FRU INGER.

Og denne angst -; denne kvælende rædsel -.
Jeg har båret på det i mangfoldige år, - - og så
skulde det briste alt tilhobe, og jeg får friste slig
nød og kvide! - Herre min Gud, er dette ret af
dig? Var det derfor, du gav mig ham?

(hun tager sig sammen og siger med tilkæmpet fatning:)

Nils Lykke, - sig mig én ting. Hvor har I
ham? Hvor er han?

NILS LYKKE.

Hos sin fosterfader.

FRU INGER.

Endnu hos sin fosterfader. O, denne
ubønhørlige mand -! Altid har han nægtet mig -. Men
det <sp>må</sp> ikke længer blive således ved! Hjælp mig,
Olaf Skaktavl!

OLAF SKAKTAVL.

Jeg?

NILS LYKKE.

Det vil ej være fornødent, såfremt I kun  -

FRU INGER.

Hør mig, herr rigsråd! Hvad I véd, det skal
I vide tilbunds. Og I også, gamle trofaste ven! -

Nu vel da! I minded mig før om hin usalige
dag, da Knut Alfsøn blev slagen ved Oslo. I minded
mig om det løfte, jeg gjorde, da jeg stod ved liget
mellem Norges gæveste mænd. Jeg var knapt
fuldvoksen dengang; men jeg kendte Guds kraft i mig,
og jeg mente, hvad mange har ment sidenefter, at
Herren selv havde sat sit mærke på mig og kåret
mig til at stride forrest for land og rige.

Var det hovmod? Eller var det en åbenbarelse
ovenfra? Jeg er aldrig kommen tilbunds i det.
Men ve hver den, som har fået en stor gerning at
bære på.

I syv år tør jeg sige, at jeg trolig holdt, hvad
jeg havde lovet. Jeg stod sammen med mine
landsmænd i trængsler og nød. Alle mine legesøstre sad
som hustruer og mødre trindt om i landet. Jeg
alene turde ikke høre på nogen bejler. Ikke på
<sp>nogen</sp>. I véd det bedst, Olaf Skaktavl!

Da så jeg første gang Sten Sture. Fagrere
mand havde jeg aldrig set tilforn.

NILS LYKKE.

Ah, det går op for mig! Sten Sture var den
tid i Norge i et hemmeligt ærende. Vi Danske turde
ikke vide, at han var velsindet mod eders venner.

FRU INGER.

Forklædt som en ringe svend leved han en
vinter under tag med mig.

Den vinter tænkte jeg mindre og mindre på
rigets velfærd. - - Så fager en mand havde jeg
aldrig set. Og jeg var bleven henimod de fem og
tyve år - -

Næste høst kom Sten Sture igen. Og da han
atter drog bort, tog han med sig i al løndom et
spædt barn. Det var ikke menneskenes onde tunger,
som jeg frygted, men det vilde have skadet vor sag,
ifald det havde rygtedes, at Sten Sture stod mig
så nær.

Barnet blev sat til opfostring hos Peder Kanzler.
Jeg vented på bedre tider, som snart skulde komme.
Aldrig kom de. Sten Sture gifted sig to år efter i
Sverig, og da han døde, efterlod han sig enke -

OLAF SKAKTAVL.

- og med hende en lovlig arving til sit navn
og sine rettigheder.

FRU INGER.

Gang efter gang skrev jeg til Peder Kanzler og
bønfaldt ham om at give mig mit barn tilbage. Men
han vægred sig stadigen. "Slut eder fast og
ubrydelig til os", svared han, "så sender jeg eders søn til
Norge; før ikke". Hvor skulde jeg vove det? Vi
misfornøjede var dengang ilde set af mange
frygtagtige her i landet. Dersom disse fik nys i sagen
- o, jeg véd det! for at stække moderen, skulde
de gerne have beredt barnet den samme skæbne,
som kong Kristjern skulde fristet, om ikke flugten
havde frelst ham.

Men foruden <sp>det</sp>, var også Danskerne
virksomme. De forsømte hverken trusler eller løfter for
at drive mig over på sin side.

OLAF SKAKTAVL.

Begribeligt. Alles øjne vogted på eder, som på
den vindfløj, de skulde sejle efter.

FRU INGER.

Nu kom Herluf Hydefads oprør. Mindes I hin
tid, Olaf Skaktavl? Var det ikke, som om en
solfuld vår gik over hele landet! Stærke røster måned
mig at komme udenfor; - men jeg turde det ikke.
Jeg sad tvivlrådig - langt fra striden - på min
ensomme gård. Stundom var det, som om Gud
Herren selv råbte på mig; men da kom denne
dræbende angst igen og lamslog al vilje. "Hvem vil
sejre?" se, <sp>det</sp> var spørgsmålet, som idelig ringed
for mine øren.

Det var en kortvarig vår, som dengang brød
frem over Norge. Herluf Hydefad, og mangfoldige
med ham, lagdes på stejle og hjul i de måneder,
som fulgte på. Mig kunde ingen kræve til regnskab.
Og dog mangled det ikke på forblommede trusler
fra Danmark. Hvad, om de kendte hemmeligheden?
Tilslut vidste jeg ikke at tyde det anderledes, end
at de kendte den.

I slig en kvidefuld tid var det, at rigshovmester
Gyldenløve kom herop og forlangte mig tilægte. Lad
en ængstet moder tænke sig i mit sted -! En
måned efter var jeg rigshovmesterens hustru, - og
hjemløs i mine landsmænds hjerter.

Så kom de stille år. Ingen rejste sig mere.
Herrerne kunde trykke os ned så dybt og så tungt
de lysted. Der var stunder, da jeg væmmedes over
mig selv. Thi hvad havde jeg at gøre? Intet, uden
at ængstes, forhanes og føde døtre til verden. Mine
døtre! Gud må forlade mig det, ifald jeg ikke har
en moders hjerte for dem. Mine pligter som hustru
var mig et hoveriarbejde. Hvor kunde jeg så elske
mine døtre? O, med min søn var det anderledes!
<sp>Han</sp> var min sjæls eget barn. Han var den eneste,
som minded mig om den tid, da jeg var kvinde og
intet andet end kvinde. - Og ham havde de taget
fra mig! Han vokste op mellem fremmede, som
måske såede fordærvelsens sæd i ham! Olaf
Skaktavl, - havde jeg, som I, vandret jaget og forladt
på højfjeldet, i vinter og uvejr, - hvis jeg havde
havt mit barn i mine arme, - tro mig, jeg skulde
ikke have sørget og grædt så sårt, som jeg har
sørget og grædt for ham fra hans fødsel og til
denne time!

OLAF SKAKTAVL.

Der er min hånd. Jeg har dømt eder for hårdt,
fru Inger! Byd og råd over mig som før. Jeg skal
lystre. - Ja, ved alle hellige, - jeg véd, hvad det
vil sige at sørge for sit barn.

FRU INGER.

Voldsmænd slog eders. Men hvad er døden mod
en hvileløs angst gennem alle de lange år?

NJLS LYKKE.

Nu vel; det står i eders magt at ende denne
angst. Forson de stridende parter, så tænker ingen
af dem på at tilegne sig eders barn som borgen for
eders troskab.

FRU INGER
(hen for sig).

Dette er himlens hævn - -

(ser på ham.)

Sig kort og godt, hvad I fordrer.

NILS LYKKE.

Først fordrer jeg, at I skal kalde den 
nordenfjeldske almue under våben for at støtte de
misfornøjede i Sverig.

FRU INGER.

Og dernæst -?

NILS LYKKE.

- at I virker for, at den unge grev Sture kan
blive indsat i sin slægts rettigheder som Sverigs
styrer.

FRU INGER.

Han? I fordrer, at jeg  -?

OLAF  SKAKTAVL
(sagte).

Det er mange Svenskers ønske. Også vi vilde
være vel tjent dermed.

NILS LYKKE.

I betænker eder, min frue? I skælver for eders
søns sikkerhed. Hvor kan I da ønske noget bedre,
end at se hans halvbroder på tronen?

FRU INGER
(tankefuld).

Vel sandt; - vel sandt  -

NILS LYKKE
(betragter hende skarpt).

Medmindre der skulde være andre anslag igære -

FRU INGER.

Hvad mener I?

NILS LYKKE.

At Inger Gyldenløve pønsed på at blive -
kongemoder.

FRU INGER.

Nej, nej! Giv mig mit barn tilbage, så kan I
give kronerne til hvem I vil.

Men véd I da også, om grev Sture er villig -?

NILS LYKKE.

Derom kan han selv forvisse eder.

FRU INGER.

Han selv? Og når?

NILS LYKKE.

I denne time.

OLAF SKAKTAVL.

Hvordan?

FRU INGER.

Hvad siger I?

NILS LYKKE.

Med ét ord, at grev Sture befinder sig på Østråt.

OLAF SKAKTAVL.

Her?

NILS LYKKE
(til FRU INGER).

Det blev eder måske berettet, at jeg red selv
anden gennem porten? Greven var min følgesvend.

FRU INGER
(sagte).

Jeg er i hans vold. Her er intet valg længer.

(ser på ham og siger:)

Godt, herr rigsråd, - I skal få min forsikring
om bistand.

NILS LYKKE.

Skriftlig?

FRU INGER.

Som I begærer.

(hun går over til bordet på venstre side, sætter sig og tager
skrivesager frem af skuffen.)

NILS LYKKE
(afsides, ved bordet til højre).

Endelig sejrer jeg da!

FRU INGER
(efter et øjebliks betænkning, vender sig pludselig over stolen mod OLAF
SKAKTAVL og hvisker:)

Olaf Skaktavl, - nu véd jeg det med visshed,
- Nils Lykke er en forræder!

OLAF SKAKTAVL
(sagte).

Hvordan? I tror -?

FRU INGER.

Han pønser på svig.

(hun lægger papir tilrette og dypper pennen.)

OLAF SKAKTAVL.

Og dog vil I skrive en slig forsikring, som kan
volde eders undergang?

FRU INGER.

Stille; lad mig råde. Nej, vent, og hør
først --

(hun taler hviskende med ham.)

NILS LYKKE
(sagte, holder øje med dem).

Ah, rådslå kun, så meget I lyster! Nu er al
fare forbi. Med hendes skrevne tilsagn i lommen
kan jeg forklage hende, hvad time det skal være.
Endnu i denne nat et hemmeligt bud til Jens
Bjelke -. Jeg har mit ord i behold, når jeg
forsikrer ham, at den unge grev Sture ikke er på
Østråt. Og så imorgen, når vejen er fri, - til
Trondhjem med junkeren. Derfra tilskibs med ham
som fange til København. Sidder han først i tårnet
dernede, kan vi foreskrive fru Inger, hvad kår os
lyster. Og jeg -? Efter dette tænker jeg ikke,
kongen lægger sendelsen til Frankrig i andre hænder
end mine.

FRU INGER
(fremdeles hviskende til OLAF SKAKTAVL).

Nu, I har altså forstået mig?

OLAF SKAKTAVL.

Tilfulde. Lad det voves, som I vil.

(han går ud til højre i baggrunden.)

(NILS STENSSØN kommer ind gennem den forreste dør til højre, uden at
bemærkes af FRU INGER, der er begyndt at skrive.)

NILS STENSSØN
(med dæmpet stemme).

Herr ridder, - herr ridder!

NILS LYKKE
(hen imod ham).

Uforsigtige! Hvad vil I her? Har jeg ikke sagt.
I skulde vente derinde, til jeg kaldte på jer?

NILS STENSSØN.

Hvor kunde jeg det? Nu, da I har betroet mig,
at Inger Gyldenløve er min moder, nu tørster jeg
mere end nogensinde efter at se hende ansigt til
ansigt - -

O, det er hende! Hvor stolt og høj! Således
har jeg altid tænkt mig hende. Vær ikke ræd, kære
herre; - jeg skal ikke forgå mig. Siden jeg fik
denne hemmelighed at vide, kender jeg mig ligesom
ældre og sindigere. Jeg vil ikke længer være vild
og forfløjen. Jeg vil være som de andre adelige
junkere. - Hør, sig mig, - véd hun, at jeg er
her? I har vel forberedt hende?

NILS LYKKE.

Ja, visst nok har jeg det, men -

NILS STENSSØN.

Nu?

NILS LYKKE.

- hun vil ikke kendes ved jer som søn.

NILS STENSSØN.

Vil hun ikke kendes ved mig? Men hun er jo
min moder. - O, når der ikke er andet ivejen -
(han tager frem en ring, som han bærer i en snor om halsen.) - så
vis hende denne ring. Jeg har båret den fra mine
tidligste år. Den må hun vel vide besked om.

NILS LYKKE.

Gem ringen, menneske! Gem den, siger jeg!

I forstår mig ikke. Fru Inger tvivler ingenlunde
om, at I er hendes barn; men, - ja, se eder om;
se al denne rigdom; se alle disse mægtige forfædre
og frænder, hvis billeder prunker både højt og lavt
på alle vægge; og endelig hun selv, denne stolte
kvinde, der er vant til at byde som den første
adelsfrue i riget. Tror I, det kan være hende kært at
vise frem en fattig, uvidende svend for menneskenes
øjne og sige: se her, denne er min søn!

NILS STENSSØN.

Ja, I har visseligen ret. Jeg er fattig og
uvidende. Jeg har intet at byde hende i vederlag for
hvad jeg fordrer. O, aldrig har jeg følt mig tynget
af min armod før i denne stund! Men sig mig, -
hvad tror I, jeg skal gøre for at vinde hendes
godhed? Sig mig det, kære herre; I må dog vide det!

NILS LYKKE.

I skal vinde land og rige. Men indtil det kan
ske, må I vel vogte eder for at såre hendes øren
ved at ymte om slægtskab eller sligt. Hun vil te
sig, som om hun holdt eder for at være den
virkelige grev Sture, så længe til I selv gør eder værdig
at kaldes hendes søn.

NILS STENSSØN.

O, men så sig mig da -!

NILS LYKKE.

Stille; stille!

FRU INGER
(rejser sig og rækker ham papiret).

Herr ridder, - her har I mit tilsagn.

NILS LYKKE.

Jeg takker eder.

FRU INGER
(idet hun bemærker NILS STENSSØN).

Ah, - denne unge mand er  - ?

NILS LYKKE.

Ja, fru Inger, det er grev Sture.

FRU INGER
(afsides, ser stjålent på ham).

Træk for træk; - ja, ved Gud, - det er Sten
Stures søn!

(træder nærmere og siger med kold høflighed:)

Vær hilset under mit tag, herr greve! Det hviler
i eders hånd, hvorvidt vi inden et år skal velsigne
dette møde eller ej.

NILS STENSSØN.

I min hånd? O, byd mig, hvad jeg skal gøre!
Tro mig, jeg har både mod og vilje -

NILS LYKKE
(lytter urolig).

Hvad er det for larm og støj, fru Inger? Det
er nogen, som vil her ind. Hvad skal dette sige?

FRU INGER
(med hævet røst).

Det er ånderne, som vågner!

(OLAF SKAKTAVL, EJNAR HUK, BJØRN, FINN, samt MANGE BØNDER og
HUSKARLE kommer ind fra højre side i baggrunden.)

BØNDER og HUSKARLE.

Hil være fru Inger Gyldenløve!

FRU INGER
(til OLAF SKAKTAVL).

Har I sagt dem, hvad der er i gære?

OLAF SKAKTAVL.

Alt, hvad de behøver at vide, har jeg sagt dem.

FRU INGER
(til flokken).

Ja nu, mine trofaste husfolk og bønder, nu må
I væbne eder, som I bedst véd og kan. Hvad jeg
tidligere iaftes satte mig imod, det være eder nu i
fuldeste måde tilstedet. Og her stiller jeg frem
for eder den unge grev Sture, Sverigs vordende styrer,
- og Norges med, hvis Gud så vil det.

HELE MÆNGDEN.

Hil ham! Hil grev Sture!

(Almindelig bevægelse. Både bønder og huskarle udsøger sig våben og
ifører sig brystplader og stålhuer, alt under stor larm.)

NILS LYKKE
(sagte og urolig).

Ånderne vågner, sagde hun? På skrømt har
jeg manet oprørsdjævelen frem. Fordømt, om han
skulde vokse mig over hovedet!

FRU INGER
(til NILS STENSSØN).

Af mig modtager I her den første håndsrækning,
- treti ridende bønder, som skal følge og beskytte
eder. Tro mig, - inden I nåer grænsen, har mange
hundrede stillet sig under mit og eders mærke. Og
rejs så med Gud!

NILS STENSSØN.

Tak, - Inger Gyldenløve! Tak, - og vær
sikker på, I skal aldrig komme til at skamme eder
over - over grev Sture! Hvis I ser mig igen, da
har jeg vundet land og rige!

NILS LYKKE
(for sig selv).

Ja, <sp>hvis</sp> hun ser dig igen.

OLAF SKAKTAVL.

Hestene venter, I gode bønder! Er I så rede -?

BØNDERNE.

Ja, ja, ja!

NILS LYKKE
(urolig, til FRU INGER).

Hvordan? Det er da vel ikke eders agt allerede
nu inat -?

FRU INGER.

I dette øjeblik, herr ridder!

NILS LYKKE.

Nej, nej, umuligt!

FRU INGER.

Som jeg siger.

NILS LYKKE
(sagte til NILS STENSSØN.)

Lyd hende ikke!

NILS STENSSØN.

Hvor kan jeg andet! Jeg <sp>vil</sp>; jeg <sp>må</sp>!

NILS LYKKE.

Men det er eders  sikre fordærv -

NILS STENSSØN.

Lige godt! <sp>Hun</sp> har al rådighed over mig -

NILS LYKKE
(bydende).

Og <sp>jeg</sp>?

NILS STENSSØN.

Mit ord holder jeg; lid på det. Hemmeligheden
skal ikke komme over min mund, før I selv løser
mig. Men hun er min moder!

NILS LYKKE
(afsides).

Og Jens Bjelke, som lurer på vejen! Forbandet!
Han snapper mig byttet af hænderne -

(til FRU INGER.)

Vent til imorgen!

FRU INGER
(til NILS STENSSØN).

Grev Sture, - vil I lyde mig, eller ej?

NILS STENSSØN.

Tilhest!

(han går op mod baggrunden.)

NILS LYKKE
(afsides).

Den ulykkelige! Han véd ikke, hvad han gør.

(til FRU INGER.)

Nu, siden det skal så være, - lev vel!

(han bøjer sig hurtigt og vil gå.)

FRU INGER
(holder ham tilbage).

Nej, stands! Ikke så, herr ridder, - ikke så!

NILS LYKKE.

Hvad mener I?

FRU INGER
(med dæmpet stemme).

Nils Lykke, - I er en forræder! Stille! Lad
ingen mærke, at der er uro i høvedsmændenes lejr.
Peder Kanzlers tillid har I vundet ved en djævelsk
list, som jeg ikke mægter gennemskue. I har tvunget
mig til at øve oprørsfærd, - ikke for at støtte vor
sag, men for at fremme eders egne anslag, hvilke
de end monne være. Jeg kan ikke længer træde
tilbage. Men tro ikke derfor, at I har sejret! Jeg
skal vide at gøre eder uskadelig -.

NILS LYKKE
(lægger uvilkårligt hånden på sværdet).

Fru Inger!

FRU INGER.

Vær rolig, herr rigsråd! Det gælder ikke livet.
Men udenfor Østråts porte kommer I ikke, før sejren
er vor.

NILS LYKKE.

Død og ulykke!

FRU INGER.

Al modstand er unyttig. I slipper ikke herfra.
Forhold eder derfor stille; det er det klogeste, I
kan gøre.

NILS LYKKE
(hen for sig).

Ah, - jeg er overlistet. Hun har været
snedigere end jeg. (en tanke skyder op i ham.) Men om
jeg endda -?

FRU INGER
(sagte til OLAF SKAKTAVL).

Følg grev Stures trop lige til grænsen. Drag
så uopholdelig til Peder Kanzler og bring mig mit
barn. Nu har han ikke længer nogen grund til at
forholde mig, hvad mit er.

(tilføjer, da OLAF SKAKTAVL vil gå:)

Vent; et kendemærke -. Den, der bærer Sten
Stures ring, det er den rette.

OLAF SKAKTAVL.

Ved alle hellige, I skal få ham!

FRU INGER.

Tak, - tak, min trofaste ven!

NILS LYKKE
(til FINN, hvem han ubemærket har kaldt til sig, og med hvem han har
hvisket).

Altså, - se at liste dig ud. Lad ingen se dig.

En fjerdingvej herfra ligger Svenskerne i baghold.
Fortæl befalingsmanden, at grev Sture er død. Den
unge mand <sp>der</sp> må ikke antastes. Sig
befalingsmanden <sp>det</sp>. Sig ham, at junkerens liv er mig
tusender værd.

FINN.

Det skal ske.

FRU INGER
(der imidlertid har holdt øje med NILS LYKKE).

Og rejs nu alle med Gud! (pegende på NILS LYKKE.)
Denne ædle ridder <sp>der</sp> kan ikke bekvemme sig til
så hastigt at forlade sine venner på Østråt. Han vil
vente her hos mig til sejersbudskabet kommer.

NILS LYKKE
(for sig selv).

Djævel!

NILS STENSSØN
(griber hans hånd).

Tro mig, - I skal ikke komme til at vente
længe!

NILS LYKKE.

Det er godt; det er godt! (afsides.) Alt kan endnu
vindes. Hvis bare mit bud kommer betids til Jens
Bjelke -

FRU INGER
(til FOGDEN EJNAR HUK, pegende på FINN).

Og han <sp>der</sp> hensættes under sikker bevogtning
i borgekælderen.

FINN.

Jeg?

FOGDEN og HUSKARLENE.

Finn!

NILS LYKKE
(sagte).

Der brast mit sidste anker.

FRU INGER
(bydende).

I borgekælderen!

(EJNAR HUK, BJØRN og et par af GARDSFOLKENE fører FINN ud til venstre.)

ALLE DE ØVRIGE,
(undtagen NILS LYKKE, idet de stormer ud til højre):

Afsted! Tilhest, - tilhest! Hil være Inger
Gyldenløve!

FRU INGER
(tæt forbi NILS LYKKE, idet hun følger de bortdragende):

Hvem sejrer?

NILS LYKKE
(står alene igen).

Hvem? Ja, ve dig; - sejren blir dyrekøbt.
<sp>Jeg</sp> vasker mine hænder. Det er ikke <sp>mig</sp>, som
myrder ham.

Men mit bytte undslipper mig ligefuldt. Og
oprøret vokser og breder sig! - Ah, det er et
dumdristigt, et afsindigt spil, jeg her har indladt mig i!

(han lytter ved vinduet.)

Der rider de raslende ud igennem porten. -
Nu stænges der efter dem; - og her står jeg igen
som fange.

Ikke nogen mulighed for at slippe bort! Inden
en halv time falder Svenskerne over ham. Han har
treti vel væbnede ryttere med sig. Det vil gå på
livet løst.

Men hvis de nu alligevel fangede ham levende?
- Var jeg blot fri, så kunde jeg indhente Svenskerne,
inden de nåede grænsen, og få ham udleveret. (går
op mod vinduet i baggrunden og ser ud.) Fordømt. Vagt 
udenfor allevegne. Skulde der da ingen udvej være? (går
hurtigt nedover gulvet igen; pludselig standser han og lytter.)

Hvad er det? Sang og strengeleg. Det kommer
ligesom over fra jomfru Elines kammer. Ja, det er
hende, som synger. Altså oppe endnu - -

(en tanke synes at gennemfare ham.)

Eline! Ah, hvis <sp>det</sp> gik an! Hvis det lod sig
gøre, at -. Og hvorfor skulde det ikke lade sig
gøre? Er jeg ikke endnu mig selv? I visen heder det:

Hver en skøn-jomfru sukker så mod:
Gud give, Nils Lykke var mig huld og god!

Og <sp>hun</sp> -? - - Eline Gyldenløve skal
frelse mig!

(han går raskt men listende henimod den forreste dør til venstre.)

FEMTE AKT.

(Riddersalen.   Det er fremdeles nat.   Salen oplyses kun svagt af en
armstage, der står på bordet til højre i forgrunden.)

(FRU INGER GYLDENLØVE sidder ved bordet, fordybet i tanker.)

FRU   INGER
(efter et ophold).

Den kløgtigste i landet kalder de mig. Jeg tror,
jeg <sp>er</sp> det også. Den kløgtigste -. Der er ingen,
som véd, hvorfor jeg er den kløgtigste. I mere end
tyve år har jeg stridt for mit barns frelse. <sp>Det</sp> er
nøglen til gåden. <sp>Det</sp> gir vid i panden, det!

Vid? Hvor er min kløgt bleven af inat? Hvor
har jeg min omtanke henne? Det ringer og suser
for mine øren. Jeg ser skikkelser for mig, så
livagtigt, at jeg kunde gribe i dem.

(hun springer op.)

Herre min Jesus, - hvad er dette? Er jeg
ikke længer rådig over min forstand? Skulde det
komme dertil, at jeg - ?

(hun presser hænderne sammen om hovedet; derpå sætter hun sig atter
og siger roligere:)

O, det er intet. Det går over. Det har ingen
nød; - det går over.

Hvor her er fredsælt i salen inat. Hverken
fædre eller frænder ser truende på mig. Det trænges
ikke at hænge dem indad imod væggen.

(hun rejser sig igen.)

Ja, vel var det, at jeg endelig tog mod til mig.
Vi vil sejre; - og så står jeg ved målet. Jeg får
mit barn igen.

(hun tager lyset for at gå, men standser og siger hen for sig:)

Ved målet? Ved målet? At få ham tilbage?
Kun <sp>det</sp>, - og så intet videre?

(sætter atter stagen på bordet.)

Dette flygtige ord, som Nils Lykke således
kasted hen i vind og vejr -. Hvorledes kunde han
se min ufødte tanke?

(sagtere.)

Kongemoder. - Kongemoder, sagde han. -
Og hvorfor ikke? Har ikke min slægt før mig rådet
som konger, om de end ikke bar kongenavnet? Har
ikke <sp>min</sp> søn den samme adkomst til Sture-slægtens
rettigheder, som den anden? I Guds øjne har han
det, - såsandt der ellers er retfærd i himlen.

Og disse rettigheder har jeg i angstens stund
fraskrevet ham. Jeg har med ødsel hånd bortskænket
dem, som løsepenge for hans frihed.

Om de nu kunde vindes tilbage? - Vilde det
fortørne himlen, om jeg - ? Skal jeg tro, det kunde
kalde nye trængsler ned over mig, ifald jeg - ? -
Hvem véd; - hvem véd! Det tør være sikrest at
forsage. (hun tager atter lyset.) Jeg får jo mit barn igen.
<sp>Det</sp> må være nok. Jeg vil søge hvile. Alle de
forvovne tanker, - dem vil jeg sove fra mig.

(går mod baggrunden, men standser oppe på gulvet og siger grublende:)

Kongemoder!

(hun går langsomt ud til venstre i baggrunden.)

(Efter  et  kort ophold  kommer NILS LYKKE og ELINE GYLDENLØVE  lydløst
ind   fra  den  forreste  dør  til venstre.     NILS  LYKKE har en liden lygte i
hånden.)

NILS   LYKKE
(lyser spejdende omkring og hvisker):

Alt er stille.    Jeg må afsted.

ELINE.

O, så lad mig endnu en eneste gang se dig ind
i øjnene, førend du forlader mig.

NILS   LYKKE
(omfavner hende).

Eline!

ELINE
(efter et lidet ophold).

Kommer du aldrig mere til Østråt?

NILS   LYKKE.

Hvor kan du tvivle på det? Er du ikke fra
nu af min trolovede? - Men vil du også være
mig tro, Eline? Vil du ikke forglemme mig, inden
vi atter mødes?

ELINE.

Om jeg vil være dig tro? Har jeg da længer
nogen vilje? Mægted jeg vel at være dig utro, selv
om jeg vilde det? - Du kom ved nattetid; du
banked på min dør; - og jeg lukked dig ind. Du
talte til mig. Hvad var det du talte? Du stirred
mig ind i øjet. Hvad var det for en gådefuld magt,
der dåred mig og kogled mig ind som i et 
trolddoms-næt? (hun skjuler hurtigt sit ansigt ved hans skulder.) O,
se ikke på mig, Nils Lykke! Du må ikke se på
mig efter dette - -. Tro, siger du? Du <sp>har</sp>
mig jo. Jeg er jo <sp>din</sp>; - <sp>må</sp> være det - i al
evighed.

NILS   LYKKE.

Nu, ved min ridder-ære, så skal du også, inden
året er omme, sidde som frue i min fædreneborg!

ELINE.

Ingen løfter, Nils Lykke!    Sværg mig intet til.

NILS   LYKKE.

Hvad fattes dig? Hvorfor ryster du så
sørgmodigt med hovedet?

ELINE.

Fordi jeg véd, at de bløde ord, som dåred mit
sind, dem har du tilhvisket mangfoldige før mig. Nej,
nej, vredes ikke, du elskede! Jeg bebrejder dig
intet, således som jeg gjorde, da jeg endnu ikke
kendte dig. Nu skønner jeg jo, hvor højt du sigter
over alle andre. Hvor kan elskov være <sp>dig</sp> andet
end en leg og kvinden et legetøj?

NILS   LYKKE.

Eline, - hør mig!

ELINE.

Jeg er vokset op under lyden af dit navn. Jeg
hadede dette navn, fordi mig tykkedes, at alle kvinder
krænkedes ved din færd. Og dog, - hvor
forunderligt, - når jeg i drømme bygged op mit eget
vordende liv, da var altid du min helt, uden at jeg
selv vidste det. Nu skønner jeg det hele. Hvad
var det ikke jeg følte. Det var en anende, gådefuld
længsel efter dig, du eneste, - efter dig, som
engang skulde komme for at forklare mig al livets
herlighed.

NILS   LYKKE
(afsides, idet han sætter lygten fra sig på bordet).

Hvorledes er det fat med mig?    Denne svimle,
hendragende magt -. Er det således at føle
kærlighed, da har jeg aldrig vidst det før i denne stund.
- Skulde det ikke endnu være tid - ? Ah, dette
forfærdelige med Lucia!

(han synker ned i stolen.)

ELINE.

Hvad er det?    Så tungt et suk -

NILS   LYKKE.

O, intet, - intet!

Eline, - nu vil jeg skrifte ærligt for dig. Jeg
har bedraget både med ord og med øjne, og til
mangfoldige har jeg sagt, hvad jeg i denne nat har
tilhvisket dig. Men tro mig -

ELINE.

Stille! Ikke mere derom. Min kærlighed er jo
intet vederlag for den, du skænker mig. O nej;
jeg elsker dig, fordi ethvert af dine øjekast er et
kongebud, som byder det.

(hun lægger sig ned for hans fødder.)

O, lad mig endnu engang præge dette
kongebud dybt i mit sind, skønt jeg vel véd, at herinde
står det prentet for tid og for evighed.

Du gode Gud, - hvor jeg har været blind for
mig selv! Endnu iaftes sagde jeg til min moder:
"for at kunne leve må jeg bevare min stolthed".
Hvad er da min stolthed? Er det at vide mine
landsmænd fri, eller min slægt hædret over lande
og riger? O, nej; nej! Min kærlighed er min
stolthed. Den lille hund er stolt, når den tør sidde ved
sin herres fødder og snappe brødsmuler af hans
hånd. Således er også jeg stolt, sålænge jeg tør
sidde ved dine fødder, medens dine ord og dine øjne
nærer mig med livsens brød. Se; derfor siger jeg
til dig, hvad jeg nys sagde til min moder: "for at
kunne leve må jeg bevare min kærlighed"; thi i den
ligger min stolthed nu og alle dage.

NILS   LYKKE
(drager hende op på sit skød).

Nej, nej, - ikke for mine fødder, men ved min
side er din plads, - og det, hvor højt skæbnen end
kunde falde på at stille mig. Ja, Eline, - du har
ført mig ind på en bedre vej; og vorder det mig
engang forundt ved en berømmelig dåd at sone,
hvad jeg i min vilde ungdom har øvet, da skal
hæderen være din og min tilhobe.

ELINE.

O, du taler, som om jeg endnu var den Eline,
der iaftes slængte blomsterkosten for din fod.

I mine bøger har jeg læst om det brogede liv
i fjerne lande. Under hornets klang stævner ridderen
ud i den grønne lund med falken på sin hånd.
Således stævner også du gennem livet; - dit navn
klinger foran dig, hvor du drager hen. - Alt, hvad
<sp>jeg</sp> begærer af denne herlighed, er at få hvile som
falken ved din arm. Som <sp>den</sp> var også <sp>jeg</sp> blind
for lyset og for livet, indtil du løste bindet fra mine
øjne og lod mig svinge mig op over løvtoppene. -
Men, tro mig, - hvor dristigt jeg end spiler mine
vinger, så vender jeg dog altid tilbage til mit bur.

NILS   LYKKE
(rejser sig).

Så byder jeg også forgangenheden trods! Se
her; - tag denne ring, og vær <sp>min</sp> for Gud og
mennesker, - <sp>min</sp> - selv om de døde skulde få
urolige drømme derover.

ELINE.

Du gør mig ilde tilmode.   Hvad er det, som - ?

NILS   LYKKE.

Det er intet. Kom nu; lad mig sætte ringen på
din finger. - Se så; - nu har jeg fæstet dig!

ELINE.

<sp>Jeg</sp> Nils Lykkes brud! Det tykkes mig som
en drøm, alt, hvad her er hændt i denne nat. O,
men det er en fager drøm! Jeg er så let om brystet.
Der er ikke længer bitterhed og had i min hu.
Jeg vil gøre al min uret god igen. Jeg har været ukærlig
mod min moder. Imorgen går jeg ind til hende;
hun må forlade mig, hvad jeg har fejlet.

NILS   LYKKE.

Og give sit minde til vor pakt.

ELINE.

Det vil hun. O, jeg tror det visst. Min moder
er god; alle mennesker er gode; - jeg bærer ikke
længere nag til nogen, - undtagen én.

NILS   LYKKE.

Undtagen én ?

ELINE.

Ak, det er en sørgelig fortælling. Jeg havde
en søster -

NILS   LYKKE.

Lucia?

ELINE.

Kendte du Lucia?

NILS   LYKKE.

Nej,  nej; jeg har kun hørt hende nævne.

ELINE.

Også hun gav sit hjerte til en ridder. Han
bedrog hende; - nu er hun i himlen.

NILS   LYKKE.

Og du -?

ELINE.

Jeg hader ham.

NILS   LYKKE.

Had ham ikke! Er der barmhjertighed i dit
sind, så tilgiv ham, hvad han har syndet. Tro mig,
han bærer straffen i sit eget bryst.

ELINE.

Ham tilgiver jeg aldrig! Jeg <sp>kan</sp> ikke, selv
om jeg vilde det; thi så dyrt har jeg svoret - -

(lyttende.)

Hys!   Kan du høre - ?

NILS   LYKKE.

Hvilket?   Hvor?

ELINE.

Udenfor; langt borte. Der rider mange mænd
på landevejen.

NILS   LYKKE.

Ah, det er <sp>dem</sp>! Og jeg, som glemmer -!
Hidover kommer de. Så er der stor fare! Jeg må
afsted!

ELINE.

Men   hvorhen?     O,   Nils   Lykke,   hvad   dølger
du  -?

NILS   LYKKE.

Imorgen, Eline -; thi, ved Gud, da kommer
jeg igen. - Nu hurtig, - hvor er løngangen, som
du nævnte?

ELINE.

Gennem gravkælderen.    Se, - her er lemmen -

NILS   LYKKE.

Gravkælderen! (for sig selv.) Lige godt; reddes
må han!

ELINE.
(ved vinduet).

Rytterne er lige udenfor -

(hun rækker ham lygten.)

NILS   LYKKE.

Nu velan  -

(han begynder at stige ned.)

ELINE.

Gå frem gennem gangen indtil kisten med
dødningehovedet og det sorte kors; det er Lucias -

NILS   LYKKE
(stiger hurtigt op og slår lemmen i).

Lucias!    Fy - !

ELINE.

Hvad siger du?

NILS   LYKKE.

O, intet. Det var liglugten, som gjorde mig
svimmel.

ELINE.

Hør;  nu hamrer de på porten!

NILS   LYKKE
(lader lygten falde).

Ah,  det er for sent -!

(KAMMERSVENDEN BJØRN kommer ilsomt med lys i hånden fra højre.)

ELINE
(imod ham).

Hvad er det, Bjørn?    Hvad er det?

BJØRN.

Overfald!   Grev Sture - -

ELINE.

Grev Sture?   Hvad han?

NILS   LYKKE.

Har de dræbt ham?

BJØRN
(til ELINE).

Hvor er eders moder?

TO   HUSKARLE
(indstyrtende fra højre).

Fru Inger!    Fru Inger!

FRU   INGER   GYLDENLØVE,
(med en tændt armstage i hånden, kommer ind gennem den øverste dør
til venstre og siger hurtigt:)

Jeg véd alting. Ned i borggården med jer!
Hold porten åben for vore venner, men lukket for
alle andre.

(hun sætter stagen på bordet til venstre.    BJØRN og begge HUSKARLENE
går ud igen til højre.)

FRU   INGER
(til NILS LYKKE).

<sp>Det</sp> var altså snaren, herr rigsråd!

NILS   LYKKE.

Inger Gyldenløve, tro mig - !

FRU   INGER.

Et baghold, som skulde fange ham op, så snart
I havde fået hint tilsagn, der kan fælde mig!

NILS   LYKKE
(idet han tager papiret frem og river det istykker).

Her er eders tilsagn. Jeg beholder intet, som
kan vidne imod eder.

FRU   INGER.

Hvad gør I?

NILS   LYKKE.

Jeg beskærmer eder fra denne stund. Har jeg
forsyndet mig imod eder, - nu, ved himlen, så vil
jeg også prøve på at oprette min brøde. Men ud
<sp>må</sp> jeg nu, om jeg så skal <sp>hugge</sp> mig igennem
porten! - Eline, - sig din moder alt! - Og I, fru
Inger, lad vort regnskab være glemt! Vær højmodig
- og taus! Tro mig, I skal komme til at vide mig
stor tak, før dagen gryr.

(han går skyndsomt ud til højre.)

FRU   INGER
(ser hoverende efter ham).

Ret så!   Jeg forstår ham!

(vender sig til ELINE.)

Nils Lykke -?   Nu - ?

ELINE.

Han har banket på min dør og sat denne ring
på min finger.

FRU   INGER.

Og han har dig kær af hjertet?

ELINE.

Det har han sagt,  og jeg tror ham.

FRU   INGER.

Snildt handlet, Eline! Ha-ha, min herr ridder,
nu begynder <sp>jeg</sp>!

ELINE.

Min moder, - I er så besynderlig. O, ja, jeg
véd nok, - det er min ukærlige færd, som har
fortørnet eder.

FRU   INGER.

Visst ikke, kære Eline! Du er en lydig datter.
Du har lukket ham ind; du har hørt på hans fagre
ord. Jeg fatter tilfulde, hvad det har kostet dig;
thi jeg kender jo dit had -

ELINE.

Men, min moder -!

FRU   INGER.

Stille! Vi har mødt hinanden i vore anslag.
Hvorledes bar du dig ad, mit kløgtige barn? Jeg
så elskoven lyse ud af ham. Hold ham nu fast!
Drag ham tættere og tættere ind i garnet; og så -.
Ah, Eline, om vi kunde slide hans mensvorne hjerte
sønder i brystet på ham!

ELINE.

Ve mig; - hvad er det I siger?

FRU   INGER.

Lad ikke modet svigte dig. Hør på mig. Jeg
véd ordet, som skal holde dig oppe. Så vid da -
(lyttende.) Nu kæmper de udenfor porten. Besindighed!
Snart   gælder   det -   (hun vender sig atter til ELINE.)   Vid   da,
Nils Lykke var den,   der   lagde din søster i graven.

ELINE
(med et skrig).

Lucia!

FRU   INGER.

Det var ham, så sandt der er en hævner over os!

ELINE.

Da stå mig himlen bi!

FRU   INGER
(forfærdet).

Eline -?!

ELINE.

Jeg er hans trolovede for Gud.

FRU   INGER.

Ulykkelige barn, - hvad har du gjort?

ELINE
(med dump røst).

Forbrudt mit hjertes fred. - God nat, min
moder!

(hun går ud til venstre.)

FRU   INGER.

Ha-ha-ha -! Det bærer ned ad bakke med
Inger Gyldenløves slægt. <sp>Det</sp> var den sidste af
mine døtre.

Hvorfor kunde jeg ikke tiet? Havde hun intet
vidst, så var hun kanske bleven lykkelig - på en
måde.

<sp>Det</sp> skulde så være. <sp>Det</sp> står skrevet hist
oppe i stjernerne, at jeg skal bryde den ene grønne
gren efter den anden, indtil stammen står bladløs
tilbage.

Lad gå; lad gå! Nu får jeg min søn igen. På
de andre, på mine døtre vil jeg ikke tænke.

Regnskab? Gøre regnskab? - Ah, det er
først på den store uvejrsdag -. Det varer længe,
førend <sp>den</sp> kommer.

NILS   STENSSØN
(råber udenfor til højre).

Hej, - slå porten i!

FRU   INGER.

Grev Stures røst - !

NILS   STENSSØN,
(våbenløs  og med forrevne klæder,   kommer indstyrtende og råber med
fortvivlet latter:)

Vel mødt igen, Inger Gyldenløve!

FRU   INGER.

Hvad har I tabt?

NILS   STENSSØN.

Mit rige og mit liv!

FRU   INGER.

Og bønderne?   Mine svende; - hvor har I dem?

NILS   STENSSØN.

Ådslerne vil I finde langs landevejen. Hvem
der har taget resten, skal jeg ikke kunne sige jer.

OLAF   SKAKTAVL
(udenfor til højre).

Grev Sture!   Hvor er I?

NILS   STENSSØN.

Her; her!

OLAF SKAKTAVL
(kommer med et klæde om sin højre hånd).

FRU   INGER.

Ak, Olaf Skaktavl, også I -!

OLAF SKAKTAVL.

Det var ugørligt at slippe igennem.

FRU   INGER.

I er såret, ser jeg!

OLAF   SKAKTAVL.

Å, jeg  har  en   finger  mindre;   det er det hele.

NILS   STENSSØN.

Hvor er Svenskerne?

OLAF   SKAKTAVL.

I hælene på os.    De bryder porten op -

NILS   STENSSØN.

O, Jesus! Men nej, nej! Jeg <sp>kan</sp> ikke, -
jeg <sp>vil</sp> ikke dø!

OLAF   SKAKTAVL.

Et smuthul, fru Inger! Er her ingen krog, hvor
vi kan dølge ham?

FRU   INGER.

Men dersom de gennemsøger gården - ?

NILS   STENSSØN.

Ja, ja; så vil de finde mig! Og at slæbes bort
til fangenskab, eller at klynges op - ! O nej, Inger
Gyldenløve, - det véd jeg forvisst, - det vil I
aldrig tåle!

OLAF   SKAKTAVL
(lyttende).

Nu brast låsen.

FRU   INGER
(ved vinduet).

Der stormer mange mennesker ind i portrummet.

NILS   STENSSØN.

Og <sp>nu</sp> at lade mit liv! Nu, da det først ret
skulde begynde! Nu, da jeg så nylig har fået vide,
at jeg har noget at leve for. Nej, nej, nej! - Tro
ikke, at jeg er fejg, Inger Gyldenløve! Hvis der bare
måtte forundes mig så mange levedage, at jeg -

FRU   INGER.

Jeg hører dem alt nedenunder i borgestuen.

(bestemt til OLAF SKAKTAVL.)

Han <sp>må</sp> reddes - hvad det end  skal koste.

NILS   STENSSØN
(griber hendes hånd).

O,   det vidste jeg   nok;   -  I  er  ædel  og  god!

OLAF SKAKTAVL.

Men hvordan?   Når vi ikke kan skjule ham -

NILS   STENSSØN.

Ah, jeg har det; jeg har det!  Hemmeligheden -!

FRU INGER.

Hemmeligheden ?

NILS   STENSSØN.

Ja visst;  eders og min!

FRU   INGER.

Krist i himlen, - kender I den?

NILS   STENSSØN.

Fra først til sidst. Og nu, da livet står på
spil -. Hvor er herr Nils Lykke?

FRU   INGER.

Flygtet.

NILS   STENSSØN.

Flygtet? Da stå Gud mig bi; thi kun ridderen
kan løse min tunge. - Men livet er mere end et
løfte værd! Når den svenske høvedsmand kommer -

FRU   INGER.

Hvad så?   Hvad vil I gøre?

NILS   STENSSØN.

Købe liv og frihed;   -  åbenbare ham alt.

FRU   INGER.

O nej, nej;  -  vær barmhjertig!

NILS   STENSSØN.

Der er jo ingen anden redning. Når jeg har
fortalt ham, hvad jeg nu véd -

FRU   INGER
(ser på ham med undertrykt bevægelse).

Så er I frelst?

NILS   STENSSØN.

Ja, ja! Nils Lykke vil tale min sag. I ser, det
er det yderste middel.

FRU   INGER
(fattet og med eftertryk).

Det yderste middel? I har ret; - det yderste
middel tør hvermand friste. (peger op mod venstre.) Se,
derinde kan I skjule eder sålænge.

NILS   STENSSØN
(dæmpet).

Tro mig, - aldrig skal I komme til at angre
eders færd.

FRU   INGER
(halvt for sig selv).

Det give Gud, I sagde sandhed!

(NILS STENSSØN går hurtigt ud gennem den øverste dør til venstre.   OLAF
SKAKTAVL vil følge efter; men FRU INGER holder ham tilbage.)

FRU   INGER.

Forstod I, hvad han mente?

OLAF SKAKTAVL.

Den niding! Han forråder eders hemmelighed.
Han vil ofre eders søn for at frelse sig selv.

FRU   INGER.

Når det gælder livet, sagde han, så må det
yderste middel forsøges. - Godt og vel, Olaf
Skaktavl, - det ske, som han sagde!

OLAF   SKAKTAVL

Hvad mener I?

FRU   INGER.

Liv mod liv!   En af dem må gå under.

OLAF SKAKTAVL.

Ah,  -  I vil - ?

FRU   INGER.

Hvis ikke han derinde gøres stum, forinden han
får den svenske høvedsmand itale, så er min søn
tabt for mig. Ryddes han derimod tilside, så vil jeg
med tiden gøre fordring på alle hans adkomster til
fromme for mit eget barn. Da skal I se, at der
endnu er malm i Inger Ottisdatter. Lid på det, -
længe skal I ikke komme til at bie på den hævn,
som I nu i tyve år har tørstet efter. - Hører I?
Der kommer de opover trapperne! Olaf Skaktavl, -
det  hviler på  eder,   om jeg imorgen skal være som
en barnløs kvinde eller -

OLAF   SKAKTAVL.

Det ske! Jeg har endnu en rørig næve i behold.
(rækker hende hånden.) Inger Gyldenløve, - ved mig skal
ikke eders navn dø ud.

(han går ind i værelset til NILS STENSSØN.)

FRU   INGER
(bleg og rystende).

Tør jeg også vove  - ?

(der høres larm i værelset; hun iler med et skrig hen imod døren.)

Nej, nej,  -  det må ikke ske!

(et tungt fald høres derinde; hun  dækker ørerne til med begge hænder
og iler med  et  fortvivlet blik   fremover gulvet igen.    Efter  et  ophold
tager hun forsigtigt hænderne bort, lytter atter og siger sagte:)

Nu er det forbi. Alting er stille derinde. - Du
så det, Gud, - jeg betænkte mig! Men Olaf
Skaktavl var for rap på hånden.

OLAF SKAKTAVL
(kommer taus ind i salen).

FRU   INGER
(lidt efter, uden at se på ham).

Er det gjort?

OLAF   SKAKTAVL.

For ham kan I være tryg; - han forråder ingen.

FRU   INGER
(som før).

Han er altså stum?

OLAF   SKAKTAVL.

Sex tommer stål i brystet. Jeg fældte ham med
min venstre hånd.

FRU   INGER.

Ja, ja,   -  den højre var også for god til sligt.

OLAF   SKAKTAVL.

<sp>Det</sp> må I om; - tanken var eders. - Og nu
til Sverig! Fred med jer sålænge! Når vi næste
gang træffes på Østråt, kommer jeg selv anden.

(han går ud gennem den øverste dør til højre.)

FRU   INGER.

Blod på mine hænder. Dertil skulde det altså
komme! - Han begynder at blive mig dyrekøbt nu.

(KAMMERSVENDEN BJØRN  kommer  med  NOGLE   SVENSKE KRIGSKNÆGTE   ind
gennem den forreste dør til højre.)

EN   AF   KRIGSKNÆGTENE.

Tilgiv, hvis I er husets frue  -

FRU   INGER.

Er det grev Sture, I leder efter?

KRIGSKNÆGTEN.

Det er så.

FRU   INGER.

I er i så fald ikke på vildspor. Greven har
søgt tilflugt hos mig.

KRIGSKNÆGTEN.

Tilflugt? Forlad, min højædle frue, - men den
mægter I ej at give ham; thi -

FRU   INGER.

Hvad I der siger, har nok greven selv begrebet;
og derfor har han, - ja, se selv efter -, derfor
har han aflivet sig.

KRIGSKNÆGTEN,

Aflivet sig?

FRU   INGER.

Se selv efter, som jeg sagde. Der inde vil I
finde liget. Og da han nu allerede er stedet for en
anden dommer, så er det min bøn, at han føres
herfra med al den ære, som det sømmer sig hans
adelige byrd. - Bjørn, du véd, i lønkamret har min
egen kiste stået rede i mange år. (til KRIGSKNÆGTENE.)
I den beder jeg, at I vil føre grev Stures lig til
Sverig.

DEN   FORRIGE   KRIGSKNÆGT.

Det skal ske, som I byder, (til en af de andre.) Løb
du med dette budskab til herr Jens Bjelke. Han
holder med resten af rytterne borte på landevejen.
Vi andre får gå her ind og - -

(en af KRIGSKNÆGTENE  går ud til højre;  de øvrige går med BJØRN ind i
værelset til venstre.)

FRU   INGER
(går en stund taus og urolig omkring på gulvet).

Dersom ikke grev Sture sådan i en skynding
havde sagt verden farvel, så var han inden en
måned klynget op i galgen eller sat i bur for sin
levetid. Havde han været bedre tjent med en slig lod?

Eller også havde han købt sig fri ved at spille
mit barn i mine fienders vold. Er det så <sp>mig</sp>, der
har dræbt ham ? Værner ikke ulven selv om sin
yngel? Hvo tør da fælde dommen over mig, fordi
jeg hug en klo i den, der vilde røve mit kød og
blod? - Det er noget, som <sp>måtte</sp> så være.
Enhver moder havde gjort som jeg.

Men det er ikke tid til ørkesløse tanker nu.
Virke må jeg.

(hun sætter sig ved bordet til venstre.)

Jeg vil skrive til alle venner rundt om i landet.
Alle må de nu rejse sig og støtte den store sag.
En ny konge -; rigsstyrer først, og så konge - -

(hun begynder at skrive, men standser tankefuld og siger sagte:)

Hvem vil de vælge i den dødes sted? -
Kongemoder - ? Det er et vakkert ord. Der er kun én
hage ved det; - denne hæslige lighed med et andet
ord. - Konge<sp>moder</sp> og - konge<sp>morder</sp>. -
Kongemorder, - det er den, der tager en konges
liv. Kongemoder, - det er den, der skænker en
konge livet.

(hun rejser sig.)

Nu vel; jeg vil give vederlag for, hvad jeg har
taget. - Min søn skal vorde konge!

(hun sætter sig igen og tager fat på arbejdet,  men  lægger det atter fra
sig og læner sig tilbage i stolen.)

Det er altid noget uhyggeligt, så længe en ligger
lig i et hus. Det er derfor jeg kender mig så
sælsomt tilmode. (vender hovedet hvasst til siden, som om hun talte
til nogen.) Ikke det?   Hvoraf skulde det ellers komme?

(grublende.)

Er der da så stor en forskel på at fælde en
fiende og at slå en ihjæl? Knut Alfsøn havde med
sit sværd kløvet mangen pande; og dog var hans
egen så rolig som et barns. Hvorfor ser jeg da
altid dette - (gør en bevægelse, som når man hugger til med
en kniv.) - dette stød imod hjertet - og så den røde
blodflom bagefter?

(hun ringer og vedbliver at tale,  idet hun  rager  om mellem papirerne.)

Herefter vil jeg ikke vide noget af slige stygge
syner. Jeg vil være virksom både dag og nat. Og
om   en   måned  -  om  en  måned  kommer  min  søn
til mig -   -

BJØRN
(træder ind).

Var det eder,  som ringede,  min frue?

FRU   INGER
(skrivende).

Du skal hente flere lys. Herefterdags vil jeg
have mange lys i stuen.

BJØRN gar ud igen til venstre.)

FRU   INGER
(efter en stund, rejser sig med heftighed).

Nej, nej, nej; - jeg kan ikke føre pennen
inat! Det brænder og værker i mit hoved -

(opskræmt, lyttende.)

Hvad er <sp>det</sp>? Å, de skruer låget til på kisten
derinde.

Dengang jeg var barn, fortalte de mig eventyret
om ridder Åge, som kom med kisten på sin bag. -
Dersom nu han derinde en nat fik det indfald at
komme med kisten på sin bag og takke for lån?
(ler stille.) Hm, - vi voksne har ikke noget med vor
børnetro at skaffe. (heftigt.) Men slige eventyr duer
alligevel ikke! De volder urolige drømme. Når min
søn vorder konge, skal de forbydes.

(hun går et par gange frem og tilbage; derpå åbner hun vinduet.)

Hvorlænge plejer det gemenligen vare, forinden
et lig begynder at rådne? Alle stuer skal luftes
ud. Sålænge ikke det er gjort, er det usundt at
leve her.

(BJØRN kommer ind med to tændte armstager, som han sætter på bordene.)

FRU   INGER,
(der atter har taget fat på papirerne):

Det er ret. Lad mig se du kommer ihu, hvad
jeg sagde dig. Mange lys på bordet! - - Hvad
tager de sig nu for derinde?

BJØRN.

De holder endnu på at skrue kistelåget fast.

FRU   INGER
(skrivende).

Skruer de det <sp>godt</sp> fast?

BJØRN.

Så godt,  som det behøves.

FRU   INGER.

Ja, ja, - du kan ikke vide, hvor godt det
behøves. Se efter, at det gøres forsvarligt, (går hen til
ham med hånden fuld af papirer og siger hemmelighedsfuldt:) Bjørn,
du er en gammel mand; men jeg vil lægge dig én
ting på hjerte. Vær på din post mod alle
mennesker, - både mod dem, som er døde og mod dem,
som <sp>skal</sp> dø. - Gå nu ind - gå ind og se efter,
at de skruer kistelåget godt fast.

BJØRN
(sagte, hovedrystende).

Jeg kan ikke blive klog på hende.

(han går atter ind i værelset til venstre.)

FRU   INGER
(begynder  at forsegle  et brev, men kaster det halvfærdigt fra sig,  går
en stund op og ned, derpå siger hun med heftighed):

Dersom jeg var fejg, så havde jeg aldrig i
evighed gjort dette her! Dersom jeg var fejg, så havde
jeg skreget til mig selv:  hold inde, mens du endnu
har en slump salighed i behold for din sjæl!

(hendes  øje falder på Sten Stures billede; hun undviger synet og siger
sagte:)

Der ler han livagtigt ned til mig!    Fy!

(hun vender billedet om mod væggen uden at se på det.)

Hvorfor lo du? Var det, fordi jeg handled ilde
med din søn? Men den anden, - er ikke også han
din søn? Og han er <sp>min</p> tillige; mærk dig det!

(hun skotter stjålent henover billedrækken.)

Så vilde, som inat, har jeg aldrig set dem før.
De har øjnene med mig, hvor jeg står og går.
(stamper i gulvet.) Men jeg vil ikke vide af det! Jeg vil
have fred i mit hus! (begynder at vende alle billederne indad
mod væggen.) Ja, om det så var den hellige jomfru
Maria selv - -. Synes du det <sp>nu</sp> er påtide - ?
Hvorfor hørte du aldrig mine bønner, når jeg så
brændende bad om at få mit barn tilbage? Hvorfor?
Fordi munken i Wittenberg har ret: Der er ingen
mellem Gud og menneskene!

(hun ånder tungt og vedbliver under stedse stigende vildelse:)

Det er såre godt, at jeg véd besked om de ting.
Der er ingen, som har set, hvad der gik for sig
derinde. Der er ingen, som kan vidne imod mig.

(breder pludselig armene ud og hvisker:)

Min søn! Mit elskede barn! Kom til mig! Her
er jeg! - Hys! Jeg vil sige dig noget. Jeg er
forhadt deroppe - hinsides stjernerne - fordi jeg
fødte dig til verden. Det var meningen med mig,
at jeg skulde bære Gud Herrens mærke over riget.
Men jeg gik min egen vej. Det er derfor, jeg har
måttet lide så meget og så længe.

BJØRN
(kommer fra værelset til venstre).

Frue, jeg har at melde - -. Krist fri mig,
- hvad er dette?

FRU   INGER,
(der er stegen op i højsædet, som står ved væggen til bøjre):

Stille; stille! Jeg er kongemoder. De har kåret
min søn til konge. Det holdt hårdt, forinden det
kom så vidt; - thi det var med den vældige selv,
jeg havde at stride.

NILS   LYKKE
(kommer åndeløs ind fra højre).

Han er frelst! Jeg har Jens Bjelkes løfte. Fru
Inger, - vid at -

FRU   INGER.

Stille, siger jeg! Se, hvor det vrimler af
mennesker.

(en ligsalme høres inde fra værelset.)

Nu kommer kroningstoget. Hvilken stimmel!
Alle nejer de sig for kongemoderen. Ja, ja; hun
har også stridt for sin søn - så længe til hun fik
røde hænder deraf. - Hvor er mine døtre? Jeg
ser dem ikke.

NILS   LYKKE.

Guds blod,   -  hvad er her sket?

FRU   INGER.

Mine døtre; - mine fagre døtre!   Jeg har ingen
mere.    Jeg havde   én igen,   og hende misted jeg,  da
hun  skulde stige i brudesengen. (hviskende.) Lucia lå
lig i den.   Der var ikke plads for to.

NILS   LYKKE.

Ah, - dertil er det altså kommet! Herrens
hævn har rammet mig.

FRU   INGER.

Kan I se ham? Se, se! Det er kongen. Det
er Inger Gyldenløves søn! Jeg kender ham på
kronen og på Sten Stures ring, som han bærer om
halsen. - Hør, hvor lystigt det klinger. Han
nærmer sig! Jeg har ham snart i min favn! Ha, ha,
- hvem sejrer, Gud eller jeg?

(KRIGSKNÆGTENE kommer ud med kisten.)

FRU   INGER
(griber sig om hovedet og råber):

Liget! - (hviskende.) Fy; det er en hæslig drøm.

(hun synker ned i højsædet.)

JENS   BJELKE,
(som er trådt ind fra højre, standser og råber overrasket):

Død!   Altså dog -

EN   AF   KRIGSKNÆGTENE.

Selv har han  -

JENS   BJELKE
(med et blik til NILS LYKKE).

Han selv  - ?

NILS   LYKKE.

Hys!

FRU   INGER
(mat og besindende sig).

Ja, rigtig; - nu kommer jeg det altsammen ihu.

JENS   BJELKE
(til KRIGSKNÆGTENE).

Sæt liget ned.   Det er ikke grev Sture.

EN   AF   KRIGSKNÆGTENE.

Tilgiv,   herr  ridder;   -   men   denne   ring,   som
han bar om sin hals  -

NILS   LYKKE
(griber ham i armen).

Ti;  ti!

FRU   INGER
(farer ivejret).

Ringen?   Ringen!

(hun iler hen og river den til sig.)

Sten  Stures  ring!   (med et skrig.)   O,  Jesus  Krist,
-  min søn!

(hun kaster sig ned over kisten.)

KRIGSKNÆGTENE.

Hendes søn?

JENS   BJELKE
(på samme tid).

Inger Gyldenløves søn?

NILS   LYKKE.

Så er det.

JENS   BJELKE.

Men hvorfor sagde I mig ikke  - - ?

BJØRN,
(der forsøger at løfte hende op):

Hjælp;  hjælp!   Min  frue,  -  hvad  fattes eder?

FRU   INGER
(med mat røst, idet hun hæver sig halvt ivejret):

Hvad der fattes - ? Én kiste til. En grav
hos mit barn  - -

(Hun synker atter kraftløs ned over kisten.   NILS LYKKE går hurtigt ud
til højre.   Almindelig bevægelse blandt de øvrige.)

