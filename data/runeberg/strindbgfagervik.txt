SAMLADE SKRIFTER
AV
AUGUST STRINDBERG

TRETTIOSJUNDE DELEN

FAGERVIK OCH SKAMSUND
SAMT
ORDALEK OCH SMÅKONST

STOCKHOLM
ALBERT BONNIERS FÖRLAG

FAGERVIK OCH SKAMSUND
SAMT
ORDALEK OCH SMÅKONST

AV
AUGUST STRINDBERG

STOCKHOLM
ALBERT BONNIERS FÖRLAG
Copyright. Albert Bonnier 1916.

STOCKHOLM
ALB. BONNIERS BOKTRYCKERI 1916
FAGERVIK OCH SKAMSUND

<chapter name="Inledning.">
<h1>Inledning.</h1>

När man skall segla in från havet med bidevind,
har man land på båda sidor; och ligger man för
babords halsar, ser man endast en lång ful lågländ
ö med röda trästugor i back-knallar. Det ligger något
särskilt småaktigt styggt över det landet, utan att
det förmår lyfta sig till det rysliga. Bergen sakna
varje djärvhet i linjen, som kunde höja dem till rang
av klippor; det är bara bergknallar, slitna av
klackjärn och trätofflor, här och där vita, glaserade av
en liten skogseld. De små bestånden av gran och
tall äro så tjuvhuggna, angnagda, att de
kvarlämnade träden endast tyckas stå där för syns skull,
skyddade av lotsverket för att tjäna som landmärken.
Tråkigt, utpinat, utätet, vardagligt sträcker sig
Skamsund utmed inseglingen. Svart, tillstängt, som ett
gammaldags igenlagt bränneri ligger Karantänshuset
i stranden; fiskarbodarne taga vid; vid stora bryggan
synes handelsboden, längre upp bönehuset, grått,
rätlinjigt, strävt; och så en flock stugor anpassade till
villor med deras glasverandor. Över utkiksberget
ligger ett garnityr med röda svinstior, och när
utfodringen sker, skriker det som om berget låg i
barnsnöd.

I en dalsänka, där litet matjord samlat sig, vilar
på stenfot ett ljusgrönt större hus, med vita
fönsterkarmar och blommiga gardiner; det är det enda
leende, som denna ö tillåter sig. Där bor den gode
lotsåldermannen, som skaffar vägvisare och sköter en
liten ledfyr.

Segelstället har under tiden, brassat bidevind,
skymt för den andra sidan av segelrännan, och nu
när man vänder genom vind och lägger sig för
styrbords halsar, visar sig den andra stranden som en
syn, en sommardröm. Ljusa låga alstränder med
vassvikar, små vita, blå, rosenröda
sockerstånds-villor med fruktträd och blomsterrabatter, bryggor
och badhus, båtar med segel och vimplar;
hundraåriga ekar resa sina gröna kupoler över
blomstermattor, en liten åkerlapp med vajande råg, en
bergbacke med björkar, en slingrande väg under
hasselbuskar. Mitt i byn reser sig värdshuset med kastellet,
musikpaviljongen med lyran på taket, den rosenröda
kägelbanan, den lätta sommarteatern. Här ser allt
ut vara ordnat till den tre månaders långa fest, som
heter sommaren.

Fagervik heter ön, och fager är den, men den
skulle icke vara så fager om ej Skamsundslandet låge
mitt emot som en vågbrytare, den där skyddade för
havets brottsjöar och tog emot de råa nordostvindarne.

Mitt i lustgården reser sig dock en stram vit
byggnad i två våningar med kronflagg hissad på
stången i trädgården: det är tullkammaren, och
postkontoret med telegrafen.

Nekas kan ej att Fagervikarne syntes födda med
ett blidare öde än Skamsundarne; de voro också
ljusare i sinnet, älskade ett glas och en sång, muntra
historier och samkväm.

På Skamsund däremot bodde folk av en mörkare
art med hårdare öden. Myndigheterna där på ön,
karantänmästarn och lotsåldermannen, voro
härsklystna, hatfulla, hämndgiriga, två tyranner, som ansett
sig ha förfelat högre kallelser, och ehuru deras
storheter voro ojämförliga, då den ena sorterade under
sjöministern, den andra under civilministern, höllo
de sig båda som högsta myndighet på Skamsund,
där innevånarne också voro delade i två partier, som
fejdade, bojkottade, spionerade, rapporterade.
Tidtals blev dock spänningen så stark, att striden
upphörde av sig själv; man gick och fruktade varandra
så att ingen vågade lyfta tass; haten höllo varandra
i jämvikt, så att ett dovt lugn rådde till nästa utbrott.

Men Skamsund ägde sin yttersida mot havet.
Där hade människor sökt sina bostäder för att gömma
sig, dölja sina sår, avvakta att tid lades emellan ett
felsteg och att glömskan jordade ner ledsamheter.
Dessa människor kände varandras hemligheter, men
erfarenheten hade lärt dem, att så länge de höllo
varandra i aktning, blevo de själva respekterade.

Yttersidan var stenig och söndersliten med en
hel flottilj av kobbar och skär utanför; den liknade
ett övervattensrev där alla dessa människor strandat.
De voro tysta och otillgängliga, nyktra, ärliga, och
besökte alla bönhuset. Aldrig deltogo de i
partistriderna, de sade sig icke veta något om den saken;
det enda som förmådde dem till agitera var
spritfrågan, och särskilt att få bort utskänkningen på
Fagervik. Men som det röstades efter fyrk på
kommunalen, så var det en mycket svår sak.
De bodde mot solens uppgång och öppna havet,
och om morgnarne låg deras by som i ett ljushav.
Då kommo de hem från grynnfisket och sågo stugor
och täppor i påljus, som lyste upp varje vrå, varje
skreva, och då blev livet dem lättare; men mot
aftonen lågo de i skuggan av åsen, som skilde dem
från själva Skamsund, och då kastades långa skuggor
in i deras liv, och den östra himmelen låg ju alltid
blygrå som fult väder även vid den klaraste
solnedgång i väster. Denna ås utgjorde skiljomuren mellan
dem och samhället. Ingen beträdde den i onödan, ty
däruppifrån såg man över till Fagervik, och man
kunde även med landvind höra sång, musik. Barnen
voro förbjudna att gå upp på åsen mellan 1:sta juni
och 1:sta september eller under badsäsongen, och
de skickades aldrig till handelsboden. Bönhuset låg
visserligen på den farliga gränsen, men inbäddat i
en grandunge och så att endast takåsen syntes.

En mil rätt ut till havs syntes fyren, vitglänsande 
om dagen när solen sken, om natten osynlig,
men utsändande i mörkret sin ljusstråle, tre mil runt
omkring och mera. Norr om fyren förlades höstetid
det röda fyrskeppet, rött som en eldsvåda när solen
lyste på't.

Sådan var nejden, där många sällsamma
människoöden fullbordades, vilka vi nu skola förtälja efter
egna erfarenheter och andras uppgifter.
</chapter>
<chapter name="En barnsaga.">

<h1>En barnsaga.</h1>

På baksidan av Skamsund bodde bland andra
förolyckade avskedade lotsen Öman. Han hade tjänat
till sitt trettisjunde år, då han en klar natt satte bort
en finsk skonare. Hur det gick till kunde han icke
förklara, ty han hade haft redig pejling på ledfyren,
visste var grundet låg, hade god styrsel på skutan...
det förblev outrett! Inför krigsrätten svor han att
han icke smakat starkt det dygnet, men alldenstund
han eljes brukade dricka, antogs det att han varit
drucken, och därför blev han ifrån tjänsten samt
dömd att ersätta skuta och last med femtitusen
kronor.

Det var oförsiktigt av rätten att i domen införa
talet om starka drycker, då mannen bevisligen varit
nykter den dagen olyckan skedde, ty därigenom fick
Öman ett övertag, enär man varit formellt orättvis
mot honom.

Om dagen när han kom ut från Rätten på
Skeppsholmen med frånsprättade galoner och mössplåt i
fickan tyckte han att staden ändrat utseende.
Sjökrigsskolan låg visserligen kvar på sin plats, men
den såg liten och främmande ut. Förut hade den
imponerat på honom, föreställt det oupphinneliga, det
högsta i hans lilla värld, där han stod längst ner,

vördande, blint beundrande, böjande sig för makten
och det högre vetandet. Nu när han var utlöst ur
den kretsen, föll respekten med ens bort. De hade
numera ingenting att säga över honom, måttet
saknades och han var icke längre under dem; han befann
sig utanför, kunde icke jämföra sig med dem, kände
att han var fri och att olyckan förstorat honom.

Så kom han ut till Skamsund igen. Det var en
eftermiddag, när ångbåten lade till vid bryggan.
Lotsar stodo där och hängde, några verkligen i avsikt
att visa kamraten sitt deltagande, andra bara för
att få se hur han såg ut. Ett tungt allvar rådde där
i grupperna på stranden, ty var och en kände att
samma olycka kunde drabba den bäste och när som
hälst, ty knappast ett skeppsbrott därute hade kunnat
förklaras riktigt.

Innan landgången kom ut, stod Öman och
plockade trådsändar från rockärmens slag där galonerna
suttit. Han hade hela vägen läst över vad han skulle
säga, och han hade räknat ut hur han skulle se dem
i ögonen, ty han kunde se folk i ögonen, då han hade
rent samvete.

Han lyftade handsäcken från bänken, och stack
i detsamma biljetten i munnen för att ha händerna
lediga; gjorde sig bred i bringan när han gick över
landgången, hälsade mästerlotsen, men glömde
därigenom biljetten, så att styrmannen själv med ett
lustigt ord måste taga den från hans läppar. Detta
åstadkom en rubbning i hans uppgjorda program för
hemkomsten, det högtidliga hade girat över i det
komiska och att söka kravla sig upp igen var icke
värt.

Mötet antog således en ganska vardaglig prägel.
-- Stå på dig, gamle gosse, hälsade
mästerlotsen. Och därmed var allt sagt, ty de andra
lotsarne nickade bara bifall, glada att vara ifrån'et.

Öman gick mörk uppåt åsen, bakom vilken hans
stuga låg. Hustru hade han icke som väntade, ty han
var änkling, men han hade en tioårig son. Den vågade
väl icke knysta, men han hade ett ansikte, som kunde
göra miner, och han hade ögon, som icke kunde
hindras att tala. För att avstyra all meddelsamhet
från den sidan, öppnade fadren dörren med ett ryck
och kastade en befallning åt gossen, som satt vid
spiseln och sysslade med långrevslådan: -- Gå ut i
sjöbon, Torkel, och nacka opp näten! Här skall
fiskas!

Torkel gick, gladare än han själv hoppats, ty
han såg fadren fri och modfull.

I tre dagar gick Öman omkring i kamraternas
stugor och beklagade sig över den orättvisa som
vederfarits honom. Första dagen fick han medhåll;
men andra dagen mojnade medlidandet och han mötte
nedfällda ögonlock som sade honom, att en gardin
var fälld mellan dem och honom. Då fick han något
att stå emot och riva ner.

-- Var jag kanske inte nykter just den dagen?
Si, om jag bara hade tagit en tår just den dagen,
så skulle jag inte sagt ett ord! Detta  upprepade
han så många gånger, att han tröttade och blev
odräglig. Det märkte han och nu kastade han sig
upp på de höga siffrorna. -- Två tusen kronor om
året kunde jag tjäna, och nu äro de vräkta i sjön!
Fem-ti-tu-sen är jag dömd att betala! Fem-ti-tu-sen...
(det var riktigt läckert att tugga en så stor siffra),
jag undrar just, var jag ska ta  dem ifrån! Ingen
kunde svara på det, men det gav en viss respekt att
han hade så stora skulder. -- Fem-ti-tu-sen! Ja, de tar
stugan förstås, och jag får göra konkurs!

På tredje dagen var all glans borta från Öman,
och han mötte bara ryggar och brådskande åtbörder.
Då gick han ner i lotsstugan där han hade alla
gökarne insamlade som i en notkil, och nu vävade
han om igen. En avvisande tystnad rådde, endast
avbruten av några tobaksloskor som smällde i
golvplankorna.

För att bereda någon omväxling hade han nu
flyttat fram de femti tusena till inledningsspråk och
bakefter som omkväde kom det där: -- Ja si om jag
bara tagit en enda sup den dagen. När han tog om
det för tredje gången reste mästerlotsen huvudet och
talade ur skägget. -- Hör du Viktor, du är en gammal
fyllhund, och du vet att om en fyllhund glömmer
att supa en enda dag, så blir han oklar i knoppen.
Alltså är det likgiltigt för rättvisan, om du gick i
vardagsrus eller i vanskött bakrus. Du har satt bort
en skuta i vackert väder och därför har du fått ditt
rättvisa straff. Gå nu hem och se om ditt hus, och
laga att du tar dig till något, så du slipper komma
på fattigvården! Är det klart?

Öman försökte fåfängt hitta ett ord. Tungan
var lamslagen, och talande med ögonen backade han
mot dörren för att icke se ut som om han väjnde
ryggen. I själva dörren fick han målet igen, men
förståndet var borta. -- Ajö med er, era d-r, sa han.

När han gick förbi åldermannens, stod
husbonden på trappan, nickade vänligt åt Öman och ropade:
-- Kom in Viktor, så få vi spraka! Öman besvarade
icke hälsningen, utan gick vidare. -- Vad har jag
med den där att göra? mumlade han, och kände sig
upprättad.

Men när han kom hem gick han icke in i stugan,
utan tog yxan från väggen och travade ut på ön.
Det var hans vanliga vid upprörda tillfällen att gå
på skogen med yxan och fälla. Han ägde nämligen
en liten skogslott, och i dag hade den fått ett nytt
intresse, ty den skulle med stugan gå på auktion.

När han kom in under granarna märkte han,
huru annorlunda allt såg ut i dag. Väl kände han
sina trän, men de voro liksom främmande nu. Där
hade han bryggveden; det var pängar i handen, ty
den kunde säljas varje höst när storbåten kom. Där
hade han sparat några raka släta till båtbord. Han
hade sparat -- åt vem? Där stodo några enkom
krokiga björkar, vuxna av naturen till vränger i en
skötbåt. Och där: sex sköna mastämnen -- som han
lämnat för att ha till gossens konfirmation, så hade
han räknat ut att de skulle vara mogna vid det
laget.

Nu var det icke hans längre, utan de tillhörde
assuransen. Ass-u-ransen? Ja, men inte ännu.
Fjärdingsman skulle först komma och stämma, och så
skulle det bli auktion, någonstans oppe i land, vid
kyrkan, i tingshuset. Och di skulle min själ få si
sig om...

I dag hade han en mångdubbel njutning att
slänga yxan i trädstammarne. Det gick inte löst
på ved och timmer, utan på de dyraste virkena, och
mastträd, båtbord, arämnen föllo som strå, och
späntades sönder. Han hettades upp av ansträngning
och hat; och när en väldig fura föll med brak, log
han. Den glasklara saven rann som vita blodet, och
topparne brötos i fallet. Det var ett slagfält och
det ljusnade i skogen och sinnet alltefter som yxan
röjde, förstörde, hämnades. Fiender, osynliga
fiender, okända också gick det ut över. Om någon
frågat vilka, skulle han endast ha kunnat svara, att
han hatade allt och alla, ty ingen viss hade
förnärmat honom, och olyckan hade kommit från samma
hemlighetsfulla håll som vind och vågor.

Där hans uttömda krafter icke räckte att fälla,
begränsade han sig till att blecka i trästammarne, och
han hade nu farit över sin skog och nått åsen som
här reste sig till ett berg. Med yxan i ena handen
stormade han den lodräta klippväggen och var snart
uppe. Där stod en hundraårig tall som för länge
sen förlorat toppen, sedan vuxit i krokiga vinklar
och nu endast ägde två oerhörda grenar, som
sträcktes ut en på var sida likt två seniga armar som
vinkade en signal. Tallen begagnades även av
sjöfarande ute på havet som landmärke och lotsarne
hade omgivit den med en helgd som skyddat den
från åverkan. Förr hade den även tjänat som
utkik och behöll ännu en halvmurken björngång som
trappstege.

Lotsen äntrade, och såg nu havet under sig.
Därute låg skonaren på grundet och pekade med
sina avriggade master på det särskilda sätt som vrak
bruka peka, icke rätt upp och ner, och icke heller
åt ena sidan som när ett fartyg har slagsida, utan
på ett fånigt sätt, ofärdigt krymplingsaktigt, hit och
dit, med förlorad styrsel, ett dött ting. -- Ligg där,
du, sade han inåt sig själv, utan en känsla av
deltagande eller ånger. Snarare uttryckte hans hårda
drag en viss tillfredsställelse och en stolthet över
att ha varit upphovet till en händelse, tämligen
ovanlig och väckande mycket larm.

Han steg ner ur trädet, liksom gripen av en
hastig ingivelse. Och i nästa ögonblick vid roten:

-- Det är min tall! sade han. Om det blir
skeppsbrott därute då? -- Så mycket bättre! Vad
rör det mig?

-- Det är min tall, stavade han fram med ett
yxhugg för varje.

Det fridlysta, heliga trädet som pekat vägen för
sjömännen norr- och söderifrån, som räckt ut sina
armar och öppnat sin famn för dem som kommo
österifrån, det fanns icke mer. Öman hade fått lugn
och nästan upprättelse. -- Nu skall de skriva om det
här, förstås, och styrelsen måste skicka cirkulär, att
landkänningen på Skamsölandet är indragen. Håhå!
-- Han lade handen över munnen för att dölja ett
skratt.

Efter den dagen gingo lotsarne omkring och
kände sig förträffliga, alldeles som de skolpojkar,
vilka icke fått stryk den dagen. De kallade Öman
niding; och hälsade icke på honom. När de själva
hade begått någon skamlig gärning i hemlighet, så
samlades de i lotsstugan och beskärmade sig över
Öman, och vad den otärda supen varit för Öman,
det blev nu tallen för dem. -- Ja, si hade han bara
låtit bli tallen... Men Öman blev även en
syndabock och ett stående försoningsoffer. Om två lotsar
råkade i träta, så förliktes de genast bara Öman kom
på tal, ty då kastade de sig och sitt mellanvarande
på honom, och fanns det någon möjlighet, så skyllde
de på honom. Denna vana att »skylla på Öman»
utvecklades alldeles otroligt sedan ett klipskt huvud
uppfunnit att Öman hade onda ögon. Detta hade en
zigenare hittat på. Läsarne vände saken så, att Ömans
brott gick igen och att det tyngde på alla och drog
olyckor till dem, liksom Jona orsakade stormen på
havet.

Själv gick Öman undan, levde i en viss kraftfull
spänning framkallad av de andras hat. Värre blev
det med sonen, ty barnens grymhet var större än de
gamles. Han fick gå ensam, när han icke var ute
på sjön och hjälpte fadren fiska. Och när de voro på
tu man hand var fadren stel, syntes generad,
besvärad; sträng var han, men icke hård. En tio års
gosse kunde ju inte vara något sällskap för en vuxen.

*

Far och son hade röjt sjöboden där eldstad
fanns och inrättat den till bostad, då stugan skulle
gå på auktion. Torkel trodde bara det gällde att
hyra ut stugan till badgäster och levde sina dagar
ganska obekymrad. När han icke var på sjön att
fiska, gick han i stranden, alltid åt havssidan, ty den
andra sidan åt Fagervik var honom dels förbjuden,
dels var den honom bliven fientlig.

Här på utkanten däremot i den stora
ensamheten hade han fritt utrymme. Skamsundslandet
bestod nämligen av en ö, en mil lång ungefär. Gossen
hade hittills följt stranden kanske en fjärdingsväg,
men alltefter som han rände upp sträckte han ut
vandringarne, så att ön tycktes växa i kapp med
honom.

Här i stränderna fanns så mycket att se på, och
med varje ny vind kom det något nytt. Rikaste
skörden gjorde han där två stenhällar bildat ett prång;
där var en riktig soplår. Mest var det halm och
vassrör, sedan nätpollror av näver, notvakare, barkbåtar
och korkar. När han lärt läsa innantill var det något
nytt att känna bomärkena som voro inbrända på öskar
och avbrutna årtullar; bryggeriets namn tryckt på
korkarne. Korkarne erbjödo den mesta omväxlingen,
särskilt om sommaren, då kuttrarne vid Fagervik
avlämnade största gärden. Med sydlig vind drevo de
till havs och vid nästa nordan sökte de sig in på
baksidan av Skamsundslandet. Första gången han
hittade en champagnekork var en tilldragelse i hans
liv. Han undrade en hel timma hur en sådan kunde
gå ner i en buteljhals. Han tuggade på den som han
sett sin far göra, men den blev ändå vidare.
Bryggarns namn var också underligt. Moet-et-Chandon
Reims och där var ofta spår av guld eller silver
på den.

De långa flata vikarne med finaste skrivsand,
tyckte han mest om. Där låg den uppkastade tången
som en drivbänk, och i den växte det purpurröda
Fackelblomstret, den guldgula Lysingen, den
gredelina Astern, vita Havsrättikan. Och där funnos
snäckskal, skelett av fiskar, någon gång ett fågelskrov.

Långa sträckor var vattenkanten otillgänglig för
idel stenblock. Där låg huggormen under
Vändelörtens ljusröda parasoller, och dit hade ofta en
sjöfågel tagit sin tillflykt.

En tvärbrant udde stängde stundom vägen, och
då var det att gå opp i skogen.

En sådan udde hade hittills varit målet för hans
vandringar. Det var visst intet förbud att gå längre,
men bergväggen utgjorde ett sådant avvisande
stängsel att han inte kommit sig för att framtränga längre.
Dessutom fanns här så mycket förströelser som kunde
utfylla timmar. Vid bergbranten stodo fiskar och
lekte, och när det var varmt, kunde man taga sovande
gäddor med rännsnaror, det vill säga om turen var
god. På berget växte en timmertall och högst uppe
i kronan hade en fiskgjuse rett sitt bo, platt och öppet
som ett fat. Att kunna få en sten inkastad i boet
drog alltid en timme eller par, och när de väldiga
fåglarna då lyfte på vingarne och skreko, kändes det
som ett övertag över dessa fiskvattnens herrar och
rövare.

I dag, efter allt ovanligt som skett hemma, erfor
han ett behov att sträcka ut, se nytt och få reda på
världen där ute på ön. Han visste att där lågo
bondgårdar, villor, handelsbodar, och han hade om
söndagarne hört klockorna ringa ifrån den kyrka han
aldrig sett. Där skulle prästen bo, länsman också,
men man hade först storskogen framför, och där
gick älgar som visserligen kunde skrämma en men
ej voro farliga. Värre var det med tjurn. Den hade
han en gång hört flåsa bakom buskarne, och det var
mera olycksbådande än ramandet. Nyhetsbegäret
rådde dock på betänkligheterna och han trädde in i
dunklet. Vände sig dock en gång om för att hämta
styrka ur havets oändliga öppna ljusrymd.

Det var mörkt därinne och luktade fukt. Svampar
växte där och sågo ut som maneter och sjöborrar,
han bara väntade att riskorna skulle kränga ut och
in på magen för att ge sig i väg upp mellan masterna;
granarne voro master och vindarne susade i dem som
i tacklet, och de smidiga rårna gungade i de gröna
toppläntorna... han var ännu på sjön med alla dess
minnen och föreställningar -- --

Men så kom han in i tallskogen; där var ljusare,
och de gulröda stammarne hade liksom kvarhållit
solskenet på flarnen. Träden stodo i kortsnaggiga
gräsmattor, där det fanns smultron kring stubbarne,
hälst efter de avbrända.

Han hade tagit pejling på solen, och visste då
att det åtminstone icke bar hemåt, även om solen
girade västvart. Och så gick han framåt tills han stod
vid en tjärn med porslinsvita stränder, ty den lilla
insjön var mynningen till ett för länge sen igenlagt
kalkbrott. Han följde stranden och kom ut i ett
träsk, körgårdslikt med sina mossbeklädda kullar
planterade med skvattram, hoppade över tuvorna och
inträdde på en hårdvall med enar och oxelträd. Där
var parklikt; och han gick där lugn, obesvärad.
Plötsligt varsnade han ett rött tegeltak över en gärdsgård.
Det gav honom först en känsla av trygghet, men
straxt därpå ryggade han vid tanken: där finns
hundar, och där finns människor, människor som fråga,
vart jag skall gå och vad jag söker. Därför böjde
han av igen och kastade sig in i skogen. -- De skulle
nog fråga vad jag hette också, talade han inom sig,
och när jag svarte Öman, skulle de säga: Jaså den!

Förbi en rågtäppa slank han nu längs gärsgården,
äntrade en bergpall och steg upp bland mosskakor
som lossnade och rullade ner, klängde i tallrötter
tjocka och smidiga som kablar; och slutligen stod han
på ett berg invid ett vitkalkat lantmätarmärke, där
hökar och gjusar lämnat ett benhus efter sig. Där
fanns även kol och aska efter en midsommareld.
Men på en gång öppnade sig utsikten över ön,
över sundet och över Fagervikslandet på andra
stranden. Det var som om han första gången såg
världen öppen för sig. Skamsundslandet låg i en lång
ofruktbar länga ända ner till kyrkan, strävt, mörkt,
fattigt; och han vände sig utan avsaknad bort från
sitt eget land och skådade över till det mjuka
grönskande låglandet Fagervik med dess lövträd och
ängar. Det var en enda lustgård, och där flaggades
i dag på alla villor. Kuttrar och slupar med segel
vita som nystrukna söndagsskjortor loverade i
sundet, och på båtbryggorna vandrade unga flickor i
ljusa, färgrika kläder, och sjökadetter... En ny,
gladare värld, där livet var roligt från morgon till
kväll, så nära och ändock så oåtkomligt. Han satt
sig ner på landmärket och såg, såg... Bara ett sund
emellan hans mörka och detta ljusa. Och så flög
han ombord på en vit kutter, satt vid rorsmannen,
följde manövern och kände sig sned i högra axeln
när de låg upp för högt i vinden... Han skulle ha
fallit först och tagit fullt innan han vände... Så där
ja, nu går vi över stag, så... sitt i lovart, inte stå i
båten... få se om de kan göra an bryggan och
lägga till som folk!

Jo, vackert, han höll för kärt, törn, giga
storseglet, drag in bommen, focken har gått... Nu är det
förtöjt, seglen beslagna och kapellet på. Alla man
gå i land; han följer; de stiga upp på restaurangens
kastell, sjunka ner i soffan, och på bordet framför
dem dukas upp buteljer och glas... Där levdes och
där kunde förtjänas pängar. Att segla med kutter
som lots fick småpojkar bara de hade snygga kläder,
och segla herrskaper i slupar likaså. De första 
slantarne brukade tjänas i kägelbanan, och bara man
hade något att börja med, så gick det andra av sig
själv...

-- Nå min gosse, hördes en röst bakifrån en
tall; vad ser du på det landet Ebal? Det lockar dig
som synden... Vet du vad Ebal är? Har du inte
läst skriften om Ebal och Garizim? Förbannelsens
berg och välsignelsens?... Här står du och jag på
Garizim, det är välsignelsens berg, och däröver som
du tror är Canans land, där ligger förbannelsens
berg, ty där leves i sus och dus, som om ingen
morgondag funnes. Ja, så är det!

Det var förre vaktmästaren vid tullen, Vickberg
som talade, »förre» liksom de flesta, vilka bodde på
Skamsunds baksida. Ett fel i tjänsten eller två hade
bragt honom ur gängorna, och så var han skickad
till baksidan. Som han dagligen och stundligen av
sin familjs nödställda belägenhet erinrades om
följderna av sitt felsteg, och för att återställa jämvikten
i livskontot började han med att balansera debet
och kredit. Han hade gjort ont, därför skulle han
ha ont. Och han försakade, plågade sig och gick
i bönhuset, där han fick höra i klara ord, hur det
stod till med honom. Bönhuset var straffet och
trösten. - Den som förlorat landkänning på
jorden, får göra som skepparen på öppna havet: ta
pejling på himmelen och segla på stjärnorna. Det
var hans stående för dem som gjorde narr av hans
religion.

När han plågat sig några år, tyckte han det
kunde vara kvittat, och när han fortsatt med ett
oförvitligt leverne över tiden, så ansåg han sig stå på
andra sidan i kontraboken och äga innestående
fordringar. Han hade nu kommit till den punkten att
han förlåtit sig; felet fanns icke mera, och det
kändes i samvetet som om han aldrig begått det.
Fullkomligt ett underverk, menade han, och som han ville
lära bort åt andra. Men de andra, de hade icke
glömt hans fel, och därför kallade de honom
egenrättfärdig och skenhelig, vilket var honom ofattligt, ty
han älskade det glömda felet, emedan det blivit hans
räddning, såsom ock Paulus säger, att man skall
glädjas över motgångarne, emedan de äro Guds medel
och vägar. Och det som människorna kallade ont
och trodde komma från den onde, härleddes raka
vägen från Gud, vilken själv säger: Jag som gör
ljuset och skapar mörkret, jag som frid giver och
skapar <sp>det onda</sp>.

Följdriktigt hade han utvecklat detta, och när
han hörde att någon begått ett fel, så log han och
tröstade. -- Det gör bara gott! Nu är han räddad!
Ni ska inte vara ledsna för så litet. Han kommer
sig nog!

Nu när han överraskat den felaktige Ömans
gosse och sett dennes långa blickar över till det
frestande Fagervik, begagnade han tillfället utså ett
frö, som dock icke föll i den rätta jordmån när det
kastades i ett ungt sinne.

Torkel avvaktade nämligen icke fortsättningen
utan gled ner från berget som predikaren kallat
Garizim och försvann i småskogen; tagande solen på
ryggen ilade han med långa steg hemåt.

Han hade sett Canans land från ett högt berg,
och nu kände han att de på den här sidan bodde
i öknen, vaktmästar Vickberg måtte tänka och säga
vad han ville.
När Torkel kom hem såg han dörren öppen till
stugan, trodde att fadren var hemma och gick in.
På dörren satt ett grått frimärke som han petade på.

-- Rör inte det där du, sade en röst inifrån
stugan. Där stod en liten grågul karl med kinderna
infallna som om alla oxeltänderna varit borta.

Han slickade på ett grått frimärke rätt framför
sig under det ögonen lågo i nordväst vilket gav
honom tycke av en hund som ligger och äter.

-- Det är kronans  märken, min gosse, ser du,
och jag är fjärdingsman, ser du.

Och därmed smetade han ett märke mitt på
skåpdörren.

-- Vi ska hålla auktion som i morgon, ser du.
Han slickade igen, under det han vände ut och in
på ögonen.

Torkel förstod så mycket att här ingenting var
att göra, varför han avlägsnade sig.

Men länge mindes han mannen utan oxeltänder
som med bara tungan slickade i sig hans
barndomshem, stugan och alla möblerna.

Fadren stod nere vid sjön och sysslade med
skötbåten. -- Var har du varit? sade han i den
ton som ej begärde något svar. Laga dig i båt nu,
så gå vi till sjös.

Torkel hissade fock och fadren satte sig till
storskot och rors.

Det låg en dragg och en yxa under toften;
sängtäcken och pannor voro också med. Det betydde
långtur. Bössa, revar och tågverk fanns där också,
men varken nät eller skotar.
Vinden var rätt undan före och fadren tände
en pipa. Och så började han tala, dock utan att se
på gossen.

-- Skurkar, sa han; tog noten också, gjorde de.
Vet du, hur många tusen maskor det är i en not?
Kan du gissa, hur många vintrar mor och jag satt
och byggde den noten?  Vet du det, gosse.

Torkel var så van vid dessa interpellationer till
en gosse, att han visste det icke han menades, utan
någon »gamla gosse», någon vem som hälst utom
han. Därför svarade han icke, ty hade han svarat,
skulle fadren sin vana trogen sökt med ögonen kring
horisonten efter den där obekanta, den trogne
osynlige åhöraren som aldrig sade emot, utan lät
tilltala sig bara.

-- Skurkar är de allihop! Jag har supit, jag,
men jag har aldrig stulit, och jag vet nog de som
stjäl, från styrelsen och ända ner igenom.

Torkel kände en vaknande lust att säga emot,
men övervann sig. Ty så länge fadren talade fick
han vara ifred. Blev det tyst däremot, så började
fadren gnaga honom, kunde liksom höra vad han
tänkte och tog honom ofta med överraskning mitt
i hans hemligaste gömmor och svarade på hans tysta
frågor till sig själv. Nu satt Torkel och funderade
ut planer till att komma över till Fagervik och resa
käglor; räknade tjugofemöringarne han kunde
förtjäna... då med ens fadren bröt tystnaden...

-- Det är bara skoj, kära du, därborta hos
källarmästarn... Resa käglor en timme för att gå
och hänga i sex timmar.  Nej, man skulle gå med
en storbåt till Åland och fiska, det vore en affär,
det...
Så teg han; och Torkel kände det rysliga trycket
av denne man, inför vilken han icke kunde ha en
tanke för sig själv, denne fruktansvärda domare som
såg mitt igenom honom som glas...

-- Släck på skotet, han går över, kommenderade
lotsen... Och så fortsatte han.

-- Du sitter och funderar, hur du ska komma
ifrån mig och gå ut på egen hand! Men det ska
du inte göra för jag behöver dig... Mor din var
likadan som du, man kunde aldrig lita på henne;
sa ett och tänkte ett annat.

Här tog han en stor sup, och efter några
minuter var han inne i det klibbiga taget och det
gnagande. Som den obildade i sitt rus, tog han fatt på
den arme syndarens själ, sög sig fast i den, sökte
gräl utan orsak, vände ut och in på motståndaren,
ty han skulle ha en motståndare att strida med;
indiktade sina onda tankar i honom, besvarade aldrig
uttalade misstankar.

-- Du tycker allt att far din är en stackare,
va? Sen han fått gå från gård och grund? Va?
Du såg fjärdingsman därinne i stugan, med
stämplarne? Inte? Ljuger du pojke får du smörj.

Torkel hade icke sagt ett ord.

-- Du säger ingenting, för du är en räv, men
jag ser på dina ögon vad du tänker, för jag kan se
mitt igenom folk, jag. Du tror att jag är full,
förstås; men, de ä ja inte! Ser du. Jag har aldrig
varit full i mitt liv, för de kan jag inte bli; och de ska
jag säga dig, att det var orättvist, när de fällde mig
i rätten.

Detta var det bedrövligaste stadiet när gossen
hörde fadren förnedra sig till förtrolighet, han som
nykter aldrig talade om sina angelägenheter. Fastän
han var en stark och smidig natur, kunde han
knappast vänja sig vid dessa uppträden. Av sin mor
hade han lärt att göra sig döv och blind, göra sig
hård, och låta't rinna av sig, men detta retade fadren
ändå mer. Denne kände på sig, att hans ord icke
trängde fram dit de ville.

-- Hör du, vad jag säger? röt han då.

Nu gällde för Torkel att svara eller icke svara.
Svarade han icke, så förnyades tillropet:

- Svarar du lymmel? <sp>Hör</sp> du?

Svarade han nu, gällde det att få det rätta
undergivna tonfallet, ty kom svaret det minsta kantigt eller
uddigt, så small det.

Dagar funnos då det var lika galet antingen han
svarade eller inte, och när han då visste att det
skulle smälla i vilket fall som hälst, bestod han sig
nöjet att slunga ut ett oförskämt: -- Visst hör jag,
under det han kröp ner till öronen i tröjkragen.

Läget var nu kommet därhän att det måste smälla.
Torkel tittade i lä och lovart, om icke räddning fanns.
Och se bakom focken sam en ejderkulle.

-- Ådfågel i lä! varskodde han.

Fadren kastade rortaljan över huvut, bekräftade
sakförhållandet och slängde bössan till kinden. Torkel
gjorde en tyst bön för ett lyckligt skott, ty bommade
han, då...

Skottet brann av, och två bukar i vädret.

-- Fall! kommenderade lotsen. Och strax därpå
håvade han in bytet; grävde med tummen i
bröstfjädrarne, och uttryckte sin belåtenhet med ett
grymtande. 
Stormen var över, blod hade flutit, det hade
smällt och nu var det lugnt.

När de landade vid skäret, drogs båten upp på
land och ställdes långt över högsta vattenståndet,
varpå Öman gick att öppna sin sjöbod.

Skäret låg som en ankrad flotte mitt i havet,
kunde man säga, och yttre skärgården syntes i väster
ungefär som stänger eller rundhult flytande på vattnet.

Torkel trivdes alltid härute, ty han kände sig
som ombord på ett skepp eller i en ballong, hälst när
det var stillt, ty då gick vatten och luft i hop och
skäret svävade mitt i något tunt, ljust, övertäckt av
en kupa, som om dagen var mjölkvit eller blå, ibland
ullig, och om natten fullsatt med vita ädelstenar
blixtrande likt dem han sett i en ring, som åldermannens
fru hade burit.

Härute mötte man inga människor, men det fanns
så mycket annat att se på. Själva stenarne i
stranden voro olika dem i land, buskarne och örterna voro
nya, fåglarne ej samma sort som ini Skamsund; den
svarta skarven, vildgässen, havsörnen, strykande
lommar, labben, ådfågeln och alfåglarne hade efterträtt
skraken, svärtan, prackan, gjusen, änderna och
måsarne. Allt var större och mera brokigt. Och hittade
man något i stränderna här, så kunde det ha värde,
erbjuda överraskningar som julklappar.

Torkel, som icke varit på Måskläppan detta år,
gick ut för att hälsa på sina gamla bekanta
lekplatser. Högst på skäret hade han ett kummel med
flaggstång, där brukade han leka fartyg, och stången
var stormasten på skäret. När han låg på rygg
däruppe och molnen tågade, såg det verkligen ut som
om hela klippan seglade framåt för god vind.
I dag kunde han icke återfinna nöjet i sina förra
lekar; allting var dessutom förändrat, såg annorlunda
ut, hade förlorat sitt värde, och sannolikt var det
där, som hänt fadren, blivet en gränssten i bådas liv.
Här kände han sig instängd som ett lamm med en
varg, och han längtade bort till människor, vilka icke
brydde sig så mycket om honom utan lämnade
åtminstone hans tankar i fred. Och nu hade hans
längtan fått ett bestämt mål, dit bort på andra sidan
om sundet, där livet var ljusare.

När det led mot solnedgången, gick han åter till
stranden, där fadren stod med en kikare och spejade
oavlåtligen utåt till sjös i en viss riktning.

-- Gå in och gör eld du! ropade han.

Torkel vände hastigt, men hann att se en röd
boj med vit flagga, just därute. -- Det var en
vrakboj, och han förstod att skonaren låg där sjunken med
last och allt.

När potatisen var kokt, trädde lotsen in i boden.
Han åt länge utan att säga ett ord. Slutligen var
han färdig och då var det skumt.

-- Gå och lägg dig du! befallde han. Jag ska
ut och jaga.

Och så gick han ut och tog yxa och dragg med
sig.

Senare hörde Torkel båten skjutas i sjön, årorna
dunka i tullarne, och det blev tyst.

Det blev en lång plågsam natt för gossen, och
han gick ofta ut i dörrn för att se utåt sjön. Ibland
tyckte han sig se en storbåt kryssa utåt bojen till.
Han anade visserligen att det skedde något olovligt,
men han visste ju ingenting, och han var egentligen
nöjd att slippa bli indragen i ett företag, som kunde
sluta med fängelse.

I dagningen kom fadren hem och lade sig genast
att sova, synbarligen nöjd med sin jakt.

*

En morgon i dagningen steg Torkel upp för att
söka komma under fund med den där jakten, hälst
fadren blivit ovanligt länge borta.

Genom disan märkte han skötbåten ligga
förtöjd vid bojen och en mörk kropp lutad över kanten,
arbetande i vattnet. Straxt därpå syntes storbåten
liggande på slag för storsegel och fock. Men seglen
voro i dag vitare än eljes och stodo bättre i liken.
Det blåste en svag bris från norden och sjön var
krabb.

Med ens hissar storbåten topp och klyvare,
vänder därpå genom vinden och håller rätt ner på bojen.
Skötbåten kommer i rörelse och han ser fadren ro
för livet emot land, först emot land, men straxt efter
hissar han och håller till sjös, rätt ost.

Då vänder storbåten, tullflaggan springer ut på
gaffelnocken och gossen har fattat vad som är å
färde. Hör hojt och rop, varefter båtarne försvinna
i disan.

Så står han ensam på skäret, utan båt och utan
möjlighet alltså att komma hem. Pjåsk förstod han
sig inte på, någon fara var där icke heller, alltid
skulle någon segla hitåt, även om det dröjde ett eller
annat dygn.

Han gick opp till flaggstången och hissade en
flagg i sjau.
När solen gått upp syntes tulljakten komma
länsande utifrån. Mitt framför skäret gick han över stag
och lade upp mot vinden. Straxt därpå stack jullen
ut, tog i land och hämtade gossen.

-- Nu är far din slut! sade uppsyningsmannen.
Men nu ska du börja i stället, och bli en hederlig
karl, så går det dig väl.

Gossen grät icke, det hade han slutat med för
länge sen, och varje förändring i hans öde var honom
välkommen.

För att vara nyttig och undgå snubbor gick han
straxt och halade fockskotet, varpå jakten höll ner
om Skamsunds udde, och tog sedan kurs på
karantänbryggan.

*

Boskapspest hade brutit ut i östra Europa och
därför öppnades Karantänshuset på Skamsund för
behandling av hudar och lädervaror.

Torkel Öman blev skickad att tjänstgöra där,
sedan kommunen tagit honom om hand.

Huset var ett gammalt bränneri, stort
trevåningshus med en rappning, som var rostbrun av hundra
års smuts. Fönsterna voro svarta av damm och
spindelväv. Bedrövligt såg alltihop ut, och denna
byggnad kastade en skugga av bedrövelse omkring
sig på flera tunnland, och den speglade sig i en liten
vik, där man påstod att aldrig en fisk syntes spritta
och aldrig ett vass-strå växa. En bergsudde skymde
åt sundet till, så att Fagervik mitt emot icke kunde
ses. Viken var kantad med höga alar, men aldrig
hördes en fågel sjunga där, aldrig sågs en fjäril
besöka strandblommorna, vilka tvinade av
svavelångor och karbolrök, och vilkas blad voro bestänkta
med rödfärg eller tjära. Gamla sagor levde ännu
från kronobränneriernas tid, då hela Skamsund var
en enda krog och befolkningen försupen. Men det
fanns även historier från husbehovsbränningens
dagar, då familjerna upphört att äta, då tjänstefolkets
löner utgingo i brännvin och då barnen i vaggan
sövdes med brännvinssudd. När då pannorna
konfiskerades, blev det uppror och kronans hus
stormades, efter en åtta dagars belägring, då slutligen
en kanonpråm kom ut och lossade några skarpa
skott.

Barnen undveko att leka omkring detta
förbannelsens näste under de många år det stod tomt.
Den första generationen hade nämligen kastat sten
på fönsterna och plockat dän allt som var av metall,
så att de efterkommande ingenting mera funno av
frestelser.

Torkel Öman hade en gång gjort en utflykt ner
åt karantänsviken, som lockade med det okända, men
han fick där en syn som skrämde honom för alltid.

I det höga gräset, som aldrig slogs, råkade han
nämligen trampa på en lina, vilken slingrade sig som
en grå snok. -- Det var en bra fästa, tänkte han,
böjde sig ner för att hala in. Men då fick han fatt
i hasen på en häst, avhuggen och ännu blodig. Och
då såg han fyra alar och vid var och en av dem
en avhuggen hästfot. Som man icke råkar sådant
alla dagar blev han förskräckt och kunde icke fatta
sammanhanget, förrän han såg själva huvet ligga
avhugget med tänderna grinande och de förr så klara
ögonen slocknade. Då förstod han att de slaktat
Ruten, öns enda häst, enda och sista, nu över trettio
år gammal. Och han erinrade Rutens historia.
Huruledes hästen i sin ungdom varit den enda nyktra
individ på Skamsund, och huruledes han omvänt den
största suparen till nykterhet. Och det gick till så.

Vickbergs far, lotsen, som söp så fasligt, hade
en söndagsmorgon tagit sig några. Söp gjorde hela
ön, så att alla gingo med brustna, blodiga och tårade
ögon. Ville man se ett öga som ännu kunde spegla
den blå himmelen och stråla förnuft, fick man gå
ner till djuren. Korna, hundarne, till och med svinen
voro klarögda, men det klaraste ögat hade Ruten.
De hade visserligen en gång försökt att ge honom
drav, men då hade han vänt genom vind och slagit,
så länge det fanns en spån kvar av hon. Hästen hade
en sådan avsky för brännvinslukten, att han icke
ens rörde gräset omkring bränneriet, om det nu
var det!

Emellertid, Vickbergs far hade fått för många
på söndagsmorgonen och gick och föll nere i
stranden. Ruten gick i närheten och betade, men låtsades
icke se Vickberg. Som en lantmätare stegade han
opp sitt bete med framfötterna, en före och en efter,
tills han slutligen kom fram till den döddruckne.
Först luktade han på honom, men drog straxt halsen
tillbaka, lag huvudet och öron bakut, gäspade så att
alla tänderna syntes, blåste ut ett tag för att visa sin
avsky. Därpå syntes han bemanna sig -- det är
Vickbergs far som själv berättar -- lutade sig ner
och tog med framtänderna i stortröjan, mitt i bringan,
bar honom ner till sjökanten, och doppade honom
tre gånger -- ackurat tre gånger alldeles som han
kunnat räkna -- och så lade han honom varligt på
strandens tångbale och gick sin väg -- utan att säga
ett ord! -- Det är Vickbergs far som berättar. --
Och si, tillade sagesmannen, det var inte det med
räkningen, för hönsen kan räkna till fem -- utan
det var hans klara öga, när han såg på mig! Det
såg med hälsa och förstånd och blidhet, så att jag
skämdes, när jag tog upp snusdosan och skulle se
mig i lockspegeln, för jag såg mitt eget öga som en
död flammig stenkula eller en blodig inälva efter
en rensad fisk.

Efter den dagen söp aldrig Vickbergs far för
mycket, och han kunde se i rakspegeln när det hade
varit för mycket, för då var ögat såsigt och ont!

Emellertid -- Torkel Ömans möte med de
jordiska kvarlevorna av hästen Ruten hade givit honom
en avgjord motvilja för karantänshuset, och nu måste
han likafullt dit. Och han måste även stå under
den fruktade karantänsmästarens färla, vilket var det
värsta som kunde hända honom. Denne matador
på Skamsund var en gammal provinsialläkare som
man skickat hit ut för att bli av med, emedan han
var en förtryckare och en grälmakare som icke kunde
vara vid någons sida, mycket mindre under någons
lydnad. Därför hade han också straxt kommit i luven
på lotsåldermannen, vilken ville ha båtplats på
karantänens område. Efter ett långt fälttåg med skrivelser
till styrelserna hade karantänmästaren fått en
varning, och med förlorad krigsära dragit sig ur striden,
slutit sig inne på sin udde, och övade ut makten
över biträden och de olyckliga sjömän, som måste
ankra sina skepp på redden för att visiteras och
behandlas.

När nu Torkel fördes in i det svarta huset av
Jaktuppsyningsmannen, var det med skälvande ben
han gjorde sitt inträde hos den fruktade doktorn.
Men vare sig denne redan förut fattat tycke
för,gossen eller om han blev smärtsamt berörd av att se sig
så fruktad, nog av han hälsade vänligt på parveln,
uttryckte sitt deltagande i hans olycka och bad honom
välkommen. Därpå följdes de åt ut i anstalten.

Doktorn anvisade nykomlingen en plats vid en
oändligt lång disk, där han skulle langa och räkna
hudar, som sedermera röktes med karbol av
biträdena. För detta arbete skulle han få mat och
husrum, och om han artade sig, en liten penning vid
göromålens slut.

Det var en stolt känsla att kunna föda sig själv,
och gossen erfor för första gången något av denna
manliga tillit till sig och framtiden, som han aldrig
känt under fadrens ledning.

Veckans arbetsdagar gingo av sig själva och
arbetet gjorde tiden kort. På söndagen följde han
de andra till bönhuset och satt där hela
förmiddagen, men på eftermiddagen strövade han på ön,
dock styrde han aldrig sina steg åt baksidan, där
han haft sina bittra stunder. Hälst satt han på
lotsberget med en kamrat och såg över till Fagervik med
alla dess lockande härligheter. Att ta en båt och ro
över, vilket föreföll så enkelt, kunde han ej förmå
sig till, ty han hade lovat karantänmästaren att icke
göra det. Men nu hade kamraten lärt honom namnen
på villorna och deras sommargäster. Han visste
att det huset var restaurangen, det var teatern och
så vidare. Och med varje ställe gjorde han sig
förtrogen, och satte dem i förbindelse med planer och
avsikter, vilka slutligen vuxo ut till en hel
fälttågsplan till att erövra Fagervik när stunden var kommen.
Om någon frågat gossen, vad han hälst av allt
önskade, så skulle han kanske icke svarat, att han
ville gå in vid flottan, ty denna dröm föreföll honom
alltför djärv att våga drömmas högt.

En dag mot slutet av juli månad hörde han
en av karlarne säga: -- Det här kan inte räcka så
länge! -- Vilket då? svarade en annan. -- Det här
med hudarne; det finns bara ett hundra kvar!

Hoppet var väckt, hoppet att bli fri från det
stinkande och orenliga arbetet, och därmed vaknade
längtan efter det nya okända, som måste komma.
Och så stark var hans åtrå ditöver på andra
stranden, att han redan började planlägga en rymning i
händelse man skulle vilja kvarhålla honom.
Kommunen var nämligen honom i fadrens ställe och som
förmyndare; och ordföranden i kommunalen,
jaktuppsyningsmannen, var därvid den bestämmande
rösten.

Emellertid, pesten hade upphört, hudarne voro
slut och anstalten skulle rengöras och stängas. Ingen
sa någonting åt gossen, ty var och en hade nog med
att tänka på sig själv. Och när han en morgon fann
karantänshuset stängt, gick han att söka mästaren
för att höra sig om. Doktorn var som vanligt
godlynt mot barnet.

-- Jo, du är ledig nu min gosse! var allt vad
han sade. Och då pysen dröjde, tillade han:
Fångarne få stå inne till kommunalens förfogande.

Då gick Torkel Öman upp på vindskammaren,
klädde sig i söndagsdräkten och gav sig därpå ut
att söka en båt, ty nu var han besluten fara över
sundet att gripa lyckan. Gå och fråga kommunalen
vågade han ej, ty han var så säker att de skulle
svara nej till varje hans anhållan. Kommunalen var
nämligen någonting motigt till sin hela natur, och
som alltid hindrade och sade nej. Be att få låna
en båt var icke heller lönt, ty då skulle man fråga,
varthän han ämnade sig. Slutligen erinrade han att
fadren hade dragit upp på land en gammal ökstock,
som var gisten i alla nåten och hade ett hål i botten.
Han styrde alltså stegen till baksidan, fick rätt på
ökan och började undersöka den. Med kännarens
öga insåg han snart att den kunde lagas, och i den
tron gick han genast till verket. Med mossa och
drev lyckades han på sex timmar täta båten och få
den i sjön. Den läkte visserligen att börja med, men
mossan svällde snart, och när han öst tre gånger,
stack han ut till sjös. Öskaret fick vara i rörelse
och som vinden var gunstig seglade han med en
lövruska. Det gick inte fort, men det var en stolt
känsla sitta i egen båt och styra mot framtiden med
öppna havet i lovart. När han efter fyra timmars
färd gick runt norra udden på Skamsund och fick
se Fagervik i aftonsolens trolska belysning, då kände
han, hur han vände ryggen åt något mörkt förgånget.
Tanken att han rymt ingav honom självkänsla och
drev honom på samma gång framåt av fruktan att
bli hämtad tillbaka.

För att försäkra sig mot det äventyret, tänkte
han sig in i fallet att bli gripen och med tålamod
fördraga allt tills ett nytt tillfälle erbjöde sig, och
skulle han hålla på utan att tröttna ända tills han
nått målet för sin önskan.

Vinden mojnade och han satte sig till årorna,
men då fick han Skamsund mitt för sig; såg de
vitbrända bergen, de röda svinstiorna, det svarta
karantänshuset... och hur hårt han rodde, så följde
de som kölvattnet. En gång tyckte han sig se
uppsyningsmannen stå spejande med en kikare på
lotsberget. Då rodde han för livet mitt på land; märkte
att det var en udde, svängde om under alarne och
kände snart stäven skrapa i sanden.

Han steg i land, drog upp ökan och andades.
Där var en skog, men en vacker sparad skog, där
varje träd stod till prydnad och icke till nytta, och
mellan de höga granarne reste sig höga vildrosor på
så fina kvistar, att rosorna tycktes sväva i luften som
fjärilar. Bofinkar sjöngo för andra kullen, och duvor
kurrade i de mörkaste gömmorna.

På en jämn stig, mjuk som en matta, vandrade
han framåt. Där stodo soffor och bord utsatta som
om det var en enda stor grön sal, där alla utgjorde
ett herrskap och voro hemma hos varandra... När
han gått en stund såg han ett sällskap komma tågande
under sång och musik. Det var ju en vardag, men
alla voro söndagsklädda, i ljusa färger. De gingo
i grupper och de äldre höllo varann om livet, barnen
ledde varann i händerna. Och de sågo alla snälla,
glada och lyckliga ut; och de hade vackra fina
ansikten och vita händer.

Gossen gick ur vägen, upp i blåbärsriset, dock
utan fruktan, ty han mindes som en egenhet att här
på ön ej funnos några ormar, vilka överflödade på
Skamsund. Sällskapet log vänligt mot honom, utan
att gäckas med hans förvåning, och han fortsatte vid
gott mod.

Skogen öppnade sig till en ängsmatta med många
slags okända blommor i kanten. Mitt på ängen lekte
unga gossar och flickor med bollar. De hade också
sina bästa kläder, men dessutom olika färgade hattar,
med vilka bollarne i samma färger tycktes vara släkt.
Dessa barn spelade utan att gräla och slåss. Detta
förvånade honom mest, ty därhemma på Skamsund
slogs man alltid när man spelade, och rev sönder
kläderna på varann.

Han gick vidare, alltjämt på släta vägar, som
rullade ut sig likt gångmattor, så annorlunda än de
eviga stenknallarna på andra sidan. Och när han
kom fram till en ekbacke och såg de hundraåriga
jätteträden, som han aldrig sett förr, så bävade han
inför dessa naturens underverk. De gröna valven
voro stora som kyrkor och de spände fritt hängande
bågar utan stöd, slutande i luften. Och under dem
bredde ut sig gröna mattor av kort mjukt gräs, så
kort att man kunde gå barfota på dem, lägga sig på
dem utan att frukta en orm som gömde sig. Och där
växte okända blommor, finare och vackrare än de
däröver på andra sidan.

Nu kom han till en inhägnad, innanför vilken
det växte alnarshögt gräs, så väl sått och vårdat att
alla stråen voro lika höga och slutade i toppen med
borstpenslar. Han hade aldrig sett en åker, men när
han tog av ett ax och luktade på det, kände han en
doft som av nybakat rågbröd, och då förstod han
med en gång! En svag bris kom rågen att gunga,
och då liknade det svaga vågor på havet; det gick
något framåt, under det gräset stod still, och det var
som om en osynlig andats varmt över fältet, och
genom stråen gick en viskning och ett susande. En
liten grågul fågel försökte sätta sig på ett strå och
picka korn ur ett ax, men strået böjde sig och fågeln
sjönk ner i den gröna sjön.
Då hördes med en gång ett underligt knarpande,
som när änder flyger opp... Arp-snarp arp-snarp,
men det var ingen sjöfågel, och det flög ingen upp.
Torkel var icke rädd, men nyfiken, och som han var
mån om djur, tog han en mycket liten sten och
kastade på den fläck därifrån ljudet kom. Men ingen
fågel flög upp; det förblev tyst.

Han gick vidare fram vägen mellan åkrarne, och
plötsligt hör han samma ljud, men på en annan sida.
Han klappade i händerna och schasade, men det blev
bara tyst och inga grässtrån syntes röra sig.

Men bara han gått några steg, så hörde han
åter det retsamma lätet strax bakom sig, alldeles
som om någon velat gäcka honom. Det var rent
förtrollat, men det var roligt, emedan det var nytt
och ofarligt.

Nu började han varsna stugor mellan björkarne,
och påskyndande sina steg nådde han en bäck. Över
den gick en liten bro med utsågat och målat räcke,
och så började strandvägen. Till vänster följde det
blåa sundet, och gröna uddar med alar sköto ut.
Där låg hydda vid hydda, den ena icke lik den andra,
men alla nätta, prydliga med öppna verandor,
fläktande gardiner, flaggstänger och rosentäppor. Det var
rosornas tid och ur buskarne vällde blommorna fram,
öste sig ut över varandra som vatten ur en överfylld
bergbäck.

Från de flesta hyddor sköt en brygga ut i sundet
och där lågo vita snipor, slupar, kuttrar.

Han kunde se in genom fönstren i hyddorna, och
där sutto helgdagsklädda människor och vilade sig;
på kökstrapporna sutto till och med jungfrurna med
armarne i kors och gjorde ingenting. Ibland kommo
välljud ut genom fönstren, musik och sång, fagra
toner och konstrika, högtidliga stundom, men på ett
annat sätt än musiken i bönhuset. Det ryste i honom
av hänryckning, och nya känslor föllo över honom.
Detta var som i sågböckerna eller i de vackra
drömmarne; detta var en annan bättre värld; detta var
Fagervik -- och, nu såg han en skymt av
karantänshuset på Skamsund som låg mitt emot, där låg, ja
det andra, det mörka landet, med dess dystra, osälla
människor.

*

Han hade letat upp restaurangen och visats in
i en sal där många människor sutto till bords och
åto kalasmat vid en osynlig och ljuvlig musik. Vid
disken stodo ett sällskap herrar och damer
underhandlande med källarmästarn.

-- Tyvärr har jag ingen resare i afton, mitt
herrskap, för gossen är ute på sjön.

-- Å, så tråkigt! lät det från sällskapet.

I detsamma fick källarmästaren syn på Torkel,
och genast ställde han frågan till honom:

-- Kanske du vill resa käglor?

-- Ja gärna, svarade han.

Sällskapets unga damer klappade honom, togo
honom under armarne och flögo ut med honom,
kallande honom sin räddare och annat mera.

Om några minuter stod Torkel vid käglorna;
passade på, var uppmärksam, artig och var nog
uppfostrad av en hård skola att icke besvara en
förtrolighet med en dylik eller ett skämt med ett skämt,
utan mottog varje vänlighet med en min av sluten
blygsamhet och tacksamhet, och varje skämt med ett
tyst leende. I två timmar tjänstgjorde han; och under
uppehållen hörde han på tal som höllos vid glasen,
att det var släktingar som råkats efter många års
skilsmässa, kanske oenighet, och nu icke nog kunde
uttrycka sin glädje över återseendet, kanske
försoningen. De något äldre blevo unga på nytt, och de
unga stormade i glädje utan buller.

När spelet var slutat, gick Torkel fram att betjäna
vid tvättstället, och när han såg att fatet hade en
svart ring inuti, tog han det med sig ut på backen
och skurade det invändigt med sand.

En äldre herre stod i dörren och såg på honom,
och när gossen med mössan i hand framlämnade
fatet, tog den äldre herren honom vänligt i örat och
frågade förvånad:

-- Var har du lärt sådant, som jag icke på trettio
år kunnat lära mina jungfrur?

-- Det har jag lärt av karantänmästaren, svarade
Torkel.

-  Det var en bra lärare, och du är en bra pojke!

Och därmed stack herrn en hel krona i gossens
hand. En av de unga damerna, som åhört uppträdet,
tog Torkel i handen och ville bjuda honom på
sodavatten vid bordet, emedan han såg trött och svettig
ut, men gossen hade en sådan sund instinkt, som
sade honom, att det kunde misshaga andra i
sällskapet, så att han med en bugning och en min som
icke kunde såra avböjde förslaget.

Denna sista, scen gjorde Torkels framgång
fullständig, och man frågade, vad han hette, hur gammal
han var och mera.

Därpå gick sällskapet, och Torkel blev ensam.
Han hade åtagit sig bära ner brickan med diskarne,
och gjorde nu i ordning på bordet. När han såg
skvättarne i glasen, och särskilt en röd som lockade
honom med sin färg och doft, och som måste vara
vin, lyftade han glaset till jämnhöjd med munnen,
men i detsamma kom det över honom, att det var
skam att slicka glas, och han slängde ut innehållet
genom dörren, tog brickan och gick. Dock tyckte
han sig över skuldran se något ljust, likt ett ansikte
draga sig tillbaka från ett annat öppet fönster längre
upp i banan. När han kom ner till disken, stod den
äldre herren och talade vid källarmästaren. Som de
genast sänkte rösterna, förstod gossen att de talade om
honom, varför han straxt drog sig några steg tillbaka.

-- Hör du Torkel, sade källarmästarn, vill du
stanna hos mig?

Om han ville? Men frågan var om han fick för
kommunaln.

-- Det åtar jag mig! svarade källarmästarn, och
därmed var saken avgjord.

Aldrig i hans liv hade en önskan gått så ledigt
igenom, och han fann det rent underbart. Allt vad
han fruktat var icke mer.

På aftonen var han anställd som »jägare» och
iförd en mörkgrön dräkt med blanka knappar, vilka
sutto i tre rader som på en husar. Och när han fick
gå in med tidningarne i societetssalen där man
dansade, kände han sig som en betydande person, för
vilken man gav plats, och vars små tjänster man
utbad sig med att fråga, om han ville vara snäll och
göra det.

Och dagen slutades med musik av en hel orkester
i trädgården, kulörta lyktor och fyrverkeri. Det var
som i sagorna!
Dagar gingo som en enda stor fest. Man
dansade och sjöng och spelade, klädde ut sig och höll
upptåg, som vanligtvis slutade på teatern. Torkel
gick i yrsel utan att tappa huvudet och han bara
undrade över att världen på den sidan sundet kunde
vara så ljus och människorna så snälla hela dan och
alla dagar.

Om fadren hördes ingenting, och han antogs ha
förlist eller ha kommit över till Finland; att han icke
skulle återvända för att möta ett säkert fängelse,
tog man för givet. Torkel saknade honom icke, utan
fruktade hans återkomst, liksom hans oro för
kommunalen icke övergav honom, trots källarmästarns
försäkringar att han skulle reda det. Ibland drömde
han om nätterna, att man kom och tog honom, och
att han arbetade med hudarne i karantänshuset. Men
när han vaknade i sin vindskammare och såg solen
skina på de stora lindarne utanför och hörde
fåglarne kvittra och bien sjunga, då tänkte han på
vaktmästar Vickbergs ord, att här på sidan låg det berget
Ebal, förbannelsens berg, där synden bodde och de
ogudaktiga; och då visste han icke vad han skulle
tro. Här voro människorna avgjort vackrare och
snällare än däröver, och fastän de nog hade sina
skuggsidor som han kände, höll han det ifrån sig,
liksom han gjorde sig döv och blind för alla
kamraternas historier om sina husbönder. Han hade sitt
mål stadigt för ögat, och det var att komma till
oberoende av kommunen och på en plats där han födde
sig med sitt arbete, hälst på sjön, där han trivdes,
och allra hälst vid kungliga flottan. Därför övade
han sig i försakelser och självbehärskning, sparade
alla slantar han fick; och han älskade penningen 
såsom vägen till frihet, men han skulle gärna sett att
besparingarne vuxit lite hastigare. Det fanns sätt
att komma åt pangar som hans kamrater, kyparne,
ville lära honom, men han hade av sin oärliga far
fått så säkra grundsatser om ärlighet inplantade, att
han aldrig föll för frestelsen. Fadren var av naturen
oärlig och hade förgäves bekämpat denna böjelse
hos sig själv; han gjorde därför allt för att hos sonen
utrota denna farliga benägenhet, vars olyckliga
följder han sett. Folket på Skamsund kallade fadren
en hycklare, därför att han alltid predikade moral
för sonen, medan han själv levde som en kältring.

-- Förstår ni inte det, svarade lotsen en gång,
förstår ni inte att jag vill att barnet skall bli bättre
än sin far.

-- Bättra dig själv först, svarade vaktmästar
Sjöström.

-- Nej, sa Öman, det kan jag inte, men kan
jag bättra gossen, så får jag vara nöjd, och han skall
nog tacka mig en gång!

Karantänmästaren, som åhört samtalet och var
en stor klippare, anmärkte som slutkläm:

-- Med Ömans avskräckande exempel för
ögonen, bör Torkel bli ett mönster av ärlighet och
nykterhet.

Och den gången slog det in, det han menat
baklänges.

*

Sommaren led framåt, rötmånaden var mot slutet,
då Torkel en dag gick ett ärende utåt ön. Han hade
på morgonen haft det första lilla uppträdet på 
hotellet och var ganska bedrövad. Hovmästarn, som
skötte den väckarklocka efter vilken Torkel skulle
stiga upp, hade nämligen glömt att draga upp väcket,
och gossen hade försovit sig. För att icke gästerna
skulle störas genom tramp i korridorerna, var det
förbjudet för betjäningen att stiga upp för tidigt,
liksom å andra sidan för sen uppstigning ansågs som
ett brott, emedan hela morgonserveringen då gick
sönder, och otåliga gäster brummade efter sitt kaffe,
sina kläder, skodon och vatten. Gossen var
oskyldig till försummelsen, men källarmästarns vrede gick
ut över honom. Han ursäktade sig med hovmästarns
försumlighet, men när denne tillkallats för att höras,
ljög han sig fri; och Torkel stod där även som
lögnare. Hans inre reste sig mot de två falska
beskyllningarne och orättvisan, och han glömde sig.
Erhöll två örfilar, en av källarmästarn och en av
hovmästarn, och till råga utslungade principalen en
hotelse om att han skulle få gå, gå hem till sina
svinstior på andra sidan.

De försummade gästerna snäste honom, för
första gången, vilket gjorde honom så mycket mer
ont som han endast var van att se vänliga ansikten.

Det var en riktig olycksdag, och han kände som
en lättnad, när han skickades ärendet ut på ön, att
bli ensam. Då först grät han över livet och dess
orättvisor, och han märkte för första gången, att han
stod ensam i livet.

Och nu mörknade det omkring honom, allting
blev strävt och fult; allt ont han sett och hört men
hållit ifrån sig, trängde sig nu på honom. Och han
såg att människorna här på stranden visst icke voro
bättre än de däröver; de buro endast finare kläder
som dolde smutsigt inunder, och de voro egentligen
här för att tvätta sig. Han erinrade Vickbergs ord
däruppe på berget och här var Ebal, där synden
bodde. Det stämde, ty här arbetade ingen av
herrskaperna, utan de levde i sus och dus som förlorade
sonen; de gingo rusiga i säng och stego rödögda
upp när solen stod högt på himmelen. Och fruarne
gingo i skogen med ungherrar, och det var mycket
saker, som bestämt icke var vackert.

-- -- -- -- --

Han hade kommit fram till rågtäppan som nu
hade gulnat likt skorpan på dubbla smörbröd;
blåklint och prästkragar stodo där ännu, sorglösa som
om de ej visste att lien snart skulle gå över dem.
På Skamsund fanns inga blommor och här hade han
aldrig haft tid att plocka några. Utan att tveka
sprang han över diket, och skulle just sträcka
handen efter en blåklint, då det underliga knarrandet
hördes rätt framför honom. Det lät som en varning,
men gossen tog det som ett gäckeri, schasade och
grep sina blommor, dock alltjämt hållande sig på
åkerrenen, ledd av sin säkra känsla att det var orätt
trampa i åkern.

Knarren fortsatte att knarpa sin varning, men
gossen tyckte bara att det var lustigt och fortsatte
sitt oskyldiga nöje. Då hörde han ett vresigt skrik
bakom sig:

-- Ska-ru gå i åkern din hundra! Jag ska min
själ hjälpa dej!

-- Jag går inte i åkern, jag går på renen, hann
han svara, men mera icke, ty nu kom arrendatorn
rusande...
Torkel flydde, och kastade sig över gärsgården,
sprang genom skogen så länge han orkade och föll
slutligen över en trärot.

Han var så uppgiven av trötthet och så
andfådd, att han lät sig bli liggande, och nu grät han
ut, över hela livet, alltsammans; men hans största
sorg var den över den förlorade tron på detta
paradis och de goda människorna som skulle bo här. Då
här var så skönt och så ont, hur skulle det icke vara
ute i världen!

Slutligen hade han gråtit ut, reste sig och gick,
utan mål, bara för att gå. Mellan stammarne såg
han ett långt rött hus, långt som ett skepp och lutande
akterstäven. Detta var nytt och okänt; och ett
surrande läte hördes, som när nattskäran sitter på
berget och spinner. Han kom närmare och såg något
ändå konstigare. Två karlar gingo baklänges och
drogo i någonting. Nyfiken närmade han sig det
hemlighetsfulla huset, och fattade snart att det var en
repslagarbana. Harmlöst givande efter för sin
vetgirighet ställde han sig invid stängslet och betraktade
noga hur man gjorde tågverk. Antingen nu
repslagarne funno sin kräftgång löjlig, eller de tyckte
att pojken såg överlägsen ut där han stod
sysslolös och »övervakade» deras arbete, nog av... i
ögonblicket flög ett vedträ mot Torkel och träffade
stängslet framför hans ansikte; och ett rått »va gapar du
på?» beledsagade kastet.

Det kom så oväntat och utan orsak, att gossen
kände bitterheten dubbelt, i synnerhet som han
beundrat arbetarnes skicklighet att få blårna
förvandlade till ett alldeles jämntjockt rep.
Stum gick han därifrån, och erfor som om hela
naturen jämte människorna voro fientliga mot honom
i denna dag.

Nu hade han hälst velat undvika stugorna, men
hans väg gick där fram och han måste förbi dem.
Mot skogen låg en med sin glasveranda. Han kände
igen den på sina vackra gardiner och sina rika
blomsterrabatter utanför. Där bodde två unga vackra
nygifta människor, vilka han brukade servera vid
middagen. De sågo alltid ut som lyckan, hälsan och
glädjen, och när de trädde in i matsalen var det
som om man tänt ljusen, eller dragit undan gardinerna
och släppt in solen. Gossen hade även rott med
dem att fiska och han hade i sitt unga oförstånd
tänkt, att de voro änglar och icke människor.

Nu kom han nära verandan vars fönster stodo
öppna, och under tallarne rungade en mansröst,
ibland rytande som en tjurs i raseri, ibland sänkande
sig till en väsning; däremellan föll in en gäll
skärande ton som ibland hackade, ibland tjöt... Genom
de tysta tåliga träden, de stilla doftande blommorna
gick en rysning, tyckte han, och i hans eget bröst
skar en smärta, då han kände igen rösterna och sågo
de sköna bekanta ansiktena sträckta fram mot
varandra med förvridna drag. Han såg upp åt himlen
för att se om det mulnat, men himlen var klarblå,
vilket förundrade honom, ty han skulle vid ett sådant
skådespel ha dragit för de svartaste molngardinerna,
om han varit himmelens herre.

För visso, det var inga änglar, utan människor!
Och sörjande över att se, hur det sköna kunde bli
så fult, flydde han inåt skogen igen.


Där stodo två träd invid varandra; en
gammal ek och en gammal asp. Aspen hade i sin
ungdom kommit för nära den starka eken, och där hade
nog kämpats i årtionden om platsen. Slutligen hade
eken rått, men den mjukare aspen hade skjutit upp,
alldeles tätt utmed sin farliga granne, så tätt att
han genom gnidningen karvat ut en skåra, där han
dolt sin stam. I dag blåste det och de båda
medtävlarne skrubbade sig mot varandra, så att det
gnisslade och knakade. Torkel kände väl de två
syskonen som de kallades och han hade hört deras
hårdhänta smekningar på långt håll. När han nalkats
dem, flög det honom i tankarne ett minne ur en
bok om vildar, huru dessa pläga göra eld genom att
gnida ett hårt trästycke mot ett mjukt. Sommaren
hade varit mycket torr, och av fruktan för skogseld
hade man förbjudit till och med tobaksrökning i
skogen. Och likafullt, nu stod detta förfärliga
elddon och arbetade mitt i torra skogen.

Underliga tankar kommo över honom.

Varför arbetar det just i dag på öns fördärv?
Är Gud ond på Fagervik och tänker bränna det som
Sodom och Gomorrha? Ty, tar det eld så brinner
vartenda hus på ön, och mänskorna måste fly, ut
på vattnet, för rökens och askans skull! Mången
skogsbrand hade ju uppkommit genom sådan
gnidning av träd mot träd.

Han satte sig på en stubbe och såg på. Först
med en längtan att få se eld och rök slå ut, ty
Fagervik kunde gärna brinna, då det hela blott var
satans bländverk; och blev det lika vitbränt som
Skamsund, så kunde man bo däröver och ha det

drägligt, sen intet förlovat land låg här och lockade
och oroade...

I nästa ögonblick insåg han det gudlösa i
tanken och han blev skrämd som vore han åskådare
till en mordbrandsanläggning, något han icke ville
ha befattning med, och därför avlägsnade han sig.

Han gick förbi en källa där man fordom drack
brunn, och han betraktade alla kryckorna som hängde
där till åminnelse av alla botade sjukdomar. Han
kom upp på en backe där det stod ett tempel med
en byst i; av en kung troligtvis. Han trädde in på
en kort ängsmark under ekar som kastade gröna
skuggor, vilka rörde på sig efter vinden. Han steg åter
upp för en backe, där en uttjänad väderkvarn stod,
och klättrade uppför stegen. Där bredde sig ut
under honom hela Fagervik i all sin skönhet och
rikedom, och när han vände sig såg han Skamsund
med karantänen, bönhuset och -- längst borta det
öppna havet med fyren. Dit gick hans längtan, och
han märkte nu att han råkat in på en avväg, som
han dock trott föra på omvägar till målet.

Och som han stod där med barnets oro för
det stora okända, som heter framtiden, såg han från
fjärden komma strykande med god vind den vita
skeppsgossebriggen, med kronflagg på stortopp,
lotsgös på klyvarbom och ett helt ställ signaler på
förstängstag.

Och på varje rå stodo vitklädda gossar färdiga
att berga -- -- -- där var hans längtans dröm.

Han följde manövern, tänkande att briggen skulle
lägga bi och ankra. Och han hade redan fattat ett
djärvt beslut, att passa en av officerarne, som alltid
besökte restaurangen, och helt öppet anhålla om
plats som skeppsgosse.

Han lade märke till varje rörelse ombord, på
seglens ställning, på rormannens minsta girning. Nu
skulle brassas back, när han passerade badhuset, nu
skulle ankaret ligga på kranbalken, nu skulle...
Briggen strök signalerna först, lotsgösen sedan, och höll
kursen... förbi nedåt sundet och inre fjärdarne!
Försvinnande som en vit dröm medtagande hans
framtidshopp.

Han gick ner från kvarnen och sökte sig in under
ekarne igen; där gick man under tak, men var ändå
ute i det fria, och man såg så långt framför sig.
Och som han gick, varsnade han, mitt på en
ängsmatta en liten flicka som kunde vara fem år kanske;
hon stod alldeles ensam och orörlig, med fingrarne
i munnen och seende sig omkring i skogen med
förtvivlan, under det två otorkade tårar hängde kvar
på kinden. Gossen gick fram och frågade: -- Vad
gör du här i skogen så ensam?

-- Jo, de andra gick ifrån mig, svarade hon.

-- Vill du gå hem då?

-- Jaa!

-- Vad heter du då?

-- Jag heter Alice.

-- Och var bor du då?

-- Jag bor vid badhuset.

Torkel förstod ungefär, vem han hade för sig,
och började gå i antydd riktning.

-- Jag vill att du skall leda mig, sade flickan
och räckte sin hand.

Gossen tog emot en liten mjuk barnhand, som
han knappt vågade fatta, så fin och mjuk var den.
Och han tänkte huru grymma syskonen varit som
lämnat den lilla ensam i skogen, där hästar gingo
lösa i bet, och om de ej voro farliga, dock kunnat
skrämma ett litet barn.

När de uppnått badhuset, sade den lilla flickan
pekande på en av de större hyddorna: -- Här bor
jag, ajö med dig! Och hon sprang in genom
grinden, under det gossen tänkte: det var tacken!

Men i detsamma syntes den äldre herren från
kägelbanan, och med handen vinkade han åt Torkel
att stanna, samtidigt med att han talade till flickan:

-- Var har du varit, mitt barn?

-- Jo, de andra gick ifrån mig, för de va stygga.

-- Inte skvallra, har jag sagt! Och till Torkel
sade han, alldeles som om han väntat honom: Stig
in min gosse, får jag tala vid dig.

Torkel steg in, och nu märkte han att den äldre
herrn var klädd i flottans uniform, ehuru han icke
kunde se gradbeteckningen.

-- Nå, du Torkel, började han, vad är det med
dig i dag, du ser så ledsen ut?

Gossen höll på att falla för det mycket
naturliga begäret få beklaga sig, men i samma hörde han
de bestämda orden, som nyss riktats till barnet:
-- Inte skvallra! Och han svarade ett kort men
hövligt: Ingenting.

Men herrn släppte icke taget, utan frågade
vidare:

-- Har man varit kitslig mot dig?

Det var att lägga svaret i munnen, men gossens
klara förstånd sade honom att detta var en frestelse
att övervinna, och han behärskade sig:

-- Ånej, bara små förtretligheter!
Det stränga forskande uttrycket i officerns
ansikte upplöste sig och försvann, varpå han tog
Torkel i armen och förde honom in i trädgården.
Där satte han sig på en bänk och började tala, under
det han ritade i sanden.

-- Hör du min gosse! När du första gången
reste käglor oppe i banan, så fästade jag min
uppmärksamhet på dig, därför, ser du... att du hade
så gott sätt. Och jag satte dig redan då på prov,
om du kunde lyda utan att resonera! Det kunde du,
och... du kunde låta bli att slicka glasen också! --
Jag kände nämligen din far, han segla med mig i
många år, och var en slarv, som du vet. -- Nåväl,
jag har haft ögonen på dig, och ... i dag morgse kom
jag av en händelse upp på hotellet straxt efter
uppträdet du vet. Vittnen hade då redan bestyrkt att
du var oskyldig till försummelsen. När jag nu nyss
frågade dig om du haft någon förtret, så ville jag se
om du var karl att bära en orättvisa, utan att skvallra
eller beklaga dig. Du bestod provet, mot min
förväntan. Ty det finns intet så svårt som att lida
orättvist, men den som inte kan det, han kan aldrig leva
livet -- tro mig! (Här vände han sig omkring för
att se om någon lyssnade.) Tro mig, det är bara
orättvisor alltihop! Alltihop! (Här slog han dammet
av galonerna på ärmen, och Torkel märkte att den
gamle officern bara var löjtnant.) Men ser du, så
är livet; det är bråttom, det är så många saker som
skall ske på en gång, och så får man en sinkadus
i häftigheten, och en annan gång ger man en sinkadus
för intet, och det ena får kvitta det andra. Men det
duger inte gå och föra räkning med mänskorna...
Hör du, kan du segla? -- Ja, naturligtvis! -- Vill du
bli fock-gast på min kutter? Det är en skonare? --
Jag ser att du vill det, bara du fick för källarmästarn
och kommunalen. Men det har jag redan gjort klart!
Gå nu till din principal och säg vackert ajö! Du
kan gärna säga ett gott ord åt hovmästarn, som fått
ovett så det haglat om öronen! Kom sen ner hit och
rigga på dig i skansen; kuttern ligger utanför
broändan. Ingenting att tacka för! Karlar som du äro
eftersökta, och om du sköter dig, så... skall du få
komma in vid flottan ... om du sköter dig, nämligen.
Så, marsch! Vänta lite! Säg en sak! Har Alice tackat
dig för hjälpen?

Torkel teg, ty han ville icke skvallra!

-- Jaså, hon har inte det. Alice! ropade han.
Alice var icke långt borta.

-- Gå och tacka gossen som följde dig hem.
Alice gick fram, sträckte sig på tårna och räckte
av vanan sin lilla mun för att tacka med en kyss.

Fadren log; Torkel tog barnets två små händer,
rodnade och sade i hennes ställe: -- tack, tack så
mycket.

När han nu gick hem till hotellet, hade
Fagervik återfått sitt fagra utseende, och han älskade
människorna, till och med hovmästarn, som gjort honom
så orätt! Men att lyckan kunde ligga så nära olyckan,
och liksom skickade fram förtruppen av svårigheter
gav honom ett minne för livet, så att när han senare
och ofta möttes av olyckor tänkte han alltid: se så,
nu är lyckan i antågande.
Morgonbrisen blåste, då skonaren lättade ankaret.
Torkel stod i fören vid fockeskot. Och han var iklädd
blå tröja, vita byxor, vita smärtingskor och rundmössa
med hängande band. De vita skorna, dansskor
riktigt, snuddade så lätt vid däckstiljorna blanka som
ett divansbord; detta var det högsta; det var
herreman.

Premiärlöjtnanten satt till rors och syntes
bakom mesanen då och då kommenderande.

-- Hiv pall! Hiv runt! -- Sätt till
ballongklyvarn! Båda topparna!

Kuttern hade vingarne på! Och nu flög hon fram,
låg så vackert på vattnet som en ejder, bröstade sig
med sitt vackra språng, och klyvarbommen pekade
som kompassen ut kursen.

Fagervik defilerade på ena sidan, och
källarmästarn hälsade med flaggan; Skamsund stod bakom
seglet, men Torkel ville se det ännu en gång för att
riktigt känna sin lycka!

Ingen av besättningen visste, vart kursen gällde,
men när de sågo »gubben», som de kallade chefen,
vara klädd, så förstodo de.

-- Vi ska till stan! viskade en stor-gast.

-- Till Holmen, förstås!

När man om en stund vände och lade sig på
andra bogen mitt i segelrännan, då blev det klart
att man skulle till Stockholm.

Och då stod gossen med spejande öga vid
fockestag, och såg framåt, framåt där staden skulle ligga,
den stora staden, dit alla fartyg seglade in och som
han aldrig hade sett!
</chapter>
<chapter name="Karantänmästarns berättelser.">

<h1>Karantänmästarns berättelser.</h1>

Karantänmästarn var en sextifem års man, väl
bibehållen, liten, smärt, spänstig med officerslater,
minnen från fältläkarkåren.

Han tillhörde från födseln de bortkomna, som
vantrivas i livet och aldrig finna sig till rätta. Född
i Bergslagen av gott folk, men hårt, hade han icke
fått några vackra barndomsminnen. Föräldrarne sade
aldrig gott när de hade anledning, men alltid ont
med eller utan anledning. Hans mor tillhörde den
besynnerliga grupp av människor, som bli onda för
ingenting. Hennes vrede kom utan synbar anledning,
så att sonen ibland trodde hon ej var klok, ibland
att hon var döv och hörde galet. Ty det kunde hända
att hon besvarade en vänlighet med en örfil. Därav
blev han dolsk och misstrogen mot människorna, ty
det enda och naturliga bandet, som skulle med ömhet
förena honom med människorna, var brustet, och
han kände hela livet som en fiende. Därför gick han
beständigt i försvarstillstånd dock utan att visa det.

I skolan hade han vänner, men när han då
icke visste, huru väl han ville, blev han undfallande,
och gjorde alla medgivanden för att få behålla tron
på den sanna vänskapen. Därigenom släppte han
vännerna för nära inpå sig, så att de tryckte honom
och började härska över honom. När han kommit
till den punkten, gick han sin väg, utan några
förklaringar, men hade snart en ny vän med vilken
samma historia började om, och slutade. Följden
blev att han senare i livet aldrig sökte annat än
bekantskaper, och vande sig att endast lita på sig
själv.

När han var konfirmerad och kände sig på grund
av den kyrkliga myndighetsförklaringen som
manbar och självansvarig, inföll en tilldragelse, som blev
en vändpunkt i hans liv. Han kom för sent till en
måltid hemma och blev mottagen av modren med
en skur käppslängar. Utan att betänka sig lyfte
den unge mannen sin hand, och det föll en örfil.

Ett ögonblick stodo mor och son emot
varandra; han väntade se taket komma ner, eller att
han skulle bli ihjälslagen på ett oväntat sätt. Men
det hände ingenting. Modren gick ut, som om
ingenting passerat, och hon låtsades sedan som om aldrig
något förefallit dem emellan.

Långt fram i livet då denna händelse återkom
i hans minne, undrade han vad som försiggått i
hennes sinne. Hon hade kastat en blick uppåt taket
som om hon sökte något där, någon osynlig hand
kanske. Eller hade hon hållit till godo, emedan hon
slutligen insett att det var välförtjänt vedergällning,
och därför gjort sonen oansvarig. Eget var, att han,
oaktat förtvivlade ansträngningar att framkalla
samvetskval, aldrig kände en förbråelse. Det var som
om det skett utan hans vilja, och som om det skulle
ske.

Men likafullt, där var en gränssten i hans
liv. Strängen var klippt och han föll ut i livet,
ensam, löst från moder och jordeliv, och han erfor
som om han varit född utan far och mor. Båda
voro honom främmande personer, som han funnit
naturligast kalla herrn och frun. Vid universitetet
märkte han genast skillnaden mellan sitt öde och
kamraternas. De hade föräldrar och syskon, det
fanns en följd och en ordning i deras liv. De voro
i släkt med mänskligheten, och lydde hemliga
sambandslagar. Och de kände i luften att han icke hörde
till deras fårahus.

När han som kandidat vikarierade vid
fältläkarkåren, märkte han genast att hans plats icke var där,
och detsamma märkte officerarne. Hans i början
tysta motstånd mot deras härsklystnad och godtycke
stämplade honom som en missnöjd granskare, och
han fick gå ensam.

På sjukhusen likaså. Där insåg han straxt den
ödesdigra förutbestämmelsen i samhälls-valet, och
vilka som voro kallade och vilka voro objudna. Det
var som om de övre kände på lukten, vilka som voro
deras andas barn. Och så var det överallt. Han
öppnade praktik som fruntimmersläkare, men
lyckades icke, ty han fordrade rena svar på frågorna, och
det fick han aldrig. Då blev han otålig och gick för
att vara rå. Han blev extra provinsialläkare långt
borta, och då han var oberoende av patienternas,
gunst, brydde han sig ännu mindre om att söka
vara dem till behag. Därför flyttades han en vacker
dag till karantänerna, och hade slutligen stannat på
Skamsund. När han för sjutton år sen kom dit,
råkade han genast i strid med lotsarne, vilka såsom
de enda myndigheterna på ön tillåtit sig en mängd
godtyckligheter mot befolkningen. Karantänmästarn
älskade frid och rö som andra människor, men han
hade tidigt lärt sig att det måste vara kamp, och
att det icke hjälpte bara sitta med sina rättigheter,
utan att man även måste försvara dem, varje dag,
varje stund på dagen. Såsom nykommen sökte man
kringskära hans befogenhet och plocka ifrån honom
hans små förmåner. Sålunda, då lotsåldermannen
rådde av hävd över halva området, men
karantänmästarn satt inkättad i sin vik med en enda liten
bergsudde, och lotsarne begagnade denna udde till
sina enskilda båtar och fiskredskap, gjorde doktorn
sig först underrättad om förhållandena. Och när
han utrönt, att han ägde nyttjanderätten till udden,
och då han tillika fått bevisat att lotsarne kunde
ha sina grejor var som hälst eljes, gick han
beskedligt till åldermannen och sa ifrån. När det icke
hjälpte med godo, tog han i med hårdhandskarna,
och lät sina karlar röja och hägna platsen, som han
inrättade till en trädgård med ett enkelt lusthus.
Skrivelser till styrelserna haglade, men saken
avgjordes till hans förmån.

Därmed var fiendskap för livet med lotsarne;
och karantänmästarn satt inspärrad på sin udde, själv
försatt i karantän, och där satt han nu i sjutton år.
Men i ro icke, ty det var alltid strid. Än hade hans
hund slagits med lotsarnes, än hade lotsarnes höns
gått i hans trädgård, än hade en båt landat på den
enas eller andras område. Sålunda hölls han i ett
beständigt raseri, och när det ett ögonblick blev
lugnt utomhus, så hade han sin hushållerska
inomhus. De hade grälat i sjutton år, och hon hade en
gång i veckan packat sina saker för att gå. Hon var
en tyrann, som fordrade att husbonden skulle äta
socker i alla såser till och med till färsk torsk; hon
kunde icke på sjutton år lära sig koka ett ägg,
utan ville att doktorn skulle lära sig äta halvråa
ägg, vilket han hatade. Tidtals tröttnade han på att
kälta och då föll allt tillbaka i Kristins gamla trall.
Han åt rå potatis, gammalt bröd, sur grädde och
sådant mer en hel vecka, och beundrade sig som
Sokrates, men så vaknade hans självkänsla, och så
började han ryta igen. Han fick ryta var dag för
att få saltkaret på bordet, ryta för att få dörrarna
stängda, ryta för att få olja på lamporna; vekar och glas
fick han putsa själv, ty det kunde hon icke lära sig.

- Du är en ko, Kristin. Du är en usel
människa, som inte värderar godhet. Tycker du om att
jag ryter! Vet du jag får en sådan avsky för mig
själv när jag tvingas uppföra mig så här! Du gör
mig till en dålig människa, och du är en giftig orm.
Jag önskar att du aldrig varit född, att du låge i
jordens djup; du är inte en människa, ty du kan
inte lära, du är en ko, är du. Du vill gå! Ja gå
åt h-e varifrån du är kommen!

Men Kristin gick aldrig! Jo, en gång var hon
ända ner till ångbåtsbryggan, men vände om och gick
till skogs, där doktorn fick hämta opp henne.

Doktorns enda umgänge var postmästarn på
Fagervik, en gammal studentkamrat, som kom över
varenda lördagskväll, då de båda kurrarne poterade
och pratade över midnatt, och då låg postmästarn
kvar till söndagsmorgonen.

De hade visserligen icke samma synpunkt på
livet och människorna, ty postmästarn var avgjord
vänsterman, och karantänmästarn var en tvivlare, men
de voro så väl samspråkade att underhållningarne
blevo som växelsång eller tvåstämmig musik, där
stämmorna visserligen gingo emot varandra, men
dock bildade samklang. Karantänmästarens vidare
blick gav sig stundom ett uttryck i ett ogillande,,
ungefär så här:

-  Ni partimän äro som enögda kattor. Några
se bara med vänstra ögat, andra bara med högra,
och därför kan ni aldrig se stereoskopiskt, utan ni ser
allting platt och  ensidigt!

De voro båda starka tidningsläsare och de följde
alla frågor med nitälskan. Den mest brännande var
dock den om religionen, ty de politiska avgjordes
ju en gång genom omröstning i riksdagen och fingo
ett slut, men den religiösa hade intet slut.
Postmästarn hatade läsare och nykterister.

-  Vad fan hatar du läsarne för? var
karantänmästarens vanliga. Vad ha de gjort dej för ont?
Låt dem ha sitt jobb, mej kommer det inte vid!

-  De ä hycklare allihop! avfärdade postmästarn
frågan.

-  Nej, svarade doktorn. Du kan inte döma om
läseriet därför att du inte varit läsare; men det har
jag varit; och jag var ta mej fan inte hycklare. Men
jag gör inte om'et! Det vill säga - det vet man
aldrig,  för det kommer över  en, eller kommer det
icke, det beror på...

-  På vad?

-  Svårt att säga! Läseriet är emellertid ett
slags europeisk Buddhism. De betrakta båda
världen som en oren materia i vilken själen pinas.
Därför söka de motverka materien, och det har de inte
orätt i. Att de inte lyckas, är ju klart, men själva
kampen är aktningsvärd. Att de förefalla som
hycklare ligger däri att de aldrig nå upp till sina syften
eller läror, så att levernet alltid blir på efterkälken
efter läran. Och att kyrkans präster hata dem är
klart, ty våra gifta mejerister, viraspelare och
middagsätare skola naturligtvis icke älska dessa
apostlar, som visa deras obehövlighet och brister. Du
känner ju våra präster ute på öarna. Jag behöver
inte skvallra på dem, efter som du känner dem! Där
har du hycklarne, i synnerhet bland de olyckliga,
som efter examen förlorat tron på alla lärorna.

-  Ja, men läsarne äro kulturfientliga!

-  Nej, det kan jag inte finna. När jag kom till
denna ö, beboddes den av tre hundra försupna vildar
som förde ett liv - ett helvetes liv.  Och nu... Du
ser själv! Älskvärda äro de ej, och inte roliga heller,
men de äro tysta, åtminstone så man får sova om
nätterna, och de slåss inte, så att man kan vandra
på ön utan fruktan för liv och lem. Med ett ord,
kulturens enklaste välsignelser blevo en bestämd
följd av bönhusets byggande.

-  Bönhuset, dit du aldrig går!

-  Nej, jag hör inte till det fårahuset! Men har
du varit där nånsin?

-  Jag, nej!

-  Du skulle väl höra på dem i alla fall!

-  Varför det?

-  Du törs inte!

-  Törs, är det farligt?

-  Det påstås!

-  Inte för mig?

-  Ska vi hålla vad? En ankare punsch!

Postmästarn funderade ett ögonblick, inte så
mycket på punschen, men på doktorns misstankar
att han kunde vara feg.
-  Kör! Jag skall gå dit om fredag! Och sen ska
du fä rö hem ankarn om du får se något fel på mig.

Dagen kom, och postmästarn åt middag hos
doktorn, innan han anträdde den beramade färden till
bönhuset.

Ingen hade fått veta om hans avsikt, dels
därför att han fruktade predikanten skulle lägga an på
honom, dels därför att han var rädd få rykte om sig
att vara läsare. 

Efter middagen, lånade han en dosa snus, för att
hålla sig vaken, trots doktorns försäkringar att han
icke skulle få tillfälle att somna. Och så gick han.

Doktorn däremot vandrade nere i sin trädgård
väntande på utgången av ett försök som mången
starkare hade fallit för.

Han väntade en och en halv timme, han
väntade två. Han väntade tre.

Då såg han slutligen kyrkfolket komma
strömmande, vilket var ett bevis att det var slut. Men
postmästarn syntes inte. Doktorn blev orolig. Det
gick en timme, och slutligen fick han se vännen
komma från skogen. Han kom med en något
uppstyltad glättighet och hade något tvunget livligt i
sin gång. När han fick se doktorn slingrade han lite
med benen och hivade axlarne som om det
stramade i kläderna.

-  Nåå? frågade doktorn. Det var långvarigt
det där?

-  Ja, var hela svaret.

De gingo ner i lusthuset; satte sig mitt emot
varann, ehuruväl postmästarn var rädd att visa sitt
ansikte, i vilket kommit ett nytt uttryck.

- Ge mig en pris snus! sade den illmarige
doktorn,                                                          i

Postmästarn tog fram dosan, som befanns vara
orörd...

-  Du somna inte? upptog doktorn.
Postmästarn kände sig brydd.

-  Nå gamla gosse, du är inte modd? - Vad är
det med dig? - Nej, hör du...

Här tog doktorn med pekfingret i trakten mellan
ögat och näsan på sin vän som om han ville visa
honom något...

-  Jag tror... att du har gråtit?

-  Asch! Du pratar! svarade postmästarn och
ryckte upp sig! Men, i alla fall, du vet jag inte är
lätt att narra, men, som sagt...  det var en
trollkarl, var det.

-  Berätta, berätta! Tänk att du tror på
trollkarlar!

-  Ja, det var så underligt!

Nu tuggade han torrt! och fortsatte.

-  Kan du tänka dig! Han predikade för mig
förstås! Och, mitt i predikan så sa han mig alla de
hemligheter jag likt varje människa gömt i det allra
mest fördolda sedan min barndom, ja längre fram i
tiden. Jag kände att jag rodnade och hela
församlingen såg på mig som om de också visste det, vilket
är alldeles omöjligt. Och de nickade i takt till hans
ord, alltjämt stirrande på mig. Ja de vände sig om
på bänkarna...  Även  som  trolleri betraktat så var
det....                                                         ;                :

-  Jojo, du, jag visste't, och därför aktar jag
mig! Vad det är, vet jag inte, men det är
någonting som jag håller ifrån mig. Och det är på samma
sätt med Swedenborg. Jag satt en gång i ett förmak
och väntade på företräde. Där stod en bokhylla
bakom mig, och det var en bok som sköt fram så att
han hindrade min nacke få stöd. Jag tog ner boken,
och det var en del av Swedenborgs himmelska
hemligheter. På måfå slog jag i boken; och, kan du
föreställa dig, på två minuter hade jag - nåväl, det som
då mest upptog mina tankar - och med alla
biomständigheter av en sådan förkrossande sakkännedom
att jag blev hemsk till mods. På två minuter hade
jag mig själv och min angelägenhet klar...

-  Tala om vad det var!

-  Nej, du! Det gör jag inte. Du vet själv att
det tysta tankeliv vi föra är ett hemligt rum, och
det vi ieva i det hemliga...  Ja, vi  äro  icke de vi
synas...

-  Nej, avbröt vännen hastigt. Nej! Våra
handlingar äro ganska lätt behärskade, men våra tankar...
fy!

-  Och tankarne äro sinnets handlingar, har jag
läst någonstans. Och med våra tysta, onda tankar
kunna vi smitta andra; vi kunna överföra vår onda
vilja på andra som utföra den. - Minns du
barnamörderskan här på orten för tio år sedan?

-  Nej! då var jag borta!

-  Det var en ung barnflicka, oskyldig, barnkär,
snäll, såsom hon alltid varit, efter vad som utröntes
vid förhören. Nåväl hon tjänte hos en aktris
häröver på Fagervik om sommaren. I augusti månad
häktades hon för barnamord. Jag var vid tinget
närvarande då hon förhördes.  Något skäl kunde hon
ej uppgiva, för sin handling. Men domaren ville ha
skäl, då gagnet ej fanns. Vittnena intygade att hon
älskade barnet, vilket hon medgav. Vid andra
förhöret var hon utom sig av ånger och fasa för den
rysliga handlingen, men hon uppträdde som om hon
ej begått brottet, fastän hon påtog sig det.

Vid tredje förhöret ville domaren hjälpa henne
på traven, och framställde den frågan: - Hur kom du
på den tanken att mörda ett oskyldigt barn som du
tyckte om? Tänk noga efter! Flickan kastade
förtvivlade blickar kring salen, och när de stannade på
det döda barnets moder, aktrisen, som nu för första
gången var närvarande, svarade hon domaren, enkelt,
okonstlat: Jag trodde att frun ville det! Du skulle
ha sett fruns ansikte, när dessa orden föllo. Jag
tyckte att jag såg hennes kläder falla av kroppen
och att hon satt blottad där, och jag tänkte då för
första gången på mänskosjälens avgrunder, över vilka
domaren måste vandra med förbundna ögon, ty han
har icke rättighet att straffa oss i vårt tankeliv; där
få vi straffa oss själva och det gör läsarne.

-  Det du säger är nog riktigt, men jag vet också
att mitt liv i det fördolda är tidvis högre och renare
än mitt utvärtesliv.

-  Erkännes! Jag går också med en
föreställning om mitt bättre jag, som är det bästa jag
känner ... Men, hör du, vad gjorde du i skogen en hel
timme?

-  Jag tänkte!

-  Du går väl inte och blir läsare heller?
avklippte karantänmästarn och fyllde ett glas.

-  Nej, inte jag du!

-  Men du tror inte längre att läsarne äro
charlataner?
Därpå svarade postmästarn icke. Men drickat
gick trögt om aftonen, och samtalen höllo sig högre
upp än vanligt. Mot tiotiden hördes över sundet ett
fasansfullt skränande som av vildar. Det kom från
Fagervik, och från hotellets trädgård. De båda
filosoferna kastade sina blickar ditöver.

-  Det är kutterseglare, förstås, sade
postmästarn.

-  De slåss visst också!  -  Ja, Fagervik går
nedåt, för nattskränets skull. Sommargästerna flyr,
för de få inte sova - och man har tänkt stänga
krogen!

-  Och öppna ett bönhus, kanske?

Även den frågan blev obesvarad och man skildes
utan att riktigt veta var man hade varandra.

Emellertid hade ryktet spritt sig på Fagervik
att postmästaren varit i bönhuset, så att när han
följande eftermiddag infann sig på hotellet i sitt kotteri
med tullförvaltarn och lotsåldermannen, dessa
hälsade honom med den stora nyheten.

-  Jaså, du har gått och blitt läsare?
Postmästarn avvärjde stöten med ett skämt, svor
och bannade på att det var osant, samt tömde till
bevis sina glas mera ärligt än han brukade.

-  Ja, men du var där!

-  Jag var nyfiken!

-  Nå vad sa de för slag?

Här mörknade postmästarn, och när man
fortsatte med skämtet, gick det opp för honom att det
vore fegt och uselt att smäda det som han icke ansåg
smädelse värt. Därför sade han allvarligt, men
bestämt:

- Låt mig vara i fred! Jag är icke läsare, men
jag högaktar läsarne!

Detta var detsamma som att erkänna, och som
en järnridå föll något ner mellan honom och
vännerna. De förändrade ansiktena och blevo med ens
främmande för honom. Det var det mest sällsamma
han upplevat och det var smärtsamt tillika.

Han höll sig undan i åtta dagar och föreföll
grubblande. Men efter den tiden återknöt han så
småningom, gick tillbaka till hotellet, och blev så
småningom densamme som förr; dock icke fullt. Ty
»han hade dragit öronen åt sig» som det kallas.

Karantänmästarns lördagar pågingo emellertid
oförändrat. Och nu sedan postmästarn blivit mera
allvarlig och visade håg för livets djupare frågor,
ansåg doktorn tiden vara inne att anförtro honom ur
sina samlingar av iakttagelser på människoöden, utan
att dock någonsin röra vid sitt eget. Det berättades
att han varit gift en gång och haft barn, men ingen
visste riktigt huru därmed förhöll sig.

Sedan han först noga hört sig för om
postmästarn kunde fördraga att höra läsas högt, och fått
visshet om att detta var fallet, vågade han föreslå
att de skulle tillbringa lördagsnatten med detta ädlare
nöje, dock efter att först ha pratat ur sig veckans
samlade tankar över dagens frågor. Det lästa skulle
sedan bli text för blivande utläggningar, betraktelser
och meningsskiften.
De sutto således en lördag efter kvällsvarden
uppe i våningens vackraste hörnrum, emedan det var
regnkallt väder ute, och doktorn hade efter en stunds
grävning i ett skåp framburit ett manuskript. Ännu
i sista stunden tvekade han att lämna ut kanske sitt
eget livs historia, och för att ge sig mod började
han förutskicka några anmärkningar.

-  Jag tror icke, att du kan erinra dig att jag
yttrat mig någonsin i en viss fråga, den fråga som
sysselsatt våra samtida mest av alla. Den fråga, som
tagit djupast, och behandlats ytligast, därför att den
blev partifråga. Jag menar...

-  Säg'et inte, jag vet!

-  Du är rädd för den, men det är inte jag, ty
det är ingen fråga för mig ännu, det är en gåta, eller
ett olösligt problem. - Du vet ju att det finns
olösliga problem, som man kan bevisa vara olösliga, och
ändock fortsätta människor att söka det
oåtkomliga ...

-  Till saken, så gräla vi sedan!

-  Och man har velat lagstifta för äkta makars
inbördes förhållanden, vilket ju är som om
lagstiftningen ville bestämma om vänskapsförbindelser eller
om förälskelser...  Kort och gott, jag skall berätta
en historia, eller två, så får vi se om saken ens kan
falla under överläggning eller utredas med tillämpning
av de vanliga tankelagarne.

-  Alltså!

-  Bara en sak till! Därför att båda historierna
röra karantäner skall du icke tro att det är min eller
mina historier - den ligger djupare begraven!

-  Nu börja vi!
</chapter>
<chapter name="Karantän mästarns första berättelse.">

<h1>Karantän mästarns första berättelse.</h1>

De hade rymt, företagit den hävdvunna nästan
lagstadda rymningen. Och det gick ett anskri genom
samhället; människorna togo sig åt hjärt-trakten,
fasade, beklagade, fördömde, alltefter som man anade
det fruktansvärda sorgespel som utspelats; två
hjärtan som slitits, två släkter som nu rasade mot
varandra; den övergivne mannen och det lämnade
barnet; ett skövlat hem, en förstörd bana, hoptrasslade
affärer som icke kunde utredas; brutna
vänskapsförbindelser.

Det satt två herrar på en krog och rev i saken.

-  Men varför skulle de rymma? Det finner
jag osnyggt!

-  Tvärtom! Jag finner vanlig blygsamhet
fordra att de lämna platsen åt den oförvitlige maken,
så att han slipper möta dem på gatorna. För övrigt
är det hederligare att skiljas än leva i otillåten
förbindelse.

-  Men varför kan de inte hålla tro och loven
och ed? Vi höllo ut för livet vi, i lust och nöd...

-  Jo, och vad det såg ut sen! Som ett
gammalt fågelbo om hösten. Andra tider, andra seder!

-  Men rysligt är det i alla fall!

-  Icke minst för de rymda! Nu börjar hans!
Han som tog alla följderna. Nu får han sitt!

-  Och hon!

Så här var historien. De nu skiljda makarne
hade för tre år sedan råkat varandra på en badort,
och under fullt normala förhållanden genomgått 
förälskelsens alla stadier. De upptäckte, som vanligt,
att de voro födda enkom för att råkas och göra
vandringen hand i hand. För att bli henne värdig
bortlade han alla osköna vanor, förfinade sitt språk
och sina seder, och han såg i henne en gudasänd som
öppnade hans ögon och pekade uppåt.

De vanliga svårigheterna vid lysningen övervann
han, fullt övertygad att dessa svårigheter skulle
finnas, för att han måtte få tillfälle visa sitt mod och
sin styrka.

De skändliga anonyma breven som pläga åtfölja
förlovningar läste de tillsammans och lade i
kakelugnen. Hon grät visserligen över människornas
ondska, men han sade, att det skulle så vara för att
pröva deras tro. Och de trodde på varandra.

Förlovningstiden var ett enda stort rus. Han
försäkrade att han icke behövde dricka mer, ty hennes
närvaro gjorde honom bokstavligen drucken. En enda
gång kunde de känna det hemska i den ensamhet som
omslöt dem, då deras vänner övergav dem, finnande
sig överflödiga.

-  Varför sky oss mänskorna? frågade hon en
afton, då de vandrade utanför staden.

-  Därför, svarade han, därför att mänskorna fly,
när de se lyckan.

De märkte icke att de själva undveko umgänge,
ty de gjorde det; och han särskilt visade en
verklig fruktan att möta gamla ungkarlsvänner. Ty de
föreföllo honom som fiender, och han såg deras
skeptiska grin, alltför lätt att tolka. - Se nu är han
fast! Att den gamla skälmen också kunde duperas!
O. s. v.
Ungkarlarne ansågo nämligen, då som nu, att
kärleken var ett skälmstycke som förr eller senare
skulle sluta med avslöjning.

Deras samtal höllo sig alltid uppe över
vardagslivets småsaker, och de levde, som man riktigt säger,
icke på jorden. Men så kom fasan över
ensamheten, som slöt sig omkring dem och drev dem
ihop. Och då försökte de gå ut, dels av behovet att
visa sin lycka, dels för att lugna sig. Men när
de efter teatern inträdde på restaurangen, och hon
framför tamburens spegel ordnade sitt hår, erfor
han som om hon smyckade sig för »de främmande
herrarne». Och när de kommo till ett bord, blev
han genast stum, ty hon fick nya uttryck i sitt
ansikte, uttryck som han icke kände. Hennes ögon
tycktes parera blickar från de »främmande herrarne».
De blevo stumma bägge två, och hans ansikte
uttryckte den högsta ångest.

Det var en  trist supé, och de gingo snart.

När de kommit ut, frågade hon, något förstämd
av missräkningen på ett nöje:

-  Är du ond på mig?

-  Nej, min vän, jag kan icke bli ond på dig!
Men jag blöder invärtes, när jag ser främmande
ungherrar orena dig med sina blickar.

Och därmed upphörde besöken av restauranger.

Veckorna före bröllopet hade upptagits av
bestyr med bosättningen. De hade diskuterat mattor
och gardiner, mottagit hantverkare och bodbiträden,
och följaktligen hade de sjunkit ner från sina höga
höjder. Nu skulle de gå ut att lufta av sig det där.

Och de vandrade. Men under denna hotande
tystnad då huvudena förefalla tomma och någon går
emellan. Han försökte svinga sig upp och lyfta
henne, men det gick inte.

-  Jag hänger så tungt på dig, sade hon och
släppte hans arm.

Han svarade icke, ty han erfor verkligen en
lättnad.

Detta sårade henne och hon drog sig åt
husväggen. Samtalet var slut och de befunno sig snart
utanför hennes port.

-  God natt! sade hon kort.

-  God natt! svarade han lika kort, och de
skildes, synbarligen med ömsesidig belåtenhet. Utan en
kyss i portgången, och utan att han stannade
utanför glasrutan för att se hennes fina gestalt röra sig
i mjuka linjer uppför första halvtrappan.

När han gick uppför gatan var han spänstig i
gången och han andades högt, fritt. Han var befriad
från något tryckande, som dock i tre månader varit
ljuvt. Han samlade sig, återfann sina tankar från -
ett förgånget, som nu föreföll starkt och uppriktigt.
Han flög framåt och hans jag svällde, under det han
kände de båda armarne röra sig som vingar.

Att det var slut, därom hyste han inga tvivel;
men han såg ingen orsak, kände ingen smärta, stod
endast klarvaken inför ett faktum som han mottog
utan att tveka.

När han kom i sin port, mötte han en gammal
vän, vilken han utan vidare tog under armen och
inbjöd att dela den enkla supén och prata. Vännen
såg förvånad ut, men följde uppför trappan.

De åto och drucko, rökte och pratade framåt
midnatt, och de talade om all världens ting; gamla
minnen och statsangelägenheter, riksdag och 
ekonomi. Ej ett ord eller en antydan om hans
förlovning eller giftermål. Det var en ytterst angenäm
afton, och han hade blivit tre månader tillbaka i
tiden. Han lade märke till att hans stämma återtog
sin manliga klang, att han talade rakt ut som
tankarne kommo, utan besväret att slipa kanterna av
de starka orden, utan att behöva undertrycka eller
jämka för att icke såra. Han tyckte, att han
återfann sig, att han kastat en tvångströja, avlagt en
mask, och vunnit.

Han följde vännen ner för att öppna porten.

- Nå, du skall gifta dig om åtta dagar! sade
vännen, och mycket riktigt med det där skeptiska
grinet.

Det var som att trycka på en knapp, och porten
smällde igen till svar.

När han nu kom upp på sina rum, fattades han
av vämjelse; dukade undan, städade, sopade,
öppnade fönstren och - - - så gick det upp för
honom, vad han förlorat och hur han sjunkit.

Han tyckte att han varit sin brud otrogen
därför att han givit sin själ åt en annan, låt vara en man
blott! Han hade förlorat något som var bättre än
det han trott sig vinna; och vad han återfunnit var
blott hans gamla själviska, hänsynslösa,
bekväma vardagsjag! med dess råhet och dess osnygghet, som
vännen värderade, emedan det stämde med hans
eget.

Och nu var det slut, brutet för alltid! Den stora
ödsligheten vidtoge, det ruskiga ungkarlslivet
började igen.

Att sätta sig och skriva ett brev föll honom icke
in, ty han kände det var lönlöst. Därför sökte han

trötta sig för att komma i sömn, sköljde hela sin
kropp i kallt vatten och gick fuktig till sängs. -
Den lilla ceremonien med urets uppdragning gjorde
i natt ett särskilt intryck på honom. Allt måste
förnyas om natten, till och med tiden. Kanske hennes
kärlek endast behövde en natts vila för att börja
på igen!

När han vaknade följande morgon, sken solen in
i rummet. Ett obeskrivligt lugn hade lagt sig över
hans sinne, och han tyckte att livet var gott som det
var, ja det var bättre i dag, ty hans själ kände sig
hemma igen efter en lång utflykt.

Han klädde sig och gick ner på sitt kontor.
Öppnade posten, läste tidningen och var fortfarande kav
lugn. Men detta onaturliga lugn började slutligen
oroa honom. Han kände en stigande ångest och en
nässelbränna på hela kroppen. Tomrummet började
åter fyllas - av hennes själ - bandet spändes, och
strömmen slöts. - Det var icke slut, endast ett
avbrott på linjen, och nu störtade minnena på honom,
allt det sköna, och stora de upplevat, alla höga
känslor och stora tankar de fött tillsammans, hela
denna drömvärld i vilken de levat och som var så
olik denna prosa han nu satt i.

I sin förtvivlan och för att dölja sina känslor,
grep han korrespondensen och började besvara brev,
lugnt, redigt och klart. Anbud mottogos på de och
de villkoren, avslogos på de grunderna. Kaffe och
socker, börsnoteringar och växelkonto, allt
hand-terade han och utredde med en klarhet och
beslutsamhet som aldrig förr.
En kontorist framlämnade ett brev, som han
genast såg vara från henne.

-  Budet väntar på svar! sade biträdet.
Utan att se upp från pulpeten hade
grosshandlaren på en sekund beslutat sig och svarade:

-  Budet skall icke vänta på svar!

Han hade på denna sekund hunnit säga sig:
explikationer, förebråelser, anklagelser! Vad kan jag
svara på sådant. Och brevet förblev liggande
oöppnat, under det affärskorrespondensen pågick i
stormande fart.

Då fästmön föregående afton skilts från honom,
hade hennes första känsla varit vrede. Vrede över
att han, grosshandlaren, vågat försmå henne. Hon
var nämligen av ämbetsmannasläkt och hade drömt
om en ställning i societeten. Detta hade hon så
småningom glömt under intrycken av hans trogna
varma kärlek. Och när han aldrig tröttnade säga
henne, vilket höjande inflytande hon utövade på
honom, och när hon själv såg, hur han under hennes
hand förfinades och förskönades, kände hon sig själv
som högre varelse. Hans stadiga dyrkan eldade upp
hennes självkänsla och hon växte till och blomstrade
i det solsken hans kärlek spridde. När han nu på en
gång släckte av, blev det mörkt omkring henne och
kallt, och hon kände sig sjunka ner till sin
ursprungliga obetydlighet, krympa och tvina. Denna
upptäckt, att hon varit rov för en villa och att hans
kärlek var orsaken till hennes personlighets nya liv
och förstoring, väckte hennes hat till honom som
givit henne ett så bestämt bevis på att det var genom
honom och hans kärlek hon var till. Och när han
icke längre var älskaren, blev han bara
grosshandlaren som hon icke aktade.

- En sån där som säljer kaffe och socker! sade
hon sig, när hon somnade, den kan jag byta mot
en bättre!

Men när hon vaknade efter en drömlös natt,
kände hon hela fasan av skammen att vara
övergiven. En bruten förlovning efter två lysningar skulle
alltid kasta en skugga över hennes liv och göra
bytet av man svårare.

I full ondska satte hon sig att skriva brevet
däri hon begärde en förklaring i en hög, sårande ton,
och på samma gång fordrade hon ett besök.

När nu budet återkom med besked att det inte
var något svar, föll hon i raseri och gjorde sig i
ordning att gå ut. Hon skulle söka honom på hans
kontor, där hon aldrig satt sin fot förr, och hon
skulle i biträdenas åsyn utföra den sedvanliga
ringkastningen utåt golvet och visa honom hur djupt
hon föraktade honom. Och därmed gick hon!

Hon stod utanför dörren och knackade. Men då
ingen öppnade eller svarade, steg hon på och kom
in i en tambur. Genom innerdörrens glasruta såg
hon sin fästman lutad över den väldiga huvudboken
med ansiktet spänt av allvar och ansträngning. Hon
hade aldrig sett honom i arbete förr, och i arbetet
är varje människa, även den ringaste imponerande.
Det heliga arbetet, som gör människan till vad hon
är, lånade åt hela hans gestalt detta värdiga av
samlad kraft, och hon greps av en känsla av aktning
som hon ej kom ifrån.

Han satt just och såg i huvudboken på sista
uttagen till bosättningen. Det var jämnt hans besparingar
under de tio år han själv drivit affärer, och utan att
vara småaktig tänkte han med sorg och bitterhet
på, huru bortkastat allt detta nu var. Han suckade
och lät blickarne glida åt sidan för att icke se de
vältaliga siffrorna. Då märkte han på en gång bakom
dörrens glasruta liksom en pastell i ram, ett blekt
ansikte med två stora ögon som han kände, och ur
vilka strålade smärta och medlidande. Han reste
sig och blev stående, aktningsfull, med sin stora
manliga, stumma sorg, frågande, bävande. Då såg han
i hennes blickar, hur den bortkomna kärleken
återvänt, och därmed var allt sagt!

När de efter en stund vandrade på Skeppsholmen,
lyckliga som aldrig förr, frågade han:

-  Vad tog vid oss i går? (Han sade alltid vi
för att icke föra in frågan om vem som hade
skulden.)                                                     

-  Jag vet inte; jag kan inte förklara det, men
det var det rysligaste jag upplevat! - Det gör vi
inte om!                                                          l

-  Nej, det gör vi aldrig om. Och nu Ebba, är
det för hela livet! Du och jag!

Hon tryckte hans arm fullt övertygad att efter
detta eldsprov intet i världen skulle kunna skilja
dem, för så vitt det berodde på dem!

Och de voro vigda. I stället för att nu gömma
sin sällhet i det vackra, rena hemmet, satte de sig
på ett tåg bland främmande, likgiltiga, nyfikna eller
rent av fientliga människor. Och sedan tågade de
från hotell till hotell; begapades vid table-d'hoten och
fingo huvudvärk i museer, så att när aftonen kom de
sutto stumma av trötthet och förstämda av missöden.

Lösryckt från sitt arbete och sin omgivning hade
den verksamme mannen svårt att ta sig ut. Och när
hans tankar gingo tillbaka till affären som han lämnat
i andras händer, blev han ouppmärksam och tråkig.
De längtade båda till hemmet, men skämdes att vända
om, och mottagas med begabberi.

Första veckan hade de utfyllt tiden med att tala
om sina minnen från förlovningstiden; andra veckan
talade de om första veckans reseminnen. De levde
således aldrig i nu utan i då. Han hade alltid vid
uppträdandet av de döda punkterna eller när
tystnaden infann sig, tröstat henne med att umgänget
skulle bli lättare när de samlat en fond av
gemensamma minnen och när de lärt undvika varandras
antipatier. Nu. hade de emellertid av hänsyn
fördragit varandras antipatier, undertryckt små
egenheter och svagheter som ju väluppfostrade människor
bruka. Men detta hade alstrat ett tvång, en tröttande
uppmärksamhet och tiden var inne för de stora
upptäckterna. Som han ägde mera självbehärskning,
aktade han sig att säga för mycket, utan stoppade
i säcken den ena efter den andra av sina tycken och
vanor, under det hon blottade alla sina. Som han
älskade henne, ville han ju vara behaglig och därföre
lärde han tiga. Slutligen hade hon med hela sin
släkts vanor, ovanor, egendomligheter och fördomar
krupit in i hans liv, så att han började känna sig
förtunnas, förintas.

En afton överfölls unga frun av ett hastigt begär
att tala väl om sin syster, en avskyvärd kokett som
mannen hatade, emedan hon velat bryta hans
förlovning av egennyttiga skäl. Han hörde på med
aktningsfull tystnad, muttrade då och då ett otydligt
bifall. Slutligen steg berömmet till lovsång, och trots
det att mannen fann sin hustrus pietet för anförvanter
särdeles vacker, kunde han icke så träda in i hennes
hud att han såg med hennes ögon. Därför blev han
stum, men på det sätt som säger mer än klara ord.
Och denna stumhet åtföljdes alltid av ett tuggande
med lapparne och en stark svettning. Alla
undertryckta ord och meningar hade tagit sig ett stumt
uttryck genom dessa rörelser med lapparne - han
»markerade» endast, som skådespelarne kalla det -
och andedräkten som ej konsumerades till
ordbildning flåsades ut genom näsan. Svettporerna
öppnades samtidigt, lika många säkerhetsventiler för
undertryckta känslor, och han blev verkligen otrevlig att
ha vid bordet.

Unga frun dolde icke sin olust, ty hon befarade
icke revansch. Hon gjorde en mycket ful gest som
alltid misskläder ett fruntimmer; hon tog sig om
näsan med två finger, för att värja sig mot dålig
lukt. Och samtidigt vände hon sig för att vädja till
gästerna om hon icke hade rätt!

Mannen blev vit i ansiktet, reste sig och gick ut.
Det satt gäster omkring dem, som åsett den råa scenen.

När han kom ut på den främmande stadens gator,
knäppte han opp västen och andades. Och så tänkte
han sina egna tankar, utan hänsyn.

- Jag blir hycklare, av bara hänsyn. Det travas
lögn på lögn och det måste ramla en dag! - Tänk,
vilken rå kvinna, av vilken jag trodde mig lära, och
uppfostras till ett finare väsen. Synvillor och
bedrägeri! Hela den här kärleken var bara ett
skälmstycke att förvända synen!

Därpå sökte han föreställa sig, vad som nu hände
i matsalen. Hon skulle naturligtvis gråta och med
ögonen vädja till gästerna, om hon var tillräckligt
olycklig med en sådan man. Hon brukade nämligen
alltid vid table-d'hoterna vädja till gästerna med
ögonen; och när han väntade ett svar från henne,
riktade hon alltid blickarne ut åt församlingen som hon
uppkallade till hjälp mot förtryckaren. Han blev
nämligen alltid behandlad som tyrannen, fastän han av god
vilja gjort sig till hennes slav... Ingenting hjälpte!

Han befann sig nere vid hamnen och fick syn
på badhuset... just vad han längtade efter. Och
snart hade han kastat sig på huvet i havet; sam ut,
långt ut mot mörkret. Hans av myggstick och
brännnässlor pinade själ fick svalka, och han kände hur
han lämnade ett kölvatten av smuts efter sig. Så
vände han sig på rygg och såg stjärnvalvet över
sig, men i detsamma hörde han ett sus och ett
plaskande bakom sig. Det var en stor ångare som
kom in, och för livet måste han kämpa sig ur vägen.
Styrde mot stranden som var garnerad med lyktor,
såg hotellet upplyst...

När han var klädd, kände han endast en oändlig
sorg; sorgen över det förlorade paradiset. Och
därmed var all bitterhet borta.

I denna sinnesstämning kom han upp på rummet
och fann sin hustru vid skrivbordet. Hon reste sig
och kastade sig i hans famn, utan ett ord om
förlåtelse, naturligtvis - det begärde han icke och det
kunde hon icke, ty hon visste icke att hon gjort något
ont. De satte sig ner, och de gräto tillsammans över
den förlorade kärleken - ty att den gått, därom
fanns inga tvivel. Men den hade gått utan deras
vilja och de sörjde den tillsammans som en död
kär, vilken de icke dödat, men ej kunnat rädda. De
sutto framför ett faktum som de ej rått över,
kärleken, den gode genius, som förstorat allt smått, som
föryngrat och förskönat allt gammalt och fult hade
övergivit dem, och jordelivets hela vardaglighet stod
naken inför dem. Men att de skulle skiljas eller voro
skilda föll dem icke in. Ty se, de hade fått något
tillsammans genom sorgen, något som höll ihop dem.
Men de råkades även i en gemensam harm mot ödet
som bedragit dem båda på deras bästa känslor. En
så stark känsla som hat mäktade de icke under den
stora förkrosselse vari de simmade. Endast harm
och förtrytelse mot ödet; och ödet blev syndabocken
och avledaren.

Så ense och så förstående hade de aldrig talat
förr, och under det deras röster fingo kärleksfulla
tonfall, stannade de vid ett beslut: att återvända
och göra inträdet i hemmet. Nu talade han sig varm
vid tanken på hemmet, där man kunde utestänga
alla onda inflytelser, och där frid och endräkt skulle
råda. Därpå talade hon en stund om samma ämne,
och med lika värme, tills de hade glömt sin sorg.
Och när de glömt den, logo de, som förr, och se, nu
var kärleken framme igen, och han var icke alls
död; även det var en villa, och hela sorgen också!
Han hade uppnått förverkligandet av sin
ungdomsdröm om en maka och ett hem, och under åtta
dagar tycktes den unga frun även fått sin dröm
sannad. Men på den nionde dagen ville hon ut.

-  Vart? frågade han.

-  Säg själv!

Nej, hon skulle säga det.

Han föreslog operan. Men där speltes Wagner
och den tålde hon icke. Teatern? Nej, där gavs
Mæterlinck och den var fånig. Operett ville han icke
se, emedan där förlöjligades regelbundet vad som
nu för honom var heligt. Cirkus icke heller; bara
hästar och konstiga fruntimmer.

Så diskuterades fram och tillbaka, och man
upptäckte under hand en stor mängd olikheter i smak
och grundsatser. För att vara henne till behag,
föreslog han operetten; men hon ville icke mottaga offret.
Han föreslog att de skulle hålla en bjudning, men
då upptäckte de att där icke funnos några att bjuda,
ty de hade skiljt sig från sina vänner, och
vännerna från dem.

Så sutto de, i endräkt ännu, och begrundade
tillsammans sitt öde, utan att ännu ha börjat med
beskyllningarne.

De blevo sittande hemma och hade tråkigt.

Följande dag upprepades samma historia. Nu
visste han att det gällde hans lycka; han tog
därför mod till sig, och sade vänligt men bestämt:
tag på dig, så gå vi på operetten. Hon strålade,
klädde sig i sin nya klädning och stod snart färdig.
Då när han såg henne glad och vacker, kände han
ett stygn i hjärtat; tänkande tyst: nu lever hon upp,
när hon får kläda sig för de andra icke för mig.
Och när han sedan förde henne ner till teatern, tyckte
han sig leda en främmande dam, ty hennes tankar
voro redan i teatersalongen, som var hennes scen
där hon skulle uppträda, och där hon numera kunde
uppträda utan att bli förnärmad, då hon stod under
beskydd av sin man.

Som de redan hörde varandras tankar,
förvandlades under vägen detta främmande till något
fientligt, och de längtade båda snart vara framme för
att finna avledaren, ehuru han erfor som han ginge
till en avrättning.

När de kommo till biljettluckan, fanns icke en
biljett kvar. Då förvandlades hennes ansikte, och
när hon såg på honom och tyckte sig märka ett
drag av tillfredsställelse - som kanske fanns där
under ansiktshuden - utbröt hon:

- Det gläder dig!

Han ville förneka, men kunde ej, ty det var
sant.

Nu, på hemvägen, kände han sig släpa på ett lik
och ett fientligt sådant.

Att hon blottat och uttalat hans mycket naturliga
men av offervillighet undertryckta tanke, sårade
honom som en råhet, ty man hade icke rätt att straffa
varandras tankar. Han skulle lättare ha fördragit
om hon givit honom skulden för att inga biljetter
funnos, ty det var han redan van vid att vara
syndabocken. Men nu sörjde han endast över sin
förlorade lycka och över att han icke ägde förmågan
roa henne.
När hon åter märkte att han icke blev ond utan
endast ledsen, föraktade hon honom.

Under en hotande tystnad kommo de hem. Hon
gick genast in i sängkammaren och stängde dörren.

Han hade satt sig i salen där han tänt
lampor och ljus, ty han erfor som om mörkret slöt sig
omkring honom.

Då hörde han skrik inifrån sängkammaren,
barnskrik, men som av vuxna barn. Och när han kom
in, såg han en syn - som slet sönder hans hjärta.
Hon låg på knä med uppåt mot honom sträckta
händer och jämrade sig under tårar:

- Var icke ond på mig, var icke hård, du dödar
det ljusa hos mig, du kväver mig med din
stränghet, jag är ett barn som tror på livet och måste
ha sol...

Han blev svarslös, ty hon var sann i uttrycket
Och han kunde icke försvara sig, ty det vore att
anklaga hennes tankar och det fick han icke.

Stum av förtvivlan gick han in i sitt rum och
kände sig förintad. Han hade skövlat hennes
ungdom, han hade stängt in henne, han hade ryckt upp
ungdomsglädjen med rötterna. Han ägde icke ljuset
som denna späda blomma fordrade, och hon tvinade
under hans hand. Dessa självförebråelser bröto ner
allt förtroende han haft till sig själv; han fann sig
ovärdig hennes kärlek, varje kvinnas kärlek, och han
trodde sig vara en mördare som dödat hennes lycka.

Sedan han lidit igenom alla samvetskval, började
han rannsaka sig med lugnt och nyktert förstånd.
- Vad har jag gjort? frågade han sig; vad har
jag gjort henne? - Allt gott jag kunnat; jag har
gjort henne till viljes i allt. Jag ville ogärna gå ut
om kvällarne när jag kommit hem efter dagens
arbete; och jag ville icke se operett. Operett var mig
förr en likgiltig sak, men nu är den vidrig, sedan
jag genom kärleken till denna kvinna kommit in i
en annan känslovärld som jag icke tvekar kalla bättre!
Så befängt: jag levde i den föreställningen att hon
lyftade mig ur dyn, men hon drar ju neråt, hon har
ju dragit neråt hela tiden. Då är det icke hon, utan
min kärlek som drar uppåt, ty det finns ett upp och
ett ner! Ja han hade rätt den gamle, som sade:
»Mannen gifter sig för att komma hem, kvinnan
gifter sig för att komma ut.» Hemmet är icke för
kvinnan utan för mannen - och barnet. Alla hustrur
klaga på instängningen i hemmet och min också
fastän hon går lös hela förmiddagen, på visiter, på
kaféer, i butiker - - - Han började komma ur
situationen och befann sig på den sidan där skulden
icke stod. Men då såg han åter den hjärtslitande
synen där den unga kvinnan låg på knä och med
sträckta händer bad honom icke döda glädjen och
ungdomen med sin hårdhet. Som han själv icke
kunde spela komedi, var han så viss att hon icke
spelat, och han kände sig återigen som en brottsling,
så att han ville beröva sig livet, ty endast genom att
vara till trampade han ner hennes lycka.

Men så reste sig rättskänslan, ty han hade icke
rätt att påtaga sig skuld där han ingen hade. Han
var icke hård, men han var en allvarlig man, och hans
allvar hade just gjort det starkaste intrycket på den
unga flickan och bestämt henne att välja honom
farmför andra lättsinniga unga män. Han hade icke
velat döda glädjen, tvärtom hade han gjort allt för
att bereda sin maka hemmets stilla glädje; han hade
icke ens velat neka henne operettens tvetydiga glädje,
utan offrat sig och följt henne dit. Det var således
nonsens det hon sagt, nonsens!- - - - Och
likafullt, hennes smärta hade varit så stark och så
uppriktig. Vad var det då? - - - -

Nu kom svaret: Det var den unga flickans
avsked till ungdomen som ju måste inträffa. Det var
således lika naturligt som vackert detta utbrott av
förtvivlan över att våren är kort. Men icke hade han
någon skuld i det, och när hans maka om kanske ett
år bleve mor så vore nu på tiden att göra det där
avskedet med flick-glädjen för att bereda sig på den
höga modersglädjen.

Han hade således intet att förebrå sig, och
likafullt förebrådde han sig allt! Med ett raskt beslut
röck han sig ur bedrövelsen och gick in till sin
hustru lika fast besluten att inte säga ett ord till
sitt försvar, ty det vore att göra slut på hennes
kärlek, utan helt enkelt inbjuda till försoning utan
avräkning.

Han fann sin maka på den punkt av leda vid
ensamheten att hon antog vilken människas sällskap
som hälst, till och med sin mans, hellre än att vara
ensam.

Och så kommo de överens om att hålla en
bjudning och anmoda hans vänner och hennes; de skulle
nog komma. Behovet av husfrid och trevnad var
om aftonen så ömsesidigt att de utan svårigheter
kommo omsams om vilka skulle bjudas och icke.
Och därmed slutade den dagen under tömmandet av
en flaska champagne. Den sprittande drycken löste
hennes tungas band, och nu passade hon på att göra
avräkningen och ge honom lätta och skämtsamma
förebråelser för hans egoism och hans oartighet mot
sin hustru. Hon var så vacker när hon höjde sig på
tå över honom, och hon blev skenbart större och
ädlare, när hon vältade av sig sina fel på honom,
att han tyckte det var synd rycka ner henne, och
därför gick han till sömns fullastad med alla
självpåtagna fel och brister.

När han vaknade tidigt följande morgon, blev
han liggande tyst att tänka över den föregående
aftonens tilldragelser. Och nu föraktade han sig, för
att han tegat och icke försvarat sig. Nu insåg han,
hur hela deras samliv var byggt på hans tystnad och
hans undertryckande av sin person. Ty hade han
talat i går, så hade hon gått - hon ville alltid gå
hem till sin mor när han »misshandlade» henne, och
hon kallade det misshandling var gång han tröttnade
på att göra sig sämre än han var. Här byggdes i
falskhet och här skulle en dag byggnaden ramla,
när han vågade sig fram med en anmärkning eller
en kritik på hennes person. Dyrka, tillbedja, lyda
blint, det var kärlekens pris, som han måste betala
in, eller avstå!

Bjudningen ägde rum. Mannen, som artig värd,
gjorde allt för att utplåna sig själv och framhålla
sin hustru. Hans vänner som voro anständiga och
väluppfostrade, konverserade frun i tur och ordning
med all den vördnad de ansågo sig skyldiga en ung
hustru. Efter supén föreslogs musik. Det fanns
nämligen ett piano i huset, men frun kunde icke spela,
och herrn ville icke. En ung läkare åtog sig 
uppdraget, och som han fick välja själv sitt program,
tog han till sin favorit - Wagner. Frun visste icke
vad han spelte, men kände sig olustig under det
höga allvaret. När slutligen åskorna tystnat, satt
mannen orolig, ty han kunde räkna ut vad som nu
skulle följa. Och det följde.

Som artig värdinna måste hon säga något; att
tacka helt enkelt var för kort, utan hon frågade
vad det var.

Nu kom det: - Wagner!

Här fick mannen den blick han fruktat, och som
sade honom att han var en förrädare, som kanske
velat narra henne att av okunnighet berömma »det
värsta hon visste». Under förlovningstiden hade hon
visserligen åhört med uppmärksamhet fästmannens
långa försvarstal över Wagner, men strax efter
bröllopet hade hon sagt rent ut att hon icke tålde honom.
Därför hade också mannen aldrig spelat för henne,
och hon låtsades icke veta att han kunde spela.

Men nu erfor hon det som en lömsk
överrumpling, och mannen fick den omtalta blicken, som
sade honom vad han hade att vänta.

Gästerna hade gått, och makarne sutto ensamma.
Han hade lärt i sitt hem att aldrig tala annat än väl
om nyss gångna gäster; hellre tiga. Hon hade nog
hört något dylikt också, men här behövde man icke
lägga band på sig.

Och nu började en kritik över hans vänner. De
voro, kort sagt, tråkiga.

Han tuggade sin cigarr i tystnad, ty att tvista om
tycke och smak härvidlag vore ju obilligt.

Men hon fann dem även oartiga. Hon hade
lärt sig att unga män skulle säga behagligheter...
-  Vågade  de  säga  något  obehagligt?  frågade
han, orolig över att någon skulle ha förgått sig.

-  Nej! inte direkt.

Och så kom en skur småaktiga anmärkningar, om
orätt knutna halsdukar, om en för lång näsa, om
ett för släpigt uttal, och så: - en sån där som spelar
Wagner.

-  Du är inte snäll! sade mannen med ett lamt
försök att försvara sina vänner.

-  Och dina vänner, som du tror på; du skulle ha
hört vad jag hörde och sett vad jag såg, blickar
och ord. De äro bara falska mot dig...

Han rökte vidare och teg, men han tänkte på
hur usel han blivit som förnekade sina beprövade
gamla vänner, hur lumpen han som med ögonen
bett om förlåtelse för att man spelat Wagner. Och
han talade i tankarne rent ut, jämlöpande med hennes
allt mer högljudda prat.

Och han sade i tystnaden:

-  Du föraktar mina vänner för att de icke
kurtiserade sin väns hustru, icke sade henne artigheter
rörande hennes kroppsdelar och klädning, och du
hatar dem därför att du kände min styrka växa i
deras krets av deras sympatier för mig. Du hatar
dem som du hatar mig och skulle hata varje annan
man, som vore din man.

Hon måtte ha känt hans tankars kraft, ty hon
började sacka av i sin svada, och när han kastade
en blick åt henne föreföll det honom som om hon
krympt ihop. Strax därpå reste hon sig under
förevändning att hon frös; och hon skakade verkligen i
kroppen, och hade röda flammor på kinderna.
Denna natt märkte han for första gången att han
vid sin sida hade en gammal ful kvinna, som
emaljerat sitt ansikte med skinande pomador och flätat
håret som en bondkvinna.

Hon brydde sig icke om att vara skön för honom,
men hon var redan nog cynisk att ogenerat visa
sig vidrig, blottande toalettens osköna hemligheter.

Då löstes han för ett ögonblick ur förtrollningen
och tänkte på flykt, tänkte så länge tills sömnen
förbarmade sig över honom.

Ett par veckor gingo under dov tystnad. Han
kunde icke komma ifrån att det var synd om henne,
och om hon leddes, så var det ju hans fel för tillfället,
emedan han var hennes man - för tillfället. Att
söka sällskap var numera omöjligt, sedan hans vänner
voro ratade, och i sina egna fann hon icke mer
behag. De försökte nog på var sitt håll att gå ut, men
återvände alltid hem.

-  Du har svårt att vara ifrån mig ändå! sade
hon, och han svarade:

-  Och du?

Hon blev eftergiven och likgiltig, icke ond mera,
så att de kunde tala, det vill säga att han vågade
svara.

-  Min fångvaktare! sade hon.

-  Vem är fången, du eller jag? svarade han.
När de insågo att de voro varandras fångar,
logo de åt förhållandet och började undersöka
häxeriet. Och de gingo tillbaka och togo om  
förlovningen och bröllopsresan. Levde följaktligen alltjämt
i det förflutna och aldrig i nuet.

Så kom det stora ögonblicket han väntat som
befrielsen, förkunnandet av havandeskapet, då hennes
längtan skulle få ett mål, och de skulle blicka framåt i
stället för tillbaka. Men även där låg en missräkning.

Nu rasade hon mot honom, ty nu skulle hennes
skönhet vissna, och det hjälpte icke att han tröstade
henne med att hon skulle uppstå föryngrad och
förskönad, och att den största lycka förestod henne. Hon
behandlade honom som en mördare, kunde icke se
honom, ty hans lukt redan väckte hennes avsky. För
att få klarhet i saken rådfrågade han husets läkare,
och denne skrattade, upplysande att det var subjektiva
luktförnimmelser som alltid åtföljde grossessen, och
antingen voro rena inbillningar, eller kroppsliga
förvrängningar i sinnet.

När detta slutligen var överståndet, inträdde ett
visst lugn, ett visst, som han var nog oförsiktig att
njuta av. Och som han nu var säker om att få äga
sin maka i hemmet, visade han kanske att han var
lycklig och tacksam däröver. Men det skulle han låtit
bli. Ty nu fick hon en ny synpunkt på saken:

- Jaså, nu tror du att du har mig fast, men vänta
du tills jag kommer upp igen!

En blick som åtföljde hotet, gav honom att förstå,
vad som sedan skulle komma. Och nu började han en
strid med sig själv, om han skulle vänta tills barnet
anlände, eller ge sig av dessförinnan, för att slippa
den smärtsamma skilsmässan från barnet. Som
makarne redan inträtt i det nära förhållandet att de
hörde varandras tankar, kunde han icke äga några
hemligheter för henne, och hon gjorde genast beslag.
-  Jag vet nog, att du tänker överge oss och
kasta oss på backen ...

-  Det är underligt, invände han; det är ju du
som hotat hela tiden att ge dig av med barnet, så
snart det kommer! Alltså, hur jag bär mig åt är det
galet; stannar jag, så går du, och då är jag både
olycklig och löjlig; går jag, så är du martyren, och jag
blir både en olycklig och en usling! Så är det att
inlåta sig med kvinnor.

Hur de hankade sig igenom de nio månaderna
var honom en gåta, men den sista tiden var
drägligast, ty då hade hon börjat älska det ofödda barnet,
och med kärleken kom skönheten, men en högre;
och han tröttnade icke försäkra henne att för honom
var hon skönare än någonsin. Men hon trodde att
han ljög, och när hon märkte att han insövde sig
i föreställningar om en evig sällhet i hennes närhet,
bröt hon återigen ut.

-  Du tror att du har mig, nu.

-  Min vän, jag trodde när vi lovade varandra
bli makar, att jag skulle tillhöra dig och du mig,
och jag hoppades att vi skulle hålla tillsammans, så
att barnet föddes i ett hem, och uppfostrades av far
och mor - - -

Och sådant mera i oändlighet!

Barnet kom, och modrens lycka var gränslös.
Ledsnaden var försvunnen, och mannen andades åter,
men det skulle han ha gjort mera omärkligt. Ty
två skarpa ögon sågo det och två vassa blickar sade:
du tror att jag fastnat genom barnet!
På tredje dagen hade lillan förlorat nyhetens
behag och fördes ut till sköterskan. Och därpå
kallades sömmerskor. Nu visste han vad som
förestod ...

Från den stunden gick han som en livdömd och
väntade på sin avrättning. Han packade två nattsäckar
som han gömde i sin garderob, färdig att vid givet
tecken fly.

Tecknet gavs två dagar efter fruns uppstigande
från bädden. Hon klädde sig nämligen i en ny
dräkt av ett sådant braskande snitt och i färger som -
man kallar lampskärm. Han förde henne ut att åka,
och han led så gränslöst över att se den han älskade,
ådraga sig en uppmärksamhet som sårade honom.
Till och med gatpojkarne visade med fingret på den
utstyrda damen ... Sedan den dagen undvek han att
promenera med sin fru. Han stannade hemma hos
barnet och sörjde över att ha en löjlig hustru.

Nästa hennes steg på vägen till frihet var
ridhuset. Genom stallet öppnas dörrarne till societeten.
Genom hästarne gör man bekantskaperna däruppe.
Hästar och hundar bilda övergången till den värld
ifrån vilken man ser ner för att kunna upptäcka
fotvandrande på den dammiga vägen. Den som sitter på
en hästrygg blir sex alnar i stället för tre, och han ser
alltid ut som om han fordrade att vandraren skulle
blicka upp till honom. Nåväl genom stallet till baronen
och löjtnanten ... Deras hjärtan hade funnit varandra,
och som baronen var en renlig natur, vägrade han
bestämt att passera graderna som gäst och som vän i
huset. Därför reste de tillsammans, eller rymde.

Mannen satt kvar med barnet.
Baronen kastades in på snälltåget i Södertälje där
han skulle stöta till. Allt var så väl beräknat att de
måtte få bli ensamma, nu slutligen, men ödet hade
gjort upp andra planer; och när baronen trädde in i
vagnen såg han sin älskade sitta inklämd mellan
främmande damer och herrar, så inklämd att det ej
fanns en plats för honom. En blick i kupéerna bredvid
upplyste honom strax om att det var fullt, och han
fick stå i korridorn. Raseriet vanställde hans ansikte,
och när han skulle hälsa henne med ett hemligt och
älskvärt leende visade han endast ögontänderna som
hon aldrig sett förr. Till råga på eländet hade han
för att göra sig mindre bemärkt klätt sig civil. Det
hade hon aldrig sett förr, och som vårrocken icke var
av årets skörd såg den schaskig ut. Några milda
sommarskurar i fjor hade kommit tyget att kasta sig i
sömmarne, så att den gick i små vattrade vågor, eller
den »stod inte i liken» som en kutterseglare skulle ha
sagt. Och som den var »skuren på axlarne» efter sista
modet, såg hon att han hade hängande axlar, vilka
fortsatte halsen neråt armarne, samma ömkliga linjer
som på en halvstopsbutelj. Han svettades av ilska,
och något stenkolsfragment hade fastnat på hans näsa
- hon hade velat springa upp, röja sitt incognito och
med sin spetsnäsduk torka bort den svarta flagan,
men vågade icke. Han ville icke se på henne av
fruktan att misshaga och därför vände han ryggen till,
alltjämt stående ute i korridoren.

När de kommo till Katrineholm, måste det ätas
middag såvida de icke ville svälta till kvällen. Här
måste mannen och hjälten visa sig, avlägga provet,
eller vara förlorad. Med darrande vådor och ett
ansikte i fullt uppror följde han sin dam ut ur
vagnen, över spåren, där han knäade så att hatten
föll bakut på skulten, och där blev den sittande som
uniformsmössan brukade. Men vad som såg så käckt
ut med mössan var icke klädsamt med den ovana
melonhatten. Med ett ord det var icke hans vackra
dag och ingen lyckodag.

När de inträdde i salen, sågo de ut som om de
grälat invärtes, som om de föraktade varandra,
skämdes för varandra, och önskat varandra så långt...

Hans nerver voro totalt i olag och kunde icke
styra en muskel. Utan att veta vad han gjorde
knuffade han henne fram till bordet, med ett: skynda på!
Bordet var redan kantat med gäster som anföllo i
spridd ordning och därför icke kunde öppna lederna.
Baronen gjorde ett utfall och fick slutligen fatt i en
tallrik, men när han sedan kilade in armen efter en
gaffel möttes hans hand av en annan hand som
tillhörde den person han minst gärna av alla ville träffa
just nu!...

Det var hans förman, en major, en som håller
majorsförhör...

Med detsamma gick en viskning genom hopen ...

De voro igenkända! Han stod som naken i
nässlor, hans hals svällde onaturligt och rött så att
kinderna blevo hals de också... Han kunde inte fatta
hur människors blickar förmådde verka som
gevärskulor... han bokstavligen fusiljerades och sjönk ihop.

Sin dam tänkte han icke mera på, endast
majoren med majorsförhöret som kunde förstöra hans
framtid...

Men damen hade sett och förstått; och hon
vände, vände ryggen åt alltsammans och gick ut, fick
fatt i orätt kupé som dock var tom. Han kom efter
och de voro ensamma slutligen.

-  Det är trevligt, va? väste han. Och han slog
sig för pannan.

-  Tänk, att jag skulle låta narra mig ut på ett
sådant här äventyr! Tänk! - Och majorn! Nu är
min bana slut!

Detta var temat som sedan varierades till
Linköping, hunger och törst gjorde sitt till; det var
förfärligt.

Efter Linköping kände båda att de ännu
återhållna beskyllningarne måste ha ett utbrott, och i
rätta ögonblicket dök minnet av mannen upp, och nu
kastade de sig över honom. Han hade skulden; han
var tyrannen, idioten förstås, en »sån där som spelte
Wagner», en djävel... Det var han som varskott
majorn, fanns inget tvivel...

-  Ja du, det tror jag, sade frun med fullaste
övertygelse...

-  Tror du? Jag vet det! trumfade baronen ut.
De råkas på börsen där de spekulera tillsammans i
aktier... och vet du vad jag börjar misstänka?  Jo,
din  man, uslingen som vi kallar honom, han, har,
aldrig älskat dig!

Frun funderade en sekund, men antingen
mannens kärlek var otvivelaktig, eller om det måste höra
till pjäsen att han älskat henne om hon skulle få
äran att ha fockat honom - nog av han borde dock
ha älskat henne som var så älskvärd.

-  Nej, nu är du orättvis! vågade hon fram.
Hon kände sig därav något lyftad att hon kunnat
säga ett gott ord om en fiende, men baronen kände
det som en förebråelse mot sig, och tog nya tag.
-  Har han älskat dig, han som låste in dig och
inte ville följa dig i ridhuset? Han...

Avledaren befanns vara utbegagnad och hotade
dessutom kasta åskstrålarne åt sidan på ett oroande
sätt, och nu togs upp en ny tråd: matfrågan. Som
den först kunde lösas i Nässjö föll den snart av sig
själv, ty det var en halv dag dit. I sin nöd och så
upplöst av sinnesrörelser, att hon icke kunde stämma,
när tankar och känslor rände på, framkastade frun
en undran om hur hennes barn hade det, vartill
baronen svarade med en gäsp att ansiktet klövs som
ett rött äpple ända ner till tungspen, varvid en del
mörka oxeltänder kommo att likna ett kärnhus.
Därpå satte han sig på ryggbastet som en missionär,
lät bålen så sakta löpa av stapeln, gjorde en
kovändning, och låg på soffan. Erinrande att något artigt
borde sägas vid det opassande beteendet gäspade
han: ursäkta, men jag är så sömnig.

Strax efter sov han. Och om en stund snarkade
han. Då när hon upphörde stå under inflytandet
av hans blickar och ord, återvann hon besinningen,
och kunde se vem hennes reskamrat var och
jämförelserna infunno sig självmanade.

Så hade aldrig hennes man uppfört sig; han var
fin jämförd med denne, och han var alltid väl klädd.

Baronen, som druckit mycket punsch dagen förut,
började nu svettas, och det luktade ättika av honom.
Stall luktade han alltid... Hon gick ut i korridoren,
öppnade ett fönster, och liksom löst ur en
förtrollning insåg hon hela vidden av sin förlust, hela fasan
i läget, och när vårlandskapet tågade förbi, en liten
sjö med alar och en stuga, kom det för henne hur
hon drömt sig sommarnöjet med lillan... Och då
brast hon i gråt - ville kasta sig ut, men
återhölls ... Hon blev stående länge, och spjärnade med
fötterna som om hon ville hålla igen tåget, få det att
gå baklänges... Under allt detta hörde hon
snarkningarne som från en stia där matningen pågår...
Och för detta... kräk hade hon lämnat ett gott hem,
ett vackert barn, och en man...

Snarkningarne upphörde, och baronen begagnade
sina nyförvärvade tankekrafter att överskåda läget
och ställa om sin framtid. Sorgsen kunde han icke
bli, men blev ond i stället. Och när han fick se
näsduken för ögonen på den unga frun blev han ursinnig
och tog det som en personlig tillvitelse. Men gräl
var långvarigt och tråkigt, och därför, anslående en
lätt stallton och med en smekning från umgänget med
hästarne, nöp han henne i halsskinnet och smackade:

- Gaska opp dig! Maja!

Två stämningar så vitt skilda råkade ihop och
skuro sig, så att de föllo på var sin sida om
häck-kniven! Med åtföljande dödstystnad. De voro icke
mer en person, utan två, oåterkalleligt två, som icke
hörde ihop.

En halv dag till i ledsnad och tråkighet; en natt
i mörker och omlastningar - och slutligen befunno
de sig i Köpenhamn.

Där voro de okända och behövde icke känna
sig besvärade. Men när de kommo i matsalen
började hon med strålkastarn han kallade, att fara över
alla innevarande med blickarne, så att när baronen
tilltalade henne, han aldrig såg hennes öga annat
än i profil. Slutligen blev han ond och sparkade
henne på benpipan under bordet. Då vände hon
sig utåt och vädjade med ögonen till församlingen.
Hon kunde inte se på honom ... så avskyvärd
föreföll han.

Och så uppe på rummet, togos korkarne ur. Man
hade kommit fram till beskyllningarne. Hans
förstörda framtid var hennes skuld... hennes barn och
hem hade hon förlorat för hans skuld...

De höllo på över midnatt då sömnen förbarmade
sig över dem.

Följande morgon sutto de vid kaffebordet, tysta,
hemska att åse. Hon erinrade sin bröllopsresa, och
just samma läge. De hade ingenting att säga
varandra och han var lika tråkig som mannen. De
tuggade torrt och skämdes att äta i varandras
närvaro.

De kände varandras hat, och de förgiftade
varandra med sitt nervgift.

Slutligen kom befriaren. Hovmästaren nalkades
med ett telegram, till baronen.

Denne öppnade och läste i en blink. Därpå
syntes han överlägga; kastade en beräknande blick
på sin fiende, och efter ett överslag yttrade han sig.

-  Jag är hemkallad av översten.

-  Och tänker lämna mig här?

En sekund gick, och han hade ändrat beslut.

-  Nej, vi följas åt tillbaka.

Han tillyxade en plan - - - och delgav den.

-  Vi segla över till Landskrona; där känner dig
ingen och där väntar du mig.

Det där med seglingen smakade äventyr och
hjältemod, och den småsaken skymde alla 
betänkligheter. Hon eldades upp, eldade upp honom och
de packade genast.

Bara det att han skulle få lämna henne, på hur
kort tid som hälst, återgav honom levnadsmodet. Och
därför satte han sig några timmar senare i en
förhyrd segelbåt, med sin käresta vid fockskotet och
stack ut från Lange Linie som en sjörövare med
sin brud, bullrande, stormodig, grann.

För att dölja reseplanen hade han till båtägaren
endast föreburit en lusttur på sundet, besluten att
telegrafera från Landskrona och återsända båten med
likvid och bogserad av en ångare.

När de stucko ut från stranden stod båtägaren
och såg på manövern. Och då han märkte att kursen
togs på ön Ven, ropade han i händerna:

-  Håll inte för nära Ven, bara!

Och så något annat som togs bort av vinden.

-  Varför inte Ven? frågade sig baronen högt.
Den är ju brant, så där finns inga rev.

-  Ja, men när han sa det, finns det väl någon
orsak! invände frun.

-  Prat, bara! Skota focken,  du!

Vinden som var en laber kultje, friskade ute
på redden, och som det var långt mellan fock och
ror behövdes ingen underhållning, vilket var baronen
till stor lättnad.

Kursen låg på sydöstra hörnet av Ven, men det
märktes icke i början. När slutligen frun insåg vart
färden ställdes, ropade hon:

-  Håll icke på Ven!

-  Håll din... svarade baronen och låg på
slaget.
Efter en timmes god gång hade de höjden av
den vita ön och en lätt tryckning på röret vände
stäven åt Landskrona som syntes i norr.

-  Räddade! ropade rorsmannen, och tände en
cigarr.

I detsamma syntes en liten ångare pila ut från
Ven och hålla ner på seglarne.

-  Vad är det för en ångbåt? frågade frun.

-  Det är en tullbåt! svarade baronen som var
hemma på sjön.

Men nu hissade ångaren en gul flagg och blåste.

-  Ja, det rör oss inte! - Och  baronen höll
kursen.

Men ångaren lovade, signalerade med flaggan
och blåste många korta ljud liknande nödrop. Han
ökade farten. Då reste sig baronen vid röret vild
som om han ämnade hoppa i sjön. Det hade slagit
upp ett minne hos honom om utbruten kolera i
Hamburg, och han skrek.

-  Det är karantän! Tre dygn! Vi äro
förlorade!

I nästa ögonblick satt han åter på sin plats,
halande storskot, och fallande för vinden, rätt ner
i sundet.

Jakten började, men snart låg ångaren för om
stäven på seglaren som var fångad.

Hela den väl uttänkta planen att söka undgå
nyfiknes blickar hade strandat, och när deras
segelbåt bogserades in i hamnen på Ven, mottogos de
olycklige av hundra landsmän som från bryggan
hälsade dem med ironiska applåder och skrattsalvor,
dock utan att veta vilka de applåderade. Men de
infångades kval voro större än de andra anade, ty
de trodde att man hånade dem och deras misslyckade
kärlekshistoria.

Till råga på olyckan hade baronen ohjälpligt stött
sig med karantänmästaren som han ombord på
ångaren skymfat.

Därför togs inga hänsyn utan de behandlades i
likhet med alla andra som kommo från smittad ort.

Och som deras incognito förr eller senare måste
röjas, gingo de i en beständig fruktan att upptäckas,
och fulla av misstänksamhet trodde de varannan
timma att de voro igenkända.

De tre dagarnes pinohistoria skulle ingen stå ut
att läsa igenom. Så mycket är bekant, att hon första
dagen grät efter sitt barn, varvid han tågade ut på
ön. Den andra dagen skildrade hon sin mans
utmärkta egenskaper, jämförda med älskarens
avskyvärda. Tredje dagen förbannade hon honom som
förfört henne, och när hon slutligen kallade honom
idiot som icke lytt båtägarens och hennes råd att
undvika Ven, slog han henne en örfil...

På fjärde dagen, då de verkligen voro upptäckta,
och tidningar anlänt med hela historien, gingo de
i bergskrevorna var för sig att dölja sin skam.

När slutligen två ångbåtar kommit att hämta de
osälla, gick var och en ombord på sin.

Och efter den dagen sågos de aldrig mer, och
kände varandra icke heller.
Det var fram emot midnatt när läsningen slutade.
En tystnad uppstod; men postmästarn kände på
sig att han måste säga något.

-  Tack! brukar man säga! Emellertid efter som
du sagt allt så är icke mycket att tillägga. Jag
vill bara kasta en fråga i luften, riktad till mig, till
dig, till universum: Vad är kärleken?

-  Svar: jag vet inte! - Några nyare säga:
kärleken  är  ett  skälmstycke  av naturen! Det tror
jag nu inte, ty jag vet att naturen varken har gjort
sig  själv eller förmår uttänka skälmstycken. Men
antager man deras sats, så kommer man ner till
zoologien och det vill jag inte. Jag äger icke den teoretiska
dyrkan av kvinnan som mina samtida, ty jag har
aldrig haft mor; jag sätter henne å andra sidan högre,
instinktivt. Hon förefaller mig vara av en finare
materia än vi män, men jag kanske misstager mig,
ty hennes kropp är mera sysselsatt med de animala
förrättningarne än vår. Om jag vore teosof skulle jag
tro henne endast vara ett larvstadium på väg till man,
endast vara en tillfällig materialisation, och att
kärleken, det vill säga mannens kärlek, skapar ut hennes
möjligheter till vad hon blir och synes vara för
honom. När han finner denna egentligen livlösa
varelseform och börjar blåsa sin odödliga ande i den,
så gläds han åt sitt skapelseverk som Gud på sjunde
dagen, och den förädling hans råare materia ej
förmådde giva åt hans själ, den åstadkommer han i
hennes, och genom återverkan - - - nej, tack ska
du ha, det här rår jag inte på lika litet som på
vinkelns tredelning! - Faktum kvarstår och framgår
av min berättelse, att när en man blir sviken i sin
kärlek, som han alltid blir, så reser sig hela hans
varelse i uppror mot världsstyrelsen som så nedlåtit
sig gäcka hans heligaste, det heligaste i hela
skapelsen. Kan försynen vara med om ett bedrägeri eller
ett så rått skämt, då han upptäcker en djävel där han
sett en god ängel, vad skall han då tro på, vad skall
han vörda, vad skall han icke beflina? Och när efter
bröllopet - - - slöjan faller och man står som
Adam och Eva, blivande varse sin nakenhet, då
skäms man för varann, och även den otrognaste, som
jag, känner något liknande med syndafallet! Och då
kommer den nya villan, att man bedragit varann -
vilket man icke gjort, och så gisslar man varandra
för brott som ingen begått. Ett nytt bedrägeri på
det föregående första.

Ny tystnad. Därpå vände postmästarn och dök
ner till jorden.

-  Du förmodar väl att jag igenkänt åtminstone
damen i din berättelse? nåväl, hon sitter i egen stuga
här på ön, nere vid stranden.

-  Ja, det gör hon! Jag känner henne, och
jag var karantänmästare på Ven när hon infångades.
Hon har nu på ålderdomen återknutit bekantskapen
med mig, och det är från hennes egen mun jag fått
historien. Hon har varit förälskad oräkneliga gånger,
och hon påstår att hon varje gång trott sig ha funnit
den rätta, och att den rätta var från världens början
utsedd åt henne.

-  Nåå, känner icke förnuftet sin vanmakt inför
sådana gåtor, alldagsgåtor?

-  Jo, och därför... ja, vill du nästa lördag
höra en andra historia, så tror jag vi komma frågan,
eller gåtan, lite närmare på livet, det vill säga finna
dess olöslighet ändå starkare bekräftad?
-  Ja, gärna! Men varför trycker du inte dessa
historier?

-  Därför, att jag varit läkare, och kvinnoläkare!
Jag har inte rätt att blotta vad jag under
tjänstutövning fått blicka in i. Jag önskar ibland att jag
varit författare med hävdvunnen frihet att gripa
omkring överallt i människoliv och öden, en kallelse
och en plikt, som är mig förmenad.

-  Alltså: god natt, och till nästa lördag!

Det blev lördag igen och gubbarne sutto i
hörnrummet med sitt toddyvirke och tobaksgrej, samt en
väldig papperslunta på bordet.

Postmästarn kastade en blick på manuskriptet
som när ett barn tittar på en huspostilla i hemmet.

-  Vi kan ta'n i två vändor, kära du, lugnade
doktorn.

-  Ånej, vi har natten för oss, och morgondagen
är också en söndag. Gå på du bara oförskräckt; vi
får ju alltid en mellanakt vid smörgåsen.

Och doktorn började vid sextiden. På elvaslaget
var det slut.
</chapter>

<chapter name="Karantän mästarns andra berättelse.">
<h1>Karantän mästarns andra berättelse.</h1>

Han hade lämnat sitt Kristiania full av
förbittring, emedan man begått en uppenbar orättvisa mot
honom. Han hade nämligen vid uppnådda fyrtio år
skrivit den bästa moderna dram, funnit en ny form
och ett nytt innehåll som motsvarade de uppväxandes
förväntningar. Men de gamla levde och publik,
skådespelare och kritik kände att deras ideal sveko, och att

med deras fall skulle de själva ramla, och med en ny
smakriktning som de ej förmått följa, de inom kort
skulle vanka omkring som föråldrade. Man hade
kallat hans mästerstycke idiotiskt, visslat ut det och
bett honom resa tillbaka till Amerika, där han redan
varit och efterlämnat frånskild hustru.

I stället för att fara till Amerika, reste han till
Köpenhamn. Etablerade en stamkrog i Vimmelskaftet
och slog sig ihop med utvandrade svenskar och finnar.

Efter några månaders väntan fick han fram sitt
drama på en Köpenhamnsteater, vann avgjord
framgång och därmed upprättelse.

Han, som ansett sig vara färdig med livet,
började vakna och se sig om. Men han gjorde sitt
återinträde i livet med en dov resignation och en
fatalism nästan, som tog sitt uttryck i hans valspråk:
»beredd på allt!»

Emellertid började teatersucces'ns följder yttra
sig i bjudningar för författaren, och en afton begav
han sig till en mycket betydande litterat, där de yngre
stjärnorna inom litteratur och konst samlades. Supén
var lång och lysande, men några platser voro obesatta,
ty man väntade flera gäster efter teatrarnes slut.
Vid halvelvatiden blev det rörelse vid borden, ty de
väntade kommo, och utgjordes av tre damer och två
herrar, alla obekanta för den norske gästen. Men en
av de tre damerna hälsade bekant och räckte handen
åt främlingen, som omedelbart viskande frågade
värdinnan vem det var.

- Vern det var? Fröken X ju som ni
konverserade på supén hos doktor E.
-  Verkligen? Tänk att jag som har ett så gott
minne, ändock icke kan fasthålla fröken X:s utseende.
Härom aftonen gick jag förbi henne i en teaterfarstu
vid full belysning, och underlät att hälsa.

-  Ja, ni kan naturligtvis inte se att hon är skön!

-  Är hon?

Och han sträckte sig fram för att observera den
unga damen, som tagit plats längst ner vid bordet.

-  Ja, hon ser inte illa ut!

-  Å, skäms, hon är en berömd skönhet av
Köpenhamns vackraste typ.

-  Tja! Förr har jag verkligen svärmat för idel
blonda, men de sista åren går min håg uteslutande
åt de mörka. Därpå talades hit och dit om annat.
Efter supén samlades man i salongen, och straxt
sutto de två, den sköna Köpenhamnskan och
norrmannen i varandras närhet så att han hjälpte henne
med koppen. Och när hon frågade vem som följde
henne hem, svarade han: - jag naturligtvis, och blev
accepterad.

När slutligen sällskapet skulle gå, råkade han och
hon på samma outrannsakliga sätt att befinna sig i
en så djup konversation att en grupp herrar och
damer med skälmska miner slogo en krets för att se
på dem. Men de märkte intet, utan talade och talade.

När de kommit ner för trapporna, hörde de ett
'god natt' och ett klingande skratt uppifrån. Det var
den unga charmanta värdinnan som stod där uppe
lutad över balkongräcket.

De gingo utmed stranden, förbi broarne.
Samtalet gick sin gång utan pauser, och när de kommit
till X-gade, var han inbjuden på supé hos henne
till följande afton i sällskap med en ung skön
målarinna. Men hon förberedde honom på att det skulle
bli mycket enkelt i hennes flickrum, emedan hon
bodde i ett pensionat, som hölls av en sträng
gammal fru.

Därpå skildes de som voro de gamla bekanta och
kolleger.

När han nu ensam vandrade hem i natten och
sökte rekonstruera aftonens tilldragelser, bemärkte
han återigen det sällsamma i att han ej kunde
framkalla »hennes» yttre; han som gammal referent var
ju så van att med ögat fotografera människor och
scener, landskap och interiörer, att han ej kunde
fatta detta. Vidare hade han märkt huru hon denna
kväll var en annan person än första gången de
råkades. Ej ett spår av »oavhängighet» fanns där;
endast mjuk undfallenhet, ett visst svårmod som
klädde och väckte deltagande. Och när man talade
om en människas olycksöde tårades hennes röst. Det
var rösten han mindes, något djup, sorgsen, med små
tonfall som drog en långt från storstad och väckte
minnen från skogen och sjön, naturljudsreminiscenser,
schäferhatt och höräfsa. Nu mindes han huru man
egentligen behandlat henne som ett barn under
aftonen; skämtat med hennes skriverier, anhållit om
hennes protektion, varåt hon endast lett. Hon hade
även den oturen att låta undfalla sig naiveteter, som
varit ursprungligen allvarligt menade, men på vägen
råkade grimasera.

Den enda som tagit henne allvarsamt var han,
främlingen. Och han hade sett att där var intet
barn, utan en kvinna, med vilken han kunde tala om
allt som intresserade honom, om människor och
böcker, och utan att ett ögonblick kommentera vad
han sade.

Följande morgon när han vaknade, sökte han,
utvilad, framkalla gårdagens händelser och personer.
När han gjort en ny bekantskap, brukade han för
att få fatt på karaktären, i minnet söka »motsvarande
talet» han kallade det, genom att leta bland sina äldre
kända vänner den som liknade den vars ekvation
han sökte. Ofta utfördes denna psykiska operation
av sig själv, så att när han sökte erinra den nya
okände, bilden av en äldre bekant trädde fram och
täckte mer eller mindre den nya. När han nu tänkte
på fröken X från gårdagen, såg han icke henne utan
en äldre gift kusin som alltid varit honom likgiltig.
Därmed hade allt erotiskt, om det funnits, blivit
trängt tillbaka, och endast minnet av en kvinnlig
god vän kvarstod. Det var således med fullkomligt
lugn han på aftonen infann sig, och utan spår av
det bryderi en man erfar då han går att göra sig
behaglig för en ung dam.

Han mottogs därför också helt frankt som en
gammal bekant, och befann sig i ett flickrum, elegant
möblerat med rikt försett skrivbord, levande växter,
familjeporträtt, mattor och bekväma stolar.

Som målarinnan fått förhinder, måste han hålla
tillgodo med hennes ensamma sällskap, vilket han
dock fann något stridande mot konvenansen. Men
värdinnans rättframma, okonstlade sätt undertryckte
hos honom begäret att göra några reflexioner, som
skulle ha varit sårande.
Så sutto de nu mitt emot varandra och
konverserade. Hon var klädd i en svart sidenklädning med
blåa islag och i empirestil med mörka spetsar som
föllo ner från axlarne likt ett slädnät. Detta gav henne
ett något frulikt utseende, och när därtill kom hennes
rutinerade världston, tänkte han ett ögonblick: Det är
en frånskild! Hennes ansikte som han nu kunde
granska i full belysning visade en platt panna som
om den vore smidd, antydande stark bestämd vilja
utan envishet; ögonen voro stora, vältecknade som
hos söderns barn, och näsan tycktes ha ändrat mening
under uppväxande tiden, ty den gjorde en liten knyck
mitt på näsbenet och blev ett tu tre romersk. Detta
lilla oförmodade »glättigt överraska» gav en charme
åt profilen som erinrade om en camée.

Samtalet förde sig ändå bättre i afton, ty man
hade redan ett samlat litet material av gemensamma
upplevelser, att belysa, bekantskaper att analysera,
förslag att pröva. Man satt och liksom klippte
silhuetter av sina vänner, och då ingendera ville ha
färgen av att vara elak, klippte man vackert och
icke med den spetsiga saxen.

Under denna tankarnes oskyldiga lek hade han
fått ögonen på en mycket stor blomsterkorg med
praktfulla rosor. Hennes blickar hade redan läst ut
hans tankar, och i samma stund en tjänare bar in en
butelj vin och cigarretter, reste sig värdinnan och
gick fram till rosorna:

(- Hon är förlovad! tänkte han, och kände sig
överflödig.)

- Dessa rosor har jag fått av en vän, när han
reste, sade hon.
Men för att visa det hon icke var förlovad,
bröt hon med ovarsam hand en kvist, men som den
var fästad med en metalltråd, måste hon söka saxen,
och emedan den låg i syskrinet längst vner på etageren,
föll hon på knä och blev så på knä. I den ställningen
förblev hon då hon fastade de två vackraste rosorna
i knapphålet på hans rock, och så behövde hon bara
räcka ut armen för att nå ett vinglas och dricka
honom till.

-  Rosor och vin! har jag haft till omkväde i
en ballad! sade han, som fann situationen något
bizarr, men i sig själv betydelselös.

-  Å! säg den balladen.
Han hade glömt bort den!

Hon reste sig och satt åter i sin stol, och han
förmådde henne berätta ur sitt liv att hon tidigt
lämnade föräldrarne, som separerat utan att skiljas, då
de voro katoliker; att hon uppfostrats i
klosterpensionat i London, Paris, Italien och flerstädes; att hon
särskilt i Paris, hos English Ladies plågats med
religion, så att hon slutligen kastat allt överbord,
visserligen kände en tomhet ibland, men väntade som
alla andra att nytt skulle komma i världen. Under
tiden ägnade hon som jämnåriga sitt intresse åt
mänsklighetens lyftande ur pauperiet och befrielse
från förtryck. Nietzsche hade hon flyktigt passerat -
som det andra - och lagt åt sidan sedan hon avsatt
ett litet korrektiv mot de för högt spända
förväntningarne om allmän jämlikhet...

Under det hon talade, märkte han att det lyste
genom en gardin som bakom hennes rygg skylde en
dörr vilken sannolikt ledde ut till våningen. Som
en blixt slog det honom, att han var utsatt för ett
skämt; han skulle kanske överraskas i någon löjlig
tillbedjarsituation; eller var helt enkelt förbindelsen
med våningen upprätthållen sålunda för
anständighetens skull. Detta hälsosamma tvivel höll
konversationen fjärran från all flirt, och när supén bars in,
gjorde han sig förebråelser över att ha misstänkt sin
goda värdinna för onda anslag eller bristande
förtroende.

Vid halv niotiden ville han gå, men hon behövde
endast yttra en misstanke om att han längtade till
kaféet så stannade han.

Ville gå halv tio, men kvarhölls.

-  Ja, men det tillhör mig som äldre och
förståndigare att icke förskaffa er obehag.

Hon förstod ingenting, förklarade sig vara
oberoende och att pensionatsfrun var van vid hennes
supéer.

Slutligen sade hans instinkt honom att detta var
galet, så att han reste sig och tog avsked.

När han vandrade hemåt, sade han för sig själv:

-  Nej, människorna äro ej så enkla, gå icke
att lösa på några formler, ty av denna afton och
denna kvinna begriper jag inte ett spår!

Nästa gång råkades de på museum. I
ytterkläderna visade hon sig nu som en ung fru; och såg ut
att vara trettio år eller mer. Hon hade ett trött
drag kring munnen med små hårfina rynkor som de,
vilka pläga skratta beständigt. Men hon var trist,
antydde en brytning med sin far och en snart
förestående avresa. Hon tog nu reda på sin väns 
förhållande till teatrar och förläggare, bad att få vara
behjälplig med råd och relationer. Hon var idel
moderlig ömhet, och en viss vårdslöshet i toaletten
antydde att hon ej ville behaga som kvinna.

Men, när hon föreslog att de skulle gå
tillsammans på teatern, vägrade han, ty hans känsla sade
honom, att hon icke borde komprometteras, och att
han icke heller fick blottställa sig, då hans osäkra
ekonomiska ställning icke tålde en misstanke om
en kärlekshandel.

Då föreslog hon i stället att de skulle gå ut och
rumla tillsammans. Till den ändan anmodades han
söka henne hemma, men i hennes nya bostad, hon
hade nämligen flyttat.

(Alltså uppsagd ur pensionatet för min skull,
tänkte han, men ville ej säga det.)

Nu var hans nyfikenhet som författare väckt, och
han ville veta denna kvinnas gåta, ty så som hon
skiftade hamn hade han aldrig sett någon annan
göra.

När han på aftonen ringde på i hennes bostad,
infördes han i en säl att vänta; och när fröken var
klädd, blev han utsläppt i förstugan, där de råkades.
Här var således en ny regime införd.

De gingo ut åt västern, en öde boulevard som
ledde åt zoologiska trädgården till, och trädde in på
en ölstuga som hon syntes känna väl till. I sin päls
och med en teaterduk om huvudet såg hon i mörkret
ut som en gumma, och när hon gick något lutad,
tyckte han att hon hade något häxartat över sig.
Men när de inträtt i den ljusa lokalen och hon lagt
av pälsen och duken, stod hon där i ett slag som den
unga skönheten. En mossgrön enkel klädesklädning,
tätt åtsittande, visade en adertonårings figur, och
håret som hon strukit slätt kom henne att likna en
vuxen skolflicka. Han kunde icke dölja sin rörelse
inför detta trolleri, utan överfor hela hennes gestalt
med ögonen som om han med en strålkastare ville
upptäcka en dold fiende.

(Eros! nu är jag förlorad! tänkte han; och från
den stunden var han det! )

Hon såg mycket väl effekten, och hon
fosforescerade, satt som omvärvd av ljus, segerviss, med en
triumferande mun, ty hon såg att han var besegrad.

Och fruktan överföll honom. Hon hade hans
själ i sin klädningsficka, kunde slänga den i floden
eller rännsten, och därför hatade han henne på samma
gång. Sin enda räddning såg han i att hans låga
kunde genom influens väcka hennes, så att hon blev
lika säkert fast vid honom som han vid henne. Och
i denna halvdunkla avsikt gjorde han vad varje man
i hans ställe skulle ha gjort; han smög sig in till
henne, gjorde sig liten som ett barn, väckte hennes
medlidande, men det stora barmhärtighetens
medlidande med en söndergången människosjäl, en
fördömd, som icke såg hopp om sällhet. Hon hörde
och tog emot som en tribut, lugn, majestätisk,
moderlig, men icke skadeglad som koketten.

När slutligen efter en kall kvällsvard de skulle
till att gå, reste han sig för att i en tidtabell se
efter något tåg. Då han kom åter till bordet och
ville betala, förklarade kyparen att det var betalt.
Vem hade betalt? Fröken!

Nu blossade han upp, och orättvist misstänkande
att hon trott honom sakna pangar, anhöll han att
åtminstone få göra upp för sig.
-  Jag känner icke ert lands seder, utbröt han,
men hos oss och i mitt land är deri man vanärad
som låter en dam betala för sig.                            f

-  Ni var min gäst!

-  Nej, vi gingo ut tillsammans; och hit kunna
vi aldrig komma mer. Vet ni ej vilket rykte ni givit
mig, vet ni ej vilket hiskligt namn denne kypare kan
ge mig!

Och när nu kyparen tillkallats för att få affären
omgjord, uppstod nytt spektakel, så att han vred
reste sig och lade sin andel av betalningen på bordet.

Hon blev ledsen, men ville ej ge sig orätt.

Det blev förstämning och han märkte nu att hon
var tanklös man kallar, lika tanklös som då hon
inbjöd honom ensam herre i sitt flickrum så sent på
kvällen. Eller var det ett uttryck av den oavhängiga
kvinnans fordran att få bli behandlad som mannens
jämlike i allt; trots mot konvenans och förmenta
fördomar? Kanske det senare, men han kände det
som ett översitteri och var vred.

Det höll på att bli en obehaglig tystnad på
gatan, då hon räckte fram sin hand och sade med
sin goda innerliga röst:

-  Icke vara ond!

-  Nej, icke det, men, men ... aldrig göra så mer.
De skildes som vänner, och han skyndade sig
ner till kaféet, där han icke varit på länge, dels av
en viss motvilja mot tonen, som icke längre
harmonierade med hans egen stämning, dels därför att han
lovat sin väninna vara måttlig.

Han återfann sällskapet, men kände sig något
främmande, och han fick det bestämda intrycket att
hit skulle han aldrig föra henne. Därför gick han
snart hem och försjönk i meditationer, som stundom
drogo i de mörka färgerna, stundom i de ljusa. När
han tänkte tillbaka på det ögonblick då ur pälsens
djurskinn den ungdomliga skönheten krupit fram,
fann han däri något hemskt olycksbådande. Det var
icke den jungfruliga skönheten med reflexer från
barnets paradis, utan en dämonisk mörk fägring som
blir mäns bane, mannaviljans grav, och bringar
förnedring och ofärd, ärelöshet och köpslageri. Men som
är oundviklig, oundkommelig som ödet.

Följande dag var han bjuden till middag i
sällskap med henne hos en konstnärsprofessor.

Hon hade i dag anlagt en ny typ.

Överlägsen världsdam, konverserande med en
ton av visshet, sägande lyckade kvickheter, epigram,
och aldrig svarslös då någon riposterade. Stundom
indifferent, blaserad, grym. Professorn, som kom
direkt från ett jurysammanträde, berättade att han
fällt en barnamörderska.

- Jag skulle ha frikänt henne, invände fröken X.

Professorn, som tillhörde akademien, och var
umgängesvän på hovet, baxnade, men tillrättavisade
icke. Han tog repliken som en caprice, och lät ämnet
falla.

Stämningen var eljes något tryckt och
främlingen, som blivit bjuden av frun i huset, kände sig
så olämplig i detta hem där allt rörde sig om hovet.
Sannolikt hade hans väninna ställt om denna
inbjudning i den goda avsikten att göra honom bekant,
och att få en anstrykning av världsman över honom
med det halvt anarkistiska ryktet. Disharmonien
yppade sig också snart, då talet råkade in på konst,
och professorn satt ensam med sin mening och sina
akademiska ideal.

När därför vid desserten värdinnan frågade
främlingen om han ville komma till dem på deras
mottagningsafton, då han skulle råka många
berömdheter, erhöll hon en sådan skarp blick från sin man,
att främlingen som uppfattat blicken tackade, fast
besluten att icke antaga bjudningen. Skandinaverna
voro nämligen särskilt illa anskrivna på högre ort
emedan en norsk målare vållat en söndring i
akademien genom sitt nymodiga måleri.

Återigen hade han låtit narra sig av sin väninnas
tanklöshet, som fört honom i en krets där han ej
hörde hemma, och där han var ogärna sedd. Hon
syntes däremot intet märka, utan var lika
hemmastadd och obekymrad som förut.

Efter dinern blev musik och den sköna
uppförde sig som om hennes vän icke fanns där, såg
icke åt honom. Och när man bröt upp, tog hon
avsked såsom av en obekant och lät en annan herre
följa sig.

Det var en söndagseftermiddag i februari och de
vandrade i de yttre boulevarderna på Västern där
de voro säkra att ej träffa någon bekant. Slutligen
gingo de in på en enslig vinstuga.

Hon talade om sin förestående avresa, och han
erkände att han skulle komma att sakna hennes
sällskap.

- Följ med! sade hon enkelt och ofraserat.
-  Ja, egentligen är mig likgiltigt var jag vistas,
Det var en idé, som tycktes lätta vissa moln.

Och nu kom beskrivning på Berlin, utsikterna där
vid teatrar och mera dylikt.

-  Men, invände han, jag kommer så långt bort
från mina barn.

-  Era barn, ja, dem har jag så ofta tänkt på,
Säg, har ni deras porträtt, får jag se!

Han hade verkligen porträtten på sig, och när
hon vidhöll sin önskan, visade han dem. Flickorna
intresserade henne mindre, men när hon fick se
den åttaårige, blonde gossen med den uppåt riktade
härliga blicken, föll hon i hänryckning.

-  Vilket ljuvt barnaansikte! Är det icke en lycka
att äga ett sådant barn?

-  Att äga i dag, och förlora i morgon! - - - 

Hon granskade nu porträttet och jämförde det
med fadren och något närgånget, så att han erfor
denna blygselkänsla som en man kan känna inför
en kvinna när hon tillägnar sig hans roll.

-  Det är ni, sade hon, men det är icke ni!
Han begärde ingen förklaring, och hon bad att
få behålla porträttet bredvid sig.

Samtalet fortsatte och återknöts vid reseplanen,
men hon var förströdd och lät blickarne esomoftast
vila på porträttet.

Vad som försiggick i hennes själ nu kunde han
icke gissa, men han märkte att hon stred och var i
begrepp fatta ett beslut. Och han kände huru ett
nätverk av fina sugrötter klängde sig ut från hennes
väsen och flätade sig in i hans; något ödesdigert
förestod; han blev beklämd, längtade åter till sin
manliga kamratkrets som han övergivit, och bad
henne befria honom från det givna löftet att ej gå
på kaféet.

-  Längtar ni tillbaka dit ner, sade hon med
sin moderstämma. Tänk på er lille son!

De gingo ut, stumma i den mörka men
stjärnklara kvällen. Han hade bjudit henne sin arm för
första gången; och pelerinen på hans kappa vajade
för vinden så att den slog henne i ansiktet.

-  Detta har jag drömt förut! sade hon. Men
han svarade icke.

När de kommo till hennes port, tog hon hans
båda händer, såg honom i ögonen, och sade:

-  Gå icke dit! icke till vännerna!

Därpå fällde hon floret, och innan han läst
hennes avsikt hade hon - med fällt flor tryckt en
kyss på hans mun. När han sträckte ut armarne!
för att famna henne, var hon innanför porten, som
låstes och han stod fullständigt handfallen, och utan
att kunna förstå hur det gick till. Därpå följde: Hon
älskar mig, och har icke lekt med mig! Men denna
djärvhet; ja, men hon fällde ju floret, det var
blygsamt, och hon flydde, häpen över sin handling. Det
var originellt, men ej oblygt; andra länder, andra
seder!

Men för en man att icke ge första inseglet, utan
mottaga det, var något förödmjukande. Och likafullt,
han skulle aldrig vågat utsätta sig för en örfil och
ett gapskratt... Väl att det var skett, nu hade han
visshet och det var till fyllest!

Hon älskade honom! Att vara älskad var ju att
säga sig: jag är då icke så dålig då, efter som någon
kan se upp till mig, tro mig om gott. Och därmed
vaknade självkänslan, hoppet, förtröstan, och han
kände sig ung igen, färdig att börja en ny vår. Han
hade ju visserligen endast visat henne sina goda
sidor, men vanan att för tillfället undertrycka det
dåliga hade lett till det godas framletande, och det
var ju hemligheten i karlekens förädlande makt, vilket
icke var någon komedi. Genom att taga den
ädelmodiges roll, kunde man mycket lätt så sätta sig in
i rollen att den blev natur. Och enär deras tycke
vaknat genom personlig sympati eller vänskap, visade
den sig vara av rätta halten; att han senare upptäckte
hennes skönhet och blev tjusad av henne som kvinna,
var ytterligare en garanti för att allt här utvecklat
sig i riktig följd, och att han ej endast dårats av ett
fagert yttre. Han hade nog anat hennes brister och
blundat för dem, men det var ju kärlekens plikt och
stora prövosten, ty utan överseende vore ju icke
kärleken.

Han åkte hem och skrev brevet som skulle
skrivas. Det slutade så: »Nu lägger mannen sitt
huvud i ert knä till tecken att det goda hos er får
makten över hans onda; men missbruka icke er makt,
ty då har ni att vänta tyranners vanliga öde.»

Följande morgon hade han avsänt brevet med
ett gångbud.

Ilmarinen den finske vännen stod vid sänggaveln
och såg hemlighetsfull ut.

-  Nåå, sade han, ska du sta igen, nu?

-  Ja! det ser så ut!

-  Och det vågar du?

-  Våga bli olycklig i värsta fall; olycklig är man
ändå i alla fall!
-  Jaja! jaja!

-  Det är en förändring, och detta ensliga liv
är intet liv!

Emellertid i stället för svar på det sända brevet
kom ett telegram med anhållan om möte på aftonen
tillsammans med en redaktör som kunde vara nyttig.

Därpå svarade han med telegram: »kommer ej,
förrän jag fått svar på mitt brev.»

Åter ett telegram, däri hon ber om uppskov till
morgondagen med svaret.

Han fann hela upptåget meningslöst, men gick
till mötet. Hon infann sig som om intet hänt; man
åt kväll och talade om affärer. Redaktören var en
gift, gemytlig person utan som det syntes några
anspråk på att vara tillbedjare.

Men i afton fann han henne ful; slarvigt klädd,
med bläck på fingrarna, och hennes konversation var
så affärsmässig, att han såg henne i en avskyvärd
dager.

Mycket hade han i sitt liv erfarit och många
besynnerliga människor hade han råkat, men något
så galet som detta hade han icke varit med om.

Det var med en känsla av befrielse han gick
hem till sitt, fast besluten att icke följa denna dam
till Berlin och icke närmare anknyta sitt öde vid
hennes.

Följande morgon ingick hennes brevsvar, vilket
än mer stärkte honom i sitt beslut att draga sig
tillbaka.

Hon skrev: att hon tillhörde de kvinnor som icke
kunna älska. (Vad är det för ena? Det här är
litteratur! tänkte han.) Han trodde sig älska
henne, men han var bara förälskad i sin kärlek...
(Alexandre Dumas fils, tror jag!) Hon bad dock
alltid få vara hans vän, och anhöll om ett möte i dag.

Därpå svarade han med ett farväl och tack.

Nu haglade depescher och ilbud, och mot afton
inträdde hotellets kypare och anmälde en dam som
väntade därnere i en vagn.

Först tänkte han säga nej, men då kunde han
vänta henne på sitt rum, och då vore bandet knutet.
Han gick därför ned, inträdde i vagnen och utan
reflexion eller resonemang möttes de i en kyss, som
föll sig helt naturlig.

Och därpå uppstod ett stormigt samtal, som
liknade väl mycket ett gräl.

Hon fordrade att han skulle följa henne på
resan denna natt redan; men han sade bestämt nej,
ty blevo de synliga tillsammans, skulle det i morgon
stå i alla tidningar om »enleveringen», och det hade
han ej samvete till, både för hennes föräldrars skull
och sina egna barns. Han var beroende ännu av
andra människors hjälpsamhet, och i samma stund
han vore känd som äventyrare skulle alla hjälpkällor
stängas.

-  Då älskar ni mig icke!

-  Vov, vov, mitt lilla barn, äro vi nu där!
Och han måste skratta åt henne. De stego ur
droskan och fortsatte kalabaliken på en liten grön
gata ner åt stranden till. Ibland tog han henne om
halsen och tystade hennes mun med en kyss.

-  Att ni är förryckt, det har jag sett, men jag är
en halvgalen människa, ser ni, och med mig kommer
ni inte ur fläcken.

-  Jag går i sjön! skrek hon.

-  Gott! Jag kommer efter och kan simma.
Slutligen fick han henne att skratta, och så gingo
de in på ett kafé för att söka komma till ett ultimatum.

Nu hade han övertaget och behandlade henne
som en okynnig flicka, och märkligt nog, när han
anvisat henne rollen, så tog hon den och blev därvid.

Älskade dessa människor varandra nu? Ja,
säkert, ty han visste ju huru bunden han var, och
hon hade redan, efter vad som sedan kom i dagen,
i brev till sin mor bekant sin kärlek, men han skulle
icke få veta om det, »ty då vore hon straxt
underkuvad».

Emellertid stannade de vid följande: Hon skulle
resa ensam; de lovade varandra intet. De skulle
korrespondera, se tiden an, om de kunde råkas på
sommaren, och sedan hans ställning blivit solidare,
skulle de tänka på förlovning och äktenskap.

Därmed skildes de för att icke ses på länge.

Genast styrde han sina steg ner emot kaféet.
Där i sina vänners krets skulle han återfinna sig,
ty under denna månadslånga isolering med en kvinna,
hade han lossnat ut från sin miljö, förlorat fotfästet,
byggt ett samliv på en så illusorisk grund som en
ung flicka, vilken hans lidelse transformerat till en
mogen kvinna. Hennes sista vredesutbrott hade visat
en furie som trodde sig kunna skrämma honom till
blind underkastelse, och hennes ansikte hade
därunder antagit så skiftande drag från Polichinells breda
grin till den fräsande kattens som visar de vita
sylarne.
Han andades lätt, erfor en befrielse, och inträdde
i kaféet med en känsla av att ha lagt något besvärande
bakom sig, något som var lyckligt överståndet och
slut!

Nu satt svensken där och troligen förledd av
skvallret om norrmannens förlovning, hade han
medfört sin dam. Det var en lång, kroppslös blond
svenska, som syntes utmagrad av sjukdom; och hon
hade sorg och förtvivlan i rösten, släpande tonfall och
hängande ögon.

Som artist, utan namn dock, var hon »frigjord»
som det kallades, men dock icke från den kvinnliga
fåfängan att alltid kunna uppträda med ett påhäng
av manfolk, som hon ville skryta med att ha erövrat.

Norrmannen hade hennes tankar länge rört sig
om, och när de nu råkades, var han ny, full med
överraskningar, och därjämte medförde han hela den
nytända passionens eld.

Inom en halvtimme såg hon icke mer åt sin
gamle vän, hörde ej på vad han sade, och när hon
slutligen snäste honom steg han upp, och frågade om
hon följde med.

- Du kan gå! svarade hon. Och han gick.

På mindre än en timme hade hon brutit med sin
mångårige vän, och hon var lierad med norrmannen,
som för en och en halv timma sedan kysst sin brud
till avsked.

Huru detta kunde vara möjligt, frågade han sig,
men gav sig ej tid reflektera. Hon erbjöd fördelen
att kunna förstå honom fullt; han fick tala ut efter
en lång fängelsetid; han behövde endast antyda för
att bli förstådd, och hon drack hans ordsvall, tycktes
följa hans tankars krumsprång och fick sannolikt
svar på många frågor hon länge burit på.

Men hon var ful och illa klädd så att han ibland
skämdes för att bli misstänkt vara hennes tillbedjare.
Och då fick han ett outsägligt medlidande med henne,
vilket hon uppfattade som hans underkastelse.

De gingo ut i staden, vandrade från kafé till
kafé, alltjämt talande. Ibland stack honom samvetet,
och ibland avskydde han henne som varit trolös mot
sin vän. Där råkades de, i trolösheten, och de kände
något ödesdigert som drivit dem tillsammans att
begå liknande brott på en afton. Och hon hade straxt
i början frågat om hans förlovning, och han hade
svarat först undvikande, men då hon med kamratlikt
deltagande frågade vidare hade han givit hela
historien. När han då fick tala om sin kärlek, blev han
varm, och hon värmdes vid brasan och återstrålade
»den andra». Och så föllo deras bilder på varandra,
och den som skulle stå söndrande emellan dem, den
frånvarande flickan, blev den som drog dem till
varandra.

*

Följande dag voro de åter samman, och hon
tröttnade icke att upptaga ämnet igen, hans fästmö.
Men i dag analyserade hon, tolkade, och började
framkasta tvivel om hans förestående lycka. Men
hon gick försiktigt tillväga, skonade ännu och försökte
sig blott i objektiv psykologisk analys.

Och hon förstod i rätt tid taga tillbaka ett för
hårt ord, för att icke skrämma bort honom.

Nu ville olyckan att han vid middagstiden
mottagit ett brev från sin käresta, och detta skulle utgöra
svar på hans bestormande avskedsskrivelse. Hon
talade endast om affärer, gav goda råd i en hög ton,
med ett ord, det var pedantiskt, småsinnat, och icke
ett spår av den unga flickan röjdes där. Detta
förstämde honom och gav honom avsmak. Och till
den grad att, när han nu råkade den nya väninnan,
gick han åstad med ett gränslöst förstöringsbegär
att analysera den andra under mikroskop; och
svenskan var icke sen att med sin kvinnliga
kännedom om kvinnans hemligheter giva den sämsta
tydning åt alla små detaljer han berättat. Nu hade han
kastat sitt lamm för varginnan, och denna slet sönder
bytet, under det han såg på.

*

I början av april, alltså tre veckor efter, satt
norrmannen i kaféet en eftermiddag med Lais, som
hon kallades, sedan hon blivit sällskapets väninna
utan att vara någon särskilds.

Norrmannen satt där med en resignerad min,
»beredd på allt», som vanligt. Hans förlovning hade
visat sig svår att hålla livaktig per post, hade blivit
ännu mera svävande sedan ryktet nått fadrens öron
och gjort honom alldeles förtvivlad. Denne var
nämligen statsråd, bodde i Odense, gick på hovet,
när han var i huvudstaden, »hade tolv ordnar», och
ville hellre skjuta sig än bli svärfar till en känd
nihilist. För att bli kvitt affären hade gubben dikterat
sina villkor: vilka naturligtvis ej kunde uppfyllas:
nämligen att alla skulder måtte vara betalda och
en anständig inkomst garanterad. Som en
teaterförfattare ju intet har garanterat, utan lever på publikens
gunst, ansåg friaren sin kandidatur återtagen, och
betraktade sig obunden, som han också var. Men
denna förödmjukande korrespondens om penningsaker
hade svalkat hans känslor, ty kärleksbrev bestående
av siffror och moderliga råd, praktiska anvisningar
om förläggare och dylikt, var icke lyftande för en
litterär fribytare. Han ansåg sig nu, då brevväxlingen
tynat och befann sig döende, som lös och ledig. Lais
hade med sin vanliga fåfänga tillskrivit sig äran av
brytningen, ehuru där icke förefanns någon grund.
En för de kommande händelserna lycklig
omständighet hade även inträffat de sista dagarne. Från norden
hade nämligen en äldre vän till Lais anlänt, och som
han befanns något förälskad var Lais tillräckligt
uppvaktad för att ej märka norrmannens tilltagande
ouppmärksamhet.

Men för att fira den nykomne hade de sista
dagarne utgjort en enda fest, och nu befann man sig
i detta underliga upprivningstillstånd, då själen liksom
lossnat i fogarne och släpper ut tankar utan åtskillnad
och utan hänsyn.

Lais som var besatt av den icke ovanliga idén
att hon var oemotståndlig, och gärna lät påskina att
alla hennes manliga vänner voro avskedade älskare,
även i de fall där hon själv fått avsked, ville nu visa
sin resande vän huruledes hon var väl försedd, och
började skärmytsla med norrmannen.

Som han länge närt det hat till henne som
framkallas av oförsiktiga förtroenden, grep han tillfället
att åvägabringa en anständig brytning utan att bli
fiende, med ett ord att placera henne så ingendera
skulle se försmådd ut.
Under någon förevändning eller kanske i känslan
av att något förestod honom, tog han avsked och
lämnade de tu ensamma. Men Lais insisterade på
att han skulle stanna, sannolikt för att hon skulle få
tillfälle att lämna honom ensam kvar, när hon ginge
med den andra. Där hade hon dock räknat fel, och
med en inbjudande gest till främlingen, gick han
efter att ha kastat sortierepliken:

-  Nu lämnar jag er ensamma!

När han kom ut på gatan, erfor han en viss
oro som om han lämnat något oavslutat bakom sig
och hade något oväntat framför sig. Han tyckte sig
höra den kvarlåtnes väsande röst - hon öppnade
nämligen aldrig läpparna, vilka voro skurna som en
orms, när hon talade - utan frambragte orden med
strupen, som alltid var beslöjad genom nattvak, starka
drycker och tobak. Han kallade en sådan röst hos
kvinnor för »porterstämma», emedan den erinrade
om den svarta nattdrycken och dess environger.

Det är vänskapen med kvinnor: antingen skall
den sluta i kärlek eller i hat, alldeles som kärleken.

Hemkommen till hotellet mottogs han av kyparen
med ett lokaltelegram.

-  Det var detta som drog mig hem, sade han
sig, som av erfarenheten lärt sig tro på telepati. Till
den grad, att han brukade säga i sällskapet när man
ville skicka efter någon frånvarande: - Ska vi
telepatera efter honom?

Innan han öppnade telegrammet, tyckte han sig
känna innehållet, och när han läste det, tyckte han
sig ha läst det förut, och blev icke förvånad.
Depeschen innehöll detta: »Jag är här; sök mig hos
doktor * *. Viktiga nyheter.»
Han blev stående två minuter för att fatta ett
beslut.

När kyparen kom, bad han denne telefonera
efter vännen läkaren, en gift man, med egen klinik
och oförvitligt rykte.

Läkaren kom straxt och fick situationen klar.

-  Du tänker alltså icke retirera?

-  Nej, men jag behöver samla mig, och sova i
tolv timmar, ty jag har ej nerverna i min hand. Nu
sänder jag telegram om att jag är illamående. Det
tror hon ej, utan kommer själv; jag ber dig därför
vänta en halv timme.

Telegrammet gick, och om en halv timme hördes
steg i korridoren.

Hon steg in; var svartklädd och till en början
full av misstänksamhet. Men att få konsultera och
råda tillsammans med läkaren, gav henne ett övertag
som behagade henne.

Hon skulle komma igen i morgon i sällskap med
läkaren, och därpå gick hon efter att ha smugit en
kyss på den sjukes hand.

- Du skall icke leka med dina känslor, sade
doktorn, som stannat. Denna kvinna älskar dig och
du henne. Det är att taga vara på!

Han låg ensam den långa aftonen och försökte
få ett sammanhang i detta sammelsurium, men fick
intet. Vilket vildsnår var ej människosjälen! Ho
kunde reda det! Från hat till förakt, över högaktning
och dyrkan, och så tillbaka igen med ett språng åt
sidan, och så två framåt igen. Ont och gott, sublimt
och lumpet, trolöshet ,på samma gång som evig kärlek,
kyssar och slag, äreröriga tillvitelser och gränslös
beundran.

Med sin kännedom om människosjälen hade han
bland sina få grundsatser uppställt: aldrig avräkna,
aldrig gå tillbaks; nysta på bara. Och när hon i
början av bekantskapen ville referera till vad han
sagt en föregående gång, avklippte han med: - inte
gå tillbaks, nysta på bara! Man pratar ju så mycket,
och det mesta är improvisationer. Jag har inga
åsikter, bara impromptun, och livet bleve bra
enformigt om man skulle tänka och säga detsamma alla
dagar. Nytt ska det vara; hela livet är ju ändå bara
en dikt, och det är mycket roligare att sväva över
sumpen än att sticka ner fötterna för att känna efter
fast mark, där ingen finns!

Detta måtte ha närmast motsvarat hennes egna
föreställningar om livet, ty hon var strax färdig att
antaga rollen, och då funno de varandra alltid nya,
alltid fulla av överraskningar, och kunde icke taga
varandra på fullt allvar; utan när som en debatt
uppstod, och den ena drog fram med den andres
gårdagsmeningar i fullt hugg mot sina egna avlagda,
måste de skratta åt sin dårskap.

Därför fingo de aldrig reda på varann, så att
de i riktigt allvarliga ögonblick kunde samtidigt
utbrista: - Vem är du? Vad är du för slag,
egentligen? och båda voro svarslösa.

När han nu skulle somna in, tänkte han som så:
- Jag fattar intet beslut; ty jag har aldrig sett något
beslut leda till något. Händelsernas gång må styra
mitt öde som hittills!
Följande förmiddag kom hon, utan att vänta
läkaren. Hon hade en liten förnumstig min, som
om hon nog kände den där sjukan, men icke fäste
sig vid småsaker. Ur en medförd korg tog hon fram
ett ris...

-  Vad är det?

-  Jo, det är påskriset, ty det är långfredag i dag.

Och så planterade hon riset i sängen vid hans
fötter. Sedan prydde hon hela sängkanten med
sälgkvistar i blom.

Som en liten fru gick hon omkring och pysslade i
rummet, ställde i ordning och mönstrade. Slutligen
slog hon sig ner i en bekväm stol.

-  Nåå? Den stora nyheten?

-  Att vi måste förlova oss, sedan tidningarne
redan eklaterat.

-  Ha tidningarne gjort det? - Och den gamle?

-  Far är resignerad inför det ohjälpliga, men
han är inte glad! Nå, skall du icke gratulera mig?

-  Och du mig först, för jag är äldst...

-  Och oförståndigast.

-  Jag har den äran att gratulera! Och en sådan
man!

Så jollrade de, och kommo snart över på kapitlet
utsikterna. Han dikterade och hon skrev. Så och
så många pjäser antagna till spelning... Ett tusen!

-  Med trettio procents missräkningsavdrag, sade
hon.

-  Trettio? Jag räknar alltid nittio procent
missräkning, ibland hundra...

-  Var förståndig nu, detta är allvarsamt... Och
så skrattade de!
Det gudomliga lättsinnet! att se ner på livets
rysliga allvar som om det bara vore att blåsa på;
poetens sorglöshet att behandla ekonomien som
poesi.

-  Hur skulle man kunna dras med livets elände,
om man inte behandlade det som overkligheter. Om
jag skulle ta det allvarligt, fick jag sitta och gråta
hela dan, men det har jag inte lust med.

Så kom middagen: Hon dukade på divansbordet;
matade honom, och var särdeles sparsam med vinet.

-  Du har druckit nog nu, och du skall lova att
aldrig gå i kaféet mer, aldra minst med Thais.

-  Med Lais... rättade han, men rodnade. Det
vet du också?

-  Wer drei und zwanzig jahr alt ist, der weiss
Alles!

Glad att vara över en bedrövlig bekännelse
lovade han att aldrig mer besöka kaféet, och han höll
sitt löfte, ty det var den enda pænitens han kunde
erbjuda för sin usla handling.

De voro alltså förlovade, och han hade i hennes
sällskap sitt enda umgänge under det hon fortsatte
att gå i sina familjer, besöka teatrar och sådant som
tillhörde hennes yrke som korrespondent. Hon hade
således i en eventuell maktstrid fördelen på sin sida
att äga en miljö, där hon hämtade moraliskt stöd
och nya impulser, under det han fick leva på sig
själv, sina äldre iakttagelser. Som lekkamrater levde
de egentligen, ty han fick aldrig läsa vad hon skrev
i tidningarne, och hon hade läst allt, vad han skrivit,
men fick icke låtsas om det, och gjorde det heller
icke. Att han var den redan färdige och erkände
författaren och hon den unge litteratur- och
teaterkritikern märktes icke i umgänget, ty som man och
kvinna råkades de, och som blivande makar hade han
ställt sig jämfota bredvid henne, icke över.

Som han emellertid endast umgicks med henne,
kände han sig stundom infångad, isolerad och lämnad
i hennes våld, ty skulle han nu bryta med henne
stode han ensam i världen, sedan han vuxit ifrån
sina förra vänner och fått hat till kroglivet. Även
kände han sig redan så samvuxen med denna kvinna,
att han skild från henne skulle tänka sig tvina bort.
Oaktat sin kärlek kunde hon icke dölja att hon
hade honom på nåd och onåd, och stundom lät hon
honom märka det. Men då rasade han som ett lejon
i buren, gick ut och sökte upp vänner oaktat han
märkte det han vantrivdes bland dem, och hade ont
samvete som över en otrohet. Hon tjurade en halv
dag; kröp så upp till honom, föll på knä och fick nåd.

- I botten, sade han en gång, hata vi varandra
därför att vi älska varandra. Vi frukta förlora våra
personer genom kärlekens assimilerande makt, och
därför måste vi bryta ut oss ibland för att känna att
jag icke är du!

Det fann hon riktigt, men det hjälpte intet mot
upprorsandan, jagets kamp för dess självberättigande.
Hon älskade honom som kvinna älskar man, ty hon
fann honom skön, oaktat han var ful. Han å sin
sida begärde varken respekt eller beundran, endast
måttligt förtroende och ett vänligt sätt, och hon var
i allmänhet sprittande munter, lekfull utan att vara
retsam, mjuk, graciös.
När han någon enda gång reflekterade över de
många olika typer han i början av deras bekantskap
hade iakttagit, kunde han knappt förstå huru hon
mäktat spela så många roller. Den litterära
oavhängiga damen med madame Staëls öppna mun och
flytande tunga var spårlöst försvunnen; den stora
världsdamen med anspråk, och den trista Sappho, och
fin de siècledamen med galgparadoxer och
schavottkoketterier voro totalt utplånade. Hon såg hur
anspråkslös han var, och hon blev som han.

April månad gick in med full vår. Hans utsikter
hade samtidigt ljusnat; pjäser voro antagna, en roman
såld för en rätt betydlig summa, och så blev ett hans
stycke uppfört i Paris.

Rykten hade spritts att de flyttat tillsammans,
vilket var osant. Föräldrarne i Odense blevo
upprörda och tillstyrkte giftermål genast.

-  Vill du gifta dig nu? frågade hon.

-  Visst vill jag det!

Och så var saken avgjord!

Men så kommo svårigheterna. Hon var katolik
och fick som sådan ej gifta sig med en frånskild man
så länge förra hustrun levde. För att undkomma
denna stötesten fanns en utväg: att låta viga sig i
England. Och därvid blev det. Som vittne kom
systern uppresande. Hon var gift med en berömd
artist, var själv skriftställarinna och förstod därför
att värdera talang utan jordagods.

Och så anträddes bröllopsfärden.

Det är en majmorgon på en ö vid engelska
kusten. Han har vandrat ut med henne på yttersta
udden där klippan störtar brant ner i havet. Han
vill fråga henne något mellan fyra ögon, men vågar
icke; och därför stå de tysta stirrande ut i det blå
intet, sökande ett mål som saknas.

De ha nämligen uppehållit sig där i sex dagar
utan att få vigsel, emedan hans skiljebrev genom
slarv ej blivit löst förrän ett par månader efter domen,
och sålunda var daterat så att jävstiden ej var förlupen.
Nu hade telegram växlats med myndigheter; trassel
och missförstånd hade vållat uppskov, och systern
hade blivit otålig.

-  Tror du på mig? frågade han.

-  Ja, jag tror på din ärlighet, men du är en
olycksfågel.

-  Och din syster?

-  Vad skall hon tro? Hon känner dig ju icke,
och hon har endast klart för sig att dina försäkringar
om papperens giltighet ej voro tillförlitliga.

-  Hon har rätt, men jag är utan skuld. Vad
ämnar hon nu?

-  Hon reser tillbaka i morgon och då måste jag
med!

-  Alltså skiljas innan vi äro gifta; återgå till
hotellrummet, krogen, nattkaféet!

-  Nej, icke det!

Och efter en paus:

-  Låt oss gå i havet!

Han slog armarna om henne.

-  Har du sett ett människoöde som mitt! Och
var jag kommer för jag olycka och fördärv med
mig! Tänk, dina föräldrar!

-  Tala icke så! Med tålamod skola vi komma
ut ur detta också!
-  För att råka i något annat!

-  Kom skall jag blåsa på't!

Och hon blåste bort molnet; det gudomliga
lättsinnet sken åter och de sprungo i kapp hem över
fästningsverken och minorna.

På aftonen kom det avgörande telegrammet, och
följande morgon skulle vigseln ske.

Den skedde också, först hos borgmästaren. Och
under edens avläggande föll bruden i ett hysteriskt
skratt, som höll på att göra hela akten om intet,
då den allvarsamme mannen icke visste hur han
skulle förstå en dårhusmässig scen. Det var icke
något lysande brudfölje som sedan samlades i
prästgården på aftonen. Utom systern biträdde fyra
okända lotsar som vittnen när trohetslöftet avlades
»inför Gud».

Fjorton dagar hava gått in i maj månad. De
båda sitta utanför den hemtrevliga stugan och se
huru flyttfåglarne vila sig i trädgården innan de gå
vidare norrut.

-  Så lugnt!

-  Huru länge?

-  Åtta dar till! - Men aldrig kunde jag tänka
att äktenskapet var en sådan herrlig inrättning.

-  Fastän man kallat mig för kvinnohatare, har
jag alltid älskat kvinnan, och fastän man kallat mig
osedlighetsvän, har jag hållit på äktenskapet.

-  Kunde du tänka dig att leva ensam numera?

-  Nej; den tanken kväver mig.

-  Vet du att jag är så lycklig att jag är rädd!
— Ja, det är jag med. Det känns som om någon
ligger och lurar på oss! Nemesis heter hon, och hon
förföljer icke endast brottsliga utan även lyckliga
människor.

— Vad fruktar du mest?

— Att vi skola bli osams!

— Men det beror väl på oss.

— Om så väl vore! Men ofriden kommer utifrån
med vinden, med daggen, med för långvarigt solsken,
med regn. Försök att utreda vem av oss hade skulden
till sista kalabaliken.

— Det var ingen!

— Ingen av oss två, alltså en tredje. Vem var
den tredje? Han kallas missförstånd, för att något
heta, men bådas vårt förstånd var alldeles orubbat;
och där var full förståelse.

— Skräm mig nu inte!

— Nej, men var beredd på att samma äventyr
kommer att upprepas, och att vi då liksom sist skylla
på varann.

— Ska vi gå och skriva nu? avbröt hon.

— Jag kan inte skriva.

— Och inte jag heller; min redaktör är vred
därför att han ej fått en artikel på två månader.

— Och jag har ej fått en idé på ett helt år! Vart
skall detta ta vägen?

Förhållandet var, att de liksom neutraliserat
varandra så att ingendera reagerade mer, och deras
samvaro utgjordes numera endast av en stilla
angenäm tystnad. Och behovet att vara i varandras närhet
var så stort att den ena icke kunde gå utom dörren
förrän den andra var efter.

De försökte stänga in sig i var sitt rum för
att arbeta, men efter en kvarts timma knackade det
på dörren.

-  Vet du, detta är mycket härligt, men jag blir
idiot! beklagade hon sig.

-  Du också?

-  Jag kan varken läsa, tänka eller skriva mer,
och knappast tala.

-  Det är ju för mycket lycka, och vi måste söka
upp människor, ty eljes bli vi fåniga båda två.

Sanningen var att de upphört att tala; de voro
skenbart så ense i alla frågor och tycken, och de
kände varandras meningar så, att något utbyte ej
behövde komma ifråga. Samma smak, samma vanor,
samma olater, samma lätta skepsis hade fört dem
tillsammans, och nu hade de smält ihop som två
bitar av samma metall.

De hade förlorat sig och sin form, och de voro
ett. Men minnet av ett självständigt väsen, av en
egen tillvarelseform fanns kvar, och befrielsekriget
stod för dörren; individens självupphållelsedrift
vaknade, och när var och en skulle återtaga sitt blev
ett rivande om bitarne.

-  Varför skriver du inte? frågade han.

-  Jag har försökt, men det blir bara du och
om dig.

-  Nå om det blir jag eller någon annan, kan ju
vara lika gott.

-  Du menar jag icke har något själv?

-  Du är för ung, att ha något själv; du är bara
andra ännu, och jag kan vara lika god som andra.

Detta kunde han saklöst ha låtit bli att säga,
ty nu väckte han henne.
Så kom ett tidningsnummer med en notis om
att i London - just i dessa dagar, ett band av hans
dikter låg färdigt hos en engelsk förläggare.

-  Ska vi fara in till London? sade hon.

-  Ja gärna, fastän jag icke tror på dessa notiser
som jag läst så ofta. Det blir i alla fall en
affärsresa, som kan betala sig.

Resan blev beslutad och verkställd. Och man
såg den lilla ön försvinna med samma glädje som
när man första gången sett den stiga fram ur töcknet.

I Dover måste de stanna en dag på hotell.

Hemkommen från en promenad fann han sin
fru lackande sex paket, alla av lika form och storlek.

-  Vad har du där? frågade han.

-  Jo det är din amerikanska resa som jag
sänder ut till mina bekanta tidningar i Danmark.

-  Inte kan den styckas; du vet ju att den utgör
ett sammanhängande helt. Har du läst den?

-  Nej, jag har sett på den! Och det blir alltid
pängar.

-  Icke ens det, ty bitvis vill ingen trycka det, och
endast i volym har arbetet värde.

Det fäste ho sig icke vid.

-  Kom nu, sade hon befallande, så gå vi till
posten.

Där fanns välvilja, men oklok; och fastän
erfarenheten lärt honom huru farlig hon var som
rådgiverska, lät han henne hållas, och följde med ut.

I trappan visade det sig att hon haltade, ty hon
hade köpt för trånga kängor, och av dessa
högklackade vilka då för tiden endast begagnades av
kokotter.
När de kommo ner på gatan gick hon hastigt
förut till posten och han efter. När han såg den lilla
gestalten vanställd av de många paketen som han
själv ville bära, och hennes haltande på den
snedgångna klacken - greps han av avsky.

Det var första gången han såg henne från
ryggen, och han tänkte ofrivilligt på skogsfrun, som
framifrån var en tjusande älva, men bakifrån ett tråg.

Nästa sekund greps han av ånger och avsky över
sig och sina tankar. I denna grymma hetta bar denna
lilla kvinna den tunga bördan, och hon hade därtill
skrivit sex långa brev till redaktörerna - allt för
hans skull. Och hon haltade! Men hennes brutala
sätt att behandla hans arbete, skära sönder ett
manuskript, utan att läsa det; stycka ett litterärt verk
som en köttmånglerska sina varor...

Avskyn steg igen... och så ångern blandad med
denna oförklarliga smärta en man erfar då han ser
sin älskade ful, illa klädd, ömklig eller löjlig.

Folk på gatan såg efter henne, i synnerhet nu
då vinden fyllde hennes tunna sargekappa i stil av
morgonrock, som svällde upp som en ballong och
vanställde den vackra gestalten.

Han skyndade fram för att taga paketen, men hon
gjorde endast en avvärjande gest, och hastade framåt,
glad, oförskräckt.

När hon kom ut från postkontoret, ville hon gå
och köpa nya skor som voro större. Han följde.
Handeln varade en halv timme, och hon bad honom
gå och vänta utanför. När hon slutligen kom ut,
gick det bra ett stycke framåt gatan, men så
upptäckte hon att de nya skorna också voro för trånga.

- Tänk en sådan skomakare!
-  Ja, men han har väl inte gjort skorna för
trånga, åt dig! Det fanns väl större!

Det var en dålig början till konversation; och
när de satt sig ner vid ett kafébord, blev tystnaden
oroande. De sutto mitt emot varann och måste se
varann i ögonen, men de försökte undvika det, kunde
ej, och när de tvungos se på varann, vände de
sig bort.

-  Du skulle allt gärna vilja vara i Köpenhamn
nu med dina vänner, sade hon. Det var rätt gissat!

Och det var så, men hade han en sekund kunnat
flytta sig dit, skulle han straxt längtat därifrån.

Nervositeten tilltog, blickarne började gnistra,
men som hon var intelligent, förstod hon, att det
ingens fel var.

-  Gå du ut och spatsera, sade hon, vi behöva
vara ifrån varandra något, och du skall se det blir
bättre.

Det var fullkomligt hans mening, och de skildes
utan ondska.

När han så vandrade utmed hamnen, kände han
sina nerver ordna sig och lugna sig. Han återfann
sig själv som något avslutat för sig; han strålade
icke längre utåt utan koncentrerades; och han hade
sig samlad inom sin egen hud. Hur väl kände icke
han igen dessa symptom, som icke betydde något,
utan trotsande alla förklaringsförsök kvarstodo som
ett konstant fenomen, vilket visserligen liknade andra
på andra områden, men ej voro av samma art.

När han nu emellertid fann ett positivt
välbehag i hennes frånvaro, smög sig den tanken lätt
på honom att en beständig frihet från henne skulle
vara åtföljd av ett ändå större behag, och när han
kom ner till ångbåtsstationen föll som en blixt den
tanken ner i honom:

-  Om jag reser nu, så är jag på två dagar i
Köpenhamn.

Han satte sig ner och beställde ett glas öl; tände
en cigarrett och mediterade.

-  Om jag far till London, tänkte han, så får hon
övertaget emedan hon kan tala språket. Jag skall
vallas omkring av henne som en dövstum och sitta
som en fåne bland mina litterära vänner, vilka hon
straxt stoppar i fickan. Detta behagar mig icke!
Redan hennes protektion i danska tidningar innebar
en förödmjukelse! - Han hade mottagit en tjänst
av henne ...

Men mitt i detta dividerande avbröt han sig, ty
han visste att om man börjar objektivera och
analysera så: vem kan då varda beståndande? Och han
visste även, att ingen tålde ses på ryggen eller
bedömas i sin frånvaro. I detsamma kom
ensamhetskänslan över honom, förnimmelsen att han varit
trolös, otacksam; och han drogs tillbaka till henne;
steg upp och gick raskt till hotellet. När han steg in,
något uppskruvad och ej utan sentimentalitet,
mottogs han av ett skrattande, långt ihållande och
muntert som trädgårdssångarens aria. Iklädd en
sidenkjol låg hon hoprullad som en angorakatt och åt på
konfekt, samt luktade på en parfymflaska.

Och så logo de åt alltsammans, som om de sett
något löjligt på gatan, vilket icke kom dem vid.

Och nu sitta de i Pimlico, bortom Londons
Westminster åt Chelsea till. En visit var gjord och så var
det slut. Alla människor voro borta, teatern stängd,
en fullkomlig afrikansk hetta rådde, så att själen ville
lämna hyddan för att söka svalka högt upp och man
kände sig döende från morgon till kväll.

Den annalkande nöden hade tvungit honom
slutligen att motvilligt sätta sig att skriva; men som han
konsumerat det mesta av sina upplevelser, måste
han tillgripa ett ämne, som egentligen var fridlyst.
Han gjorde våld på sig, övervann alla hänsyn, och
började.

-  Nu skriver jag, berättade han triumferande...
Vi äro räddade!

Och frun kom in och såg huru första sidan var
fylld med bokstäver.

Öm en timme kom hon igen; men då låg han
på soffan, jämrande sig.

-  Jag kan icke! Hellre må vi förgås!

Hon lämnade rummet utan att säga ett ord, och
när hon smällt igen dörren, reglade han den. Tog
sedan fram ur sin kappsäck en grön lärftspåse, vilken
innehöll ett stort antal pappersark fullskrivna med
årtal. Det var den bland hans vänner mycket
omtalade »Yttersta domen».

Det var ett historiskt arbete, däri han från en
ny och djärv synpunkt behandlade världshistorien
som naturvetenskap. En tillämnad foliant som aldrig
skulle bli tryckt, kanske, men säkert aldrig ge några
pängar.

När han arbetat ett par timmar, kände han den
vanliga oron då han icke sett sitt andra jag och
gick därför ned för att se henne.
Hon satt och läste en bok, vilken hon gjorde
ett lamt försök att gömma, då han trädde in. På
hennes sällsamma min såg han att något ödesdigert
inträtt i deras samliv.

-  Vad läser du? frågade han.

-  Din sista bok! svarade hon med ett särskilt
betoningssätt.

-  Den har kommit nu då; läs icke den boken,
du förgiftar dig!

Det var den hänsynslösa skildringen av hans
första äktenskap, skriven i självförsvar och såsom
ett testamente, emedan han då efter slutad skrivning
ämnat beröva sig livet. I ett par år hade
manuskriptet legat deponerat under sigill hos en släkting,
och var aldrig ämnat att tryckas. Men nu på våren,
under omständigheternas tryck, och sedan han varit
utsatt för ett orättvist avlivande i tal och tidningar,
hade han sålt boken till en förläggare.

Och nu hade den kommit och fallit i den hand
där den aldrig bort falla. Han tänkte först rycka
boken från henne, men så återhölls han av den
tanken: Det har skett; alltså skulle det ske!

Och kav lugn som om han åsett sin egen
avrättning, vilken ej kunde hindras, gick han ut ur
rummet.

Vid middagsbordet märkte han den oerhörda
förändring som försiggått med hustrun. Där funnos nya
drag i hennes ansikte; hennes blickar granskade hela
hans person som om hon jämförde honom med den
man vilken förekom i boken. Att hans lidanden icke
skulle väcka hennes medlidande, det tog han för
givet, då kvinnan alltid känner med sitt kön såsom
parti. Men vad han icke kunde räkna ut, var att
hon skulle känna igen sig själv i vissa drag hos
hennes företräderska. Kanske hittills obesvarade
satser i den frågan makarne instinktivt undveko:
kvinnofrågan. Säkert är att hon fick reda på sin mans
åsikter om hennes kön, och de voro så brutalt
framlagda, att de måste såra henne dödligt.

Hon sade icke ett ord, men han läste i hennes
ansikte, att nu var hans frid ute; och att denna
kvinna ingen rö mer skulle få förrän hon dödat hans
ära, och tvingat honom förkorta sitt liv. Däremot
kunde han endast sätta sitt: vara beredd på allt,
i det längsta fördraga allt, och sist, när intet mer
återstod, gå sin väg, och låta henne i ensamheten
äta sig själv av brist på näring för sitt hat.

Följande dag hade hon ruvat sitt ägg och det
befanns innesluta en basilisk.

Med en min som icke lyckades bli oskuldens,
meddelade hon, att efter som han icke kunde arbeta,
måste de vara betänkta på indragningar.

-  Gott! svarade han.

Först skulle de inskränka sig till ett rum. Detta
betydde att all möjlighet att rå sig själv, draga sig
tillbaka, samla sig, var utestängd. Han skulle
hädanefter vara inspärrad med sin plågoande i samma
bur, ej rå sina tankar och tycken, och framför allt
icke arbeta med Yttersta domen. - Du kan ju ändå
icke arbeta! anmärkte hon.

När middagen kom, framsattes en tallrik med
fläsk och ett bröd.

-  Du håller ju icke på soppan, sade hon, och
varm mat i den här hettan smakar icke.
Därpå satte hon sig att betrakta honom.

-  Skall du icke äta? frågade han.

-  Nej, jag är icke hungrig, svarade hon, och
fortsatte att betrakta honom.

Då steg han upp, tog hatten och gick ut.

-  Skall du gå ut? frågade hon, det skall jag
med, så då få vi sällskap.

Han gick före med långa steg, hon efter. För
att pina henne sökte han solsidan utmed en vit
vägg där hettan var enorm och det reflekterade ljuset
kom ögonen att svida. Därpå släpade han henne
ut till Chelsea, där inte ett hus fanns som kunde
skugga. Hon följde som en ond ande.

Här de kommo till floden, tänkte han ett
ögonblick knuffa henne i vattnet, men gjorde det ej.
Han gick ner på stranden, där kalkskutor lossade,
ångvinschar pustade stenkolsrök, trossar hindrade
passagen. Han hoppades hon skulle falla och stöta
sig, bli knuffad av hamnarbetare, önskade att en
schåare omfamnade henne och kysste, ja, han trodde
sig kunna med lugn åse hur en hamnbuse våldtog
henne, så gränslöst var hans hat, och hennes.

Förgäves klev han över tunnor och skottkärror,
gick mitt igenom kalkhögar, ämnade ånyo hoppa i
floden och simma till andra stranden, men återhölls
av tanken att hon möjligen också kunde simma.

Slutligen tog han en bukt som en av bromsen
förföljd tjur, ner åt Westminster där bakgatorna
vimlade av de besynnerligaste figurer, vilka liknade de
hamnar man ser i skräckdrömmar; gick in i kyrkan
för att liksom skubba av sig en ohyra, men hon var
med, outtröttlig, tyst.
Så måste han hem slutligen, och väl hemma
satte han sig i en stol och hon satte sig mitt emot.

Då förstod han hur en människa kunde bli
mördare, och han beslöt att fly, sedan han först skrivit
efter pangar.

Natten kom och han räknade på att då få samla
sina tankar, rå om sig själv.

Han låtsades därför somna, men hon hörde på
hans andedräkt att han icke sov.

- Är du vaken? frågade hon.

Han var nog oklok svara ja. Nu lågo de och
spejade efter vem som skulle somna först. Och
slutligen somnade han.

Långt fram på natten vaknade han; lyssnade
och hörde på hennes andedräkt att hon sov.

Då sträckte han ut sin själ, svepte sig i mörkret
och njöt av att få tänka utan att observeras av de
kalla, hotfulla ögonen.

Men hon hade icke sovit, utan i mörkret hör han
hennes stämma som förr: - Sover du?

Han kände vampyren som slagit fast på hans
själ och övervakade till och med hans tankar.
Varför skulle hon eljest bespeja honom, om ej därför
att hon fruktade hans tankars tysta arbete. Hon
kände kanske huru han låg och arbetade sig lös ur
hennes nätmaskor, om han bara fick några timmars
ro, men det skulle han icke få. Och hon försakade
själv sömnen bara för att pina honom. Hon unnade
sig icke att gå ut i staden, på bibliotek och museer,
därför att hon icke ville lämna honom ensam.

Följande dag, frågade han henne om hon fortfor
att vilja översätta hans arbeten, eljes måste han
vända sig till sina gamla översättare.
-  Skulle jag översätta dig! sade hon föraktligt.
Jag har väl bättre!

-  Varför skulle du icke översätta mig före dina
struntförfattare?

-  Akta dig du, fräste hon: Du är överskattad och
ett förfärligt uppvaknande förestår dig, ur din
inbillade storhets dröm.

Detta sade hon med en ton som om hon haft
Europas opinion bakom sig, och det gjorde ett visst
intryck på honom, ty en författare även erkänd är
ju ingenting inför sig själv, men allt genom den
mening andra hysa om hans talang. Nu kände han
att bandet brast; hon hatade och ringaktade hans
verk som ju var hans berättigande, och när hon sökte
att beröva honom mod och tillförsikt, så var hon
fienden. Och mot en fiende fanns endast två
metoder, antingen döda honom eller icke inlåta sig i
strid utan tåga vidare. Och han beslöt sig för det
senare.

Ännu ett par dagar måste han hålla ut medan
pängarne inväntades, och dessa dagar voro
tillräckliga att utveckla hans avsky. Kall, beräknande
elakhet, med skadeglädje över lyckade anslag; all kvinnans
småsinthet, lumpenhet och svek fick han tillfälle se
om igen, men i större skala. Och som hon visste
att han av penningbrist icke kunde komma lös, lät
hon honom förstå att han var hennes fånge; vilket
han icke var.

Rummet såg ut som ett svinhus och maten var
enkom lagad så att den skulle vara vedervärdig.
Oordning och snusk härskade, så att han kände sig
vara i helvetet, och tänkte med saknad på sin ensliga
vindskammare där alltid ordning rått, trots slarv i
ekonomien. Två månader endast hade förflutit sedan
bröllopet och leendet hade upphört, allt samtal till och
med, kärleken var förvandlad i orimligt hat, och han
började tycka hon var ful.

Sista dagen måste han sjunga ut för att icke
spricka:

-  Du var skön så länge jag älskade dig, kanske
min kärlek gjorde dig skön icke blott inom mitt
tycke. Nu är du den fulaste och den uslaste
människa jag minns mig råkat i mitt liv.

Därpå svarade hon:

-  Jag vet mig aldrig ha varit så elak mot någon
som mot dig, utan att jag kan uppge något skäl.

-  Jag kan det, svarade han. Du hatar mig
därför att jag är man, och din man.

Han hade packat sin kappsäck och hon var
beredd på hans avresa. Men nu när avskedet
nalkades, och som hon trodde det vara för evigt, smälte
hatet, och se, kärleken var framme igen!

Hennes ömhet och omtanke hade inga gränser;
de talade om framtiden som om de skulle ses snart
igen. Hon gav honom goda råda, moderligt, men
undergivet, resignerat som inför ett oböjligt öde, som
vållat deras skilsmässa för stunden. Och när de nu
åkte till stationen i den öppna kabben, mitt på
solklara dagen på största gatan, kysste hon honom
upprepade gånger. Folk skrattade, men när polisen
började uppmärksamma det smeksamma herrskapet,
blev han betänksam:

-  Akta dig, här i landet komma vi i fängelse
för offentliga ömhetsbetygelser.

-  Det bryr jag mig icke om, svarade hon. Jag
älskar dig så mycket!
Han fann henne åter sublim i sin allt trotsande
ömhet, och de skulle nu råkas igen senast om en
vecka. Hans reseplan var att nå ön Rügen där
hjälpredan Ilmarinen låg och badade. Denne skulle
hjälpa honom med affärernas ordnande; så skulle
han hyra en lägenhet, och <sp>senast</sp> inom fjorton
dagar, aldrasenast, skulle hon komma dit.

-  Ser du nu att det där hatet kan man icke
lita på!

-  Nej, men på kärleken!

-  Det ser ut som  om  den vore segare!
Avskedet på stationen var sönderslitande, och
när han satt ensam i kupén, erfor han endast
saknadens kval. Befrielsens lycka, som Han den sista
tiden drömt om, infann sig ej. Allt minne om hennes
elakhet var bortblåst.

Han hade skaffat sig över från London till
Hamburg i hopp att vid ankomsten kunna finna bekanta,
som skulle hjälpa honom vidare till Rügen. Men
det var förgjort; alla voro på landet eller eljes borta.
Och nu måste han sätta sig på ett hotell och
telegrafera. Först till Ilmarinen på Rügen, men denne
hade inga pängar. Liknande svar erhöll han från
Köpenhamn och Kristiania.

Då kände han sig som lockad i en fälla och
övermannad. Ty alldenstund koleran rasat året förut,
väntade man få den tillbaka i år, om nämligen hettan
infann sig, och det var just fallet. Alltså, komme
han icke snart lös, hade han att vänta, icke döden,
ty den var honom likgiltig, men karantänen.

Dagarne gingo långsamt, ohyggligt, ty han hade
ingen att tala vid, och med det hotande
kolerautbrottet över sig! Vanmäktig och i permanent raseri
mot en osynlig som tycktes ha fattat agg till honom,
blev han paralyserad och vågade icke mer lyfta ett
finger för att ändra sitt öde, ty han fruktade
misslyckande och svikna förhoppningar. För att fördriva
tiden satte han sig att läsa historiska tabeller, och
skrev årtal från morgon till kväll. Men dagarne voro
likväl ändlöst långa, och efter fyra dagar fick han
den fixa idén att han aldrig skulle komma lös från
denna rysliga stad där det bara köptes och såldes.
Intrycket blev så levande att han skulle sluta sitt
liv i det ohyggliga hotellrummet, och han packade
upp sina saker och började pryda byrån med
fotografier av sina barn och andra anhöriga.

Ensamheten och kvalen töjde ut tiden, så att han
fick illusionen av att han var hamburgare, glömde
momentant sitt förflutna, att han var gift, att han
levat annorstädes än här. Han betraktade sig som
en fånge, med det hemska tillika, att han ej visste
vad han förbrutit, vem som dömt honom eller vem
som var hans fångvaktare. Men det svarta spöket
Koleran låg osynlig nere i kanalernas smutsvatten
och lurade på honom. Tre gånger om dagen frågade
han kyparen om koleran, och erhöll beständigt svaret:

- Säker är man icke!

Så kom då äntligen ett brev från hustrun. Hon
skrek högt av saknad, kärlek och oro; och ville
veta var han var. Han svarade i samma tonart och
röt av ursinne över ödet som skilt dem.

På femte dygnets morgon läste han i tidningen
att hans vän dansken från kaféet bodde en halv
timmes järnväg från Hamburg.

Om han vetat detta förut, skulle han icke behövt
dessa utståndna lidanden! Nu, alldenstund han icke
kunde betala hotellräkningen, beslöt han att resa
utan vidare, för att icke mer återvända. Vännen
skulle ge honom pangar och han skulle sända dem till
hotellet och låta sakerna komma efter. Så satte han
sig på tåget med en utsläppt fånges känslor; kastade
en medlidsam blick på Hamburg, som han förlät dess
oförrätter, men lovande sig icke mer i onödan hedra
den med sina besök.

En halvtimmes färd hade satt honom i gott lynne
och det vattnades honom redan i munnen vid tanken
på att få prata ut sin förargelse, kanske färglägga
hela martyrhistorien som en komisk bagatell. Det
gudomliga lättsinnet kom igen och han fann sig
egentligen vara en lyckans guldgosse, som kunde så
oförmodat råka en av vännerna. Han stannade
utanför det lilla trevliga värdshuset, där värden stod i
dörren; hälsade och frågade om herr ** var inne.

-  Nej  han  har rest i dag på morgonen.

-  Vart har han rest?

-  Till Danmark!

När han efter tre timmars väntan, under vilken
han haft tid att känna slaget svida ut, åter satt på
tåget, tänkte han: - Detta hänger icke rätt ihop;
detta är icke naturligt, icke händelsernas logik. Detta
är visserligen något annat!

Så döko åter Hamburgs tornspiror fram, och
det gamla hatet vaknade; men steg till en otrolig
höjd då han vid stationen såg en sjukbår.

-  Nu är koleran här! tänkte han. Fjorton
dagars karantän!

Men koleran var icke där, det var ju redan en
stor lycka, som han dock icke kunde njuta av, ty
nu var han viss att den skulle utbryta samma dag
han fick pängarne. Och han hade därjämte räknat
ut, att han aldrig skulle komma från Hamburg, och
på följande satt. Pängarne skulle dröja så länge så
att hotellräkningen, vilken växer i geometrisk
progression, kommer att sluka beloppet så att inga
respengar återstå, och så kan lätt ett perpetuum
mobile uppstå, som varar till världens ända.

Att han räknat rätt i det hela, visade sig två
dagar senare, då pängar verkligen anlände. Han
betalade räkningen, lämnade hotellet i droska och kom
ner till stationen. Där skulle åkaren betalas; och en
borstare, som medföljt från hotellet, begärde
drickspängar, samt hade en liten nota på utlägg, troligen
falska som vanligt. När han kom till biljettluckan
och frågade priset, fattades två mark. Därför
återvände han till hotellet!

För att giva läsaren en levande föreställning
om mannens lidanden är säkert icke nödvändigt dröja
vid alla detaljerna. Nog av, tysthetskuren varade
ännu några dagar, och så kom han loss, utan att
koleran hann utbryta.

Avsikten med Rügenresan var dels att få
manligt umgänge och komma ifrån kvinnan, dels att med
llmarinen få affärerna i stånd, huvudsyftet kanske
att få tala. Just därför, menade han, hade ödet eller
vem det var satt honom i absolut tystnad i
Hamburg, ty »ödet» letade alltid ut hans hemliga
önskningar för att förinta dem.

När han nu äntligen kom till Rugen och väntat
sig få riktigt tala ur skägget en halv natt, fann han
Ilmarinen förändrad, kylig och generad. Denne hade
nämligen hört att vännen gift sig med en dam av
rik familj, vilket ock var fallet, och därför kunde
han ej förstå denna hastigt påkomna misär. När
nu den nykomne frågade om de skulle supera
tillsammans, ursäktade sig finnen med att han var
bjuden till en födelsedag.

-  Jag bor nämligen tillsammans här med Lais'
äldsta vän, du vet, svensken, som var förälskad i
henne och kom på slutet.

-  Är han här?

-  Ja, han bor här, sedan Lais förlovat sig med
ryssen, som övergivit sin kvinna och sitt barn.

-  Bor han här? Han hatar väl mig också?

-  Ja, uppriktigt sagt, nog kommer din närvaro
att plåga honom.

Och så fick han gå ensam första kvällen.
Ensam efter en lång ensamhet på tu man hand med
en kvinna, och sedan ensam med sig själv!

Han kände sig som om han vore under någon
förbannelse. Denna obetydliga, obildade Ilmarinen,
som han ur intet dragit upp, infört i sin krets,
fött och härbärgerat, för de små ärenden han gick
till teatrar och förläggare, vilket dels var en heder
för den okände ynglingen författaren, dels en fördel,
emedan han därigenom själv skaffade sig inträde
med sina arbeten. Nu övergav famulus sin lärare,
emedan han icke trodde där var mer att vinna, och
emedan han ansåg sig kunna reda sig själv.

De dagar som nu följde voro så ohyggliga att
han återigen kom på den tanken att detta icke kunde
gå naturligt till, utan att den svarta handen ingrep
i hans öde.
Som det endast fanns ett värdshus vid denna
tredje klassens badort, måste han sitta till bords med
sin landsman, som tillskrev honom förlusten av Lais,
och med Ilmarinen, som tagit en hög ton, emedan
han trodde vännen förlorad.

Därtill serverades ett slags urkokt svinmat, så
att man gick hungrig från bordet och hungrig hela
dan. Allting var förfalskat, till och med ölet, och
köttet hade värdens familj först kokt ur åt sig;
gästerna fingo muskeltrådarna och benen - alldeles
som man fodrar hundar.

Halvhätska blickar från den olycklige
landsmannen gjorde icke bordets inbillade njutning större.

Han hade varit där en vecka, utan att något från
hustrun i London låtit höra av sig. Livet på ön
hade i början såsom kontrast till Hamburgerhotellet
förefallit honom uthärdeligt, men när han en dag
vaknade upp och reflekterade över sitt läge, fann
han det rent infernaliskt.

Han hade fått en vindskammare med solen
brännande på plåtarne, som med en fots avstånd lågo
över hans huvud. För sexton år sedan hade han
som ungkarl lämnat sin blykammare fem trappor upp,
för att inträda som gift man i en våning. Sedan
hade bland hans skräckdrömmar varit den att han
tyckte sig krypa upp för de fem trapporna till sitt
gamla ungkarlsrum, där allt den ogifte mannens
elände och smuts väntade på honom. Nu var han på
vindskammaren igen och ungkarl, fastän gift. Det
var ju som ett straff efter mottagna varningar! Men
vad han brutit, det kunde han ej säga!

Därtill kom att hela trakten, där de bodde,
utgjordes av ljus, lös sand, som nu av högsommarsolen
var så uppvärmd att den ej svalnade om natten.
Detta ledde tankarne först på de heta sandpåsar
bönderna bruka i lunginflammation; senare och sedan
han länge letat i minnet uppdök tavlan ur Dantes
helvete, där gudsförsmädare ligga utsträckta på het
sand, men eftersom han ej trodde sig känna någon
god Gud, tyckte han smädelserna kunde vara ogilda.

Efter en veckas vandringar i den djupa sanden
märkte han helveteskvalen i att taga ett steg fram
och ett halvt tillbaka, att behöva lyfta foten ett kvarter
för att komma fram, och mest kanske att känna sig
liksom sjunka genom jorden likt flickan som
trampade på brödkakan. Aldrig finna en fast punkt, icke
kunna löpa ut fritt i kapp med tankarne, utan släpa
sig fram som en åldring, det var helvetet. Och en
hetta, som aldrig avtog i luften; hans vindskammare
brann om dagen, och naken om natten i sin säng
hettades han av takplåtarne.

Nu skulle havets närhet ha tyckts kunna släcka
branden, men även det var utstuderat i stil med det
andra. Han brukade nämligen alltifrån ungdomen
vid badning kasta sig med huvudet förut, emedan
han ej kunde krypa i vattnet. Och även här spelade
en viss ohygglig, återkommande dröm sitt elaka spel.
Han plägade nämligen drömma att han var
upphettad och måste i sjön; sjön var där, men så grund
att han ej kunde hoppa i och när han kröp ut var
det ännu så grunt att han icke kunde doppa huvet.

Precis så var badstället här!

- Har jag då kommit hit att få alla mina onda
drömmar sannade, och satta i scen? frågade han sig.

Och med skäl! Ilmarinen blev närgångnare med
var dag; frågade när frun skulle komma, och trodde
efter gångna fjorton dagar, att hon övergivit honom.
Detta gladde naturligtvis Lais' vän, och helvetet var
fullkomligt. Ty det låg ju något mycket vanärande
i hans ställning som avdankad.

Relationerna till England hade även antagit en
så hotande karaktär att han icke visste själv om
han var gift ännu eller om han var skild. Ett brev
förkunnar en aldrig slocknande kärlek, skilsmässans
kval och längtans marter. De voro Hero och Leander
på var sin sida om havet, och kunde hon simma,
skulle hon snart vara hos Leander med risk att flyta
upp som lik på hans ö. Nästa brev talar om att
hon ämnade öppna en teater i London och nu sökte
kapital, under det hon ej kunde finna kapital till
en ångbåtsbiljett.

Ett tredje brev berättar att hon ligger sjuk. Det
är fullt av förebråelser mot mannen som lämnar sin
sjuka hustru i nöd i främmande land (att hon var
rik själv, namnes icke)!

I ett fjärde är hon i kloster hos English Ladies,
där hon uppfostrats, och där hon återfinner sin
ungdom och oskuld, hannar över världens uselhet och
äktenskapets helvete.

Att svara förnuftigt på detta var ej möjligt, ty
breven haglade och gingo om varandra på vägen,
så att när han avsänt ett ömt, erhöll han ett ovettigt
svar på ett föregående skarpt, och tvärtom. Det
var fullständigt vanvettiga missförstånd, och när han
avbröt underhandlingarne, började hon med telegram.

En månad varade detta häxkök, under vilken tid
han med saknad såg tillbaka på stunderna i Hamburg
såsom sköna minnen från en obeskrivligt ljuv tid
jämförd med denna.
Då kom som en nerskärning ur galgen ett brev
från hans svägerska med inbjudning till fadrens villa
utanför Odense. Frun i London hade mottagit
likalydande och därnere skulle således återseendet äga
rum.

Beredd på allt, till och med det värsta, anträdde
han denna del av gatloppet, där han hade att motse
den mest kuriösa av alla sina metamorfoser. Ifrån
att vara far och make skulle han bli barn igen, ympas
in på en familj, och få far och mor åter, dem han
förlorat för många år sedan. Vad som bidrog att
öka oredan i detta var, att hans svärfar och svärmor
varit separerade i sju år, men nu i anledning av
dotterns gifte skulle råkas. Han hade således blivit
ett bindestreck där, men då även dottern, hans hustru,
varit oenig med fadren, hade man således i
familjemötet att motse en flerdubbel försoningsfest.

Men hans eget förflutna talade dock icke väl
om familjeförsoningar, och då han själv icke hade
rena papper, började idyllen vid Arreskovsjön att
hägra för honom som en ormgrop. Hur skulle han
förklara denna abnorma skilsmässa från bruden efter
åtta veckors äktenskap? Att förebara dålig ekonomi
var det sämsta, ty en måg med dåliga affärer vore
ju en bedragare, eller en arvspekulant.

När han nalkades mötesplatsen, blev han nervös,
men i sista stund räddade han sitt mod som vanligt
med författarens synpunkt: får jag ingen ära av det,
så får jag ett kapitel i min roman!

Han hade även en annan synpunkt på det som
hände honom, och det var den oskyldige martyrens:
Jag vill se hur långt ödet kan gå i gemenhet, och
jag vill se hur mycket jag tål! När tåget stannat på
den lilla eleganta bibansstationen, såg han sig helt
naturligt om efter ansikten, som sökte hans.

En ung dam med ett fint barn vid handen
nalkades också, frågade om namnet, och föreställde sig
som fransk guvernant hos hans svåger, kommen i
uppdrag att ledsaga honom.

En vacker vit by, där husen hade höga tälttak
och gröna luckor, låg i en dalkittel omgiven av små
höjder och inneslutande en täck insjö. I utkanten
av byn åt sjöstranden låg villan. På vägen under
lindarne kom en barhuvad vithårig kvinna honom
till mötes, tog honom i famn och bad honom
välkommen. Det var hans bruds mor; och i ett
ögonblick kände han vilken mirakulös överföring av
känslor den för honom så enkla akten som ett
äktenskap mäktat frambringa. Det var hans mor och han
var hennes son.

- Jag har känt dig långt innan du sett min
dotter, sade den gamla med en religiös fanatikers
darrande röst. Och jag har liksom väntat dig! I
dina skrifter är mycket ont, men din sedeslöshet är
barnslig, dina meningar om kvinnan riktiga och din
gudlöshet är icke ditt fel, ty han ville icke göra din
bekantskap, men snart skall du se han kommer. Du
har gift dig med ett världens barn, men du skall
icke längre hålla ut med henne, när du ser hur hon
drager dig ner i livets banaliteter. Och när du blir
ensam, så skall du återfinna din ungdoms första
kallelse.

Detta talade hon som en Sibylla och med en
obesvärad min som om en annan talade genom henne,
och därför utan fruktan att ha sagt för mycket.

När nu samtalet kom ner på jorden igen, passade
han på och frågade om svärfadren, vars frånvaro
förundrat honom. Han var icke här, men skulle
komma i morgon kväll.

Svägerskan uppenbarade sig nu, men kall,
olycksbådande, konventionell. På hennes närvaro, som han
trott finna vara sin vän, hade han byggt ett stöd, men
såg nu att detta ramlat, i synnerhet som hon skulle
resa innan fadren kom.

Om hans hustru talades icke vidare, och ingen
visste om hon skulle komma eller ej.

Var han lockad i ett bakhåll? frågade han sig,
och skulle här bli ståndrätt? Hade frun i England
anklagat honom? Eller hur skulle han fatta
situationen? En svärmoder som nästan råder honom till att
skiljas och säger ont om sitt barn, det var högst
originellt!

Emellertid fördes han in i villan, som befanns
vara ett präktigt stenhus i två våningar med
oändligt många rum, fyllda med antika möbler, fajanser
och bijouterier. Och detta hus, som ledigt rymde
två stora familjer, begagnades endast sex veckor om
året av husets herre under hans semester; eljes stod
det ledigt. Detta antydde sålunda rikedom och ingav
mågen den föreställningen att här åtminstone man
sluppe tala om fattigdomen, dess orsaker och
botemedel.

Dagen gick under samtal med svärmodren, som
var otröttlig i uppmärksamhet och välvilja; hon kunde
därjämte leda samtalet när som hälst in på höga
frågor, var religiös mystiker och såg överallt 
försynens ledande hand, vilket förlänade hennes
världsåskådning en viss tolerans, då hon ansåg människors
handlingar så gott som förutbestämda.

För att begagna den vanligaste vägen till att vara
ämabel, ställde han sig på hennes ståndpunkt
försöksvis, och letade upp ur sitt förflutna några förebåd
till det som kommit.

-  Ja, svarade den gamla, jag sade ju att jag
väntat dig; en av dessa vilda norrmän skulle komma
och taga min dotter. Men du kan tro att min man
icke var glad; han är nu en mycket våldsam herre,
men i grunden god. Du får nog en hård dust med
honom, men det går snart över bara du inte svarar
honom. Det är i alla fall en lycka att din hustru
icke är kommen, ty henne har han också en gås
oplockad med ...

-  Också?

-  Nå jag menade inte så illa, förstå mig rätt!
Det ska nog bli bra, bara han får rasa ut!

-  Det skall rasas i alla fall, men jag förstår inte
varför? Jag har handlat på god tro, men varje
människa har rättighet bli utsatt för oförvållade
olyckor.

-  Nåja! det blir nog väl.

Slutligen blev det afton och han kom på sitt
gästrum. Detta var försett med fönster åt tre håll;
rullgardiner saknades och de andra gardinerna kunde
ej dragas ihop. Han kände sig som under bevakning
eller i observationskarantän, och när han kom i säng,
hade han svärfadrens byst att betrakta; ansiktet såg
icke snällt ut, snarare tvärtom; och i belysningen
underifrån antog det alla möjliga oroande uttryck.
Och i morgon skall .jag få tillrättavisning av
denne främmande man, som jag aldrig sett; skrubbas
som en skolpojke därför att jag haft olyckor. Nå,
så får jag taga det också med allt det andra!

Följande morgon vaknade han med det bestämda
intrycket av att han befann sig i en ormgrop, dit
satan lockat honom. Alltså fanns ingen möjlighet
att fly, och därför stannade han, gick ut att botanisera
och se på landskapet; dyrkade upp sig i en lättsinnig
diktarstämning och tänkte på det spännande i
situationen. Detta är en scen, som ingen haft förr! Den
är min, om det ock ska svida i skinnet.

Det blev middag. Muntert var det icke vid
bordet, där svärfadrens tomma plats stod hotande.

Efter middagen gick han upp till sig för att
ordna sina nerver, och strax efter anmäldes
etatsrådets ankomst.

Han gick ner, log omväxlande med att han frös.

På verandan stod en till utseendet fyrtioårig man,
ungdomligt klädd, med spelande unga ögon.

Vilken min magen antog, kunde han ju icke
veta, men den måtte hans instinkt totat till
fördelaktigt, ty den gamle hälsade honom aktningsfullt,
ursäktade sitt dröjsmål, sade artigheter om hans
skriftställen och bad honom sitta, dock alltjämt
brukande ordet ni. Därpå talade han om politik; han
kom just från Fredensborg! talade länge hit och dit,
synbarligen i avsikt att observera svärsonen, som satt
stum och uppmärksam. Därpå vände han sig till sin
hustru, frågade om hon haft något att traktera gästen
med, och återkom slutligen till honom, frågande om
han hade någon önskan. Utan att hesitera steg denne
upp, gick fram till den gamle och sade:

-- En önskan har jag: att min hustrus far kallar
mig du.

Då blixtrade det i gubbens ögon, han öppnade
sin famn, och nu kände skeptikern detsamma som
vid mötet med svärmodren; släktbandet, som var
osynligt, hade knutits, och han blev rörd uppriktigt
och stod där transformerad till ett barn.

-- Du är en god karl, sade gubben, ty jag har
sett dig i ögat. Och han kysste honom på kinden.

-- Men, fortfor han, nu har du fått Maria, och du
vet vad du fått, hör jag. Håll till godo och kom
aldrig och klaga för mig. Kan du inte tukta henne,
så får du dras med henne. Din vilja har skett! Väl
bekommet!

Därpå dracks kaffe och konverserades som mellan
släktingar och riktigt gamla bekanta; varpå gubben
ville gå att fiska. Han klädde om sig; kom igen
iförd en vit sommardräkt av cachemir, som gjorde
honom ännu yngre. Byxorna hade visserligen hört
till hans hovuniform så att man såg spår efter
guldränderna, men det imponerade på bohemaren. Och
så bjöd han på cigarrer som han fått av prinsen.

Detta etatsråd hade ätit middag med hovet, och
nu gick han att fiska med anarkisten, som kände sitt
samvete litet sjukt, då han för icke så länge sen
tyckt det var stil på anarkisterna, när de sprängt
några kassakistor. Så komiskt! Men den gamle
talade själv så sympatiskt om de moderna rörelserna,
om den skandinaviska litteraturen i allmänhet; och
mågens rysliga verksamhet kände han i botten, så
att denne icke behövde genera sig. Särskilt dock
gillade han dennes ställning i kvinnofrågan, vilket
han formulerade så:

-  Ja, du har skrivit allt det jag velat skriva!
Det var nog icke fulla allvaret, men han sade så!
Därpå voro de framme vid bäcken.

-  Har du fiskat abborre förut? frågade den
gamle.

-  Nej.

-  Ja, då är det bättre du hjälper  mig.
Hjälpen bestod i att passa på ta upp fisken i en
håv; klara kroken utan att skada den artificiella
flugan. Som allt fordrar sin övning, befanns magen
fumlig och fick snubbor. Men han var så inne i sin
nya ställning att han fann det helt naturligt, lika
naturligt, som när han förr fiskade tillsammans med
sina barn.

När solen sjönk upphörde sporten och nu fick
magen äran bära hem metspöna, haven och fiskarne.

Aftonen var glad och gubben sände ett telegram
med respängar till London och order att unga frun
genast skulle infinna sig.

-  Det är för din skull, sade han till mågen.
Med andra ord, hon var icke efterskickad, och
han hade lockats dit som när man fångar
sångfåglar.

-  Det kom  jag gott ifrån! sade han till
svärmodren, när han tog godnatt.

-  Det värsta är nog över, men det är inte slut
ännu.

-  Är det meningen vi ska ha stryk båda två?
Det var på långt när icke slut; ty följande
morgon erhöll han ett brev från London, vari hon sade
honom farväl för evigt (Lord Byron!) emedan han i
valet mellan henne och hennes föräldrar föredragit
dem.

Som intet val förelagts honom, var detta ett
nonsens, men dolde något.

Ett annat brev till modren sade i våldsam ton
liknande, med ett »lycka till!» Detta förklarade
modren så:

- Hon är svartsjuk, rädd att du skvallrar på
henne och får stöd här; hon är så härsklysten att
hon icke tål föräldrar över sig en gång; blir du
nu god vän med hennes far och mor, så blir hon
barnet, även för dig!

Detta fann han antagligt, men icke fullt
normalt, ty hon borde ha glatt sig åt att han erövrat
hennes föräldrar och därigenom åstadkommit
försoning.

Fadren blev ond och allvarlig samt telegraferade
ett ultimatum med anhållan om svar. Nu började
det mulna och löjet slocknade.

Fruktande en sammanstötning här, telegraferade
mannen: »Jag reser till Köpenhamn och om du ej
kommer söker jag skilsmässa.»

Men nu skulle svar inväntas och därför dröjde
han.

Denna natt sov han ej, ty situationen var rent
förtvivlat barock. Antog hon skilsmässan, så, huru
kunde man i ett ögonblick klippa släktbandet som
uppstått! Vem var han då som nyss inträtt i
egenskap av släkting och fått familjens förtroenden? Och
vad skulle de gamle mena? Det måste ju finnas
ett motiv till en så hastig brytning.

Morgonen därpå anlände telegram från den unga
frun ifrån Holland. Men som allt måste vara
förryckt, var detta telegram så illa stiliserat att det
kunde betyda: Jag kommer till er; men det kunde
även tolkas: Jag reser till Köpenhamn för att träffa
dig där.

Denna depesch blev ett Erisäpple, och i tre
dagar tolkades det av svärföräldrarne och mågen,
framlänges och baklänges, hit och dit, men ingen
fru kom. Man lyssnade efter ångvisslorna, gick ner
emot tågen, kom igen och tolkade ånyo. Man hade
ingen ro mer, kunde icke föra ett samtal utan att
vrida på huvudet och lyssna.

På andra dygnet var fadrens tålamod slut; ty
det fanns en biomständighet av vikt för honom:
skandalen! Hela byn visste att mågen var där, och att
frun var »bortkommen» och eftersöktes per telegraf.

Han var därför inlåst hela dagen och kastade
sig utan hänsyn in på den ekonomiska frågan.

-  Har du pålitliga inkomster? frågade han.

-  Så opålitliga som en författare kan ha.

-  Gott, då får du göra som andra och skriva
i tidningar.

-  Ingen tidning vill trycka mina artiklar.

-  Skriv då så att de bli tryckta.

Detta var mer än en skeptiker och quietist hade
rätt att tåla, men han tålde det, och teg, fast
besluten att taga en gitarr på armen och draga
omkring som dålig gatsångare, hellre än att sälja sin själ.

Den gamle som själv varit romanförfattare och
poet i sin ungdom men givit tappt i kampen för
brödet åt familjen, kunde ju vara berättigad säga:
gör du som jag fått göra. Men å andra sidan förstod
gubben efter egen erfarenhet hur svår en sådan strid
var, och han greps straxt av medlidande, talade
vänliga uppmuntrande ord. Men i nästa ögonblick
vaknade åter hans berättigade misstänksamhet och
minnet av hans offerakt en gång gjorde honom bitter,
så att han behövde trampa ner en olycklig, vilken
råkat komma under hans fötter. Och då han såg
huru denna teg och tog emot, sade väl honom hans
onde genius att denne man som så kunde tåla,
endast förmådde det i hoppet om att en gång sitta
som arvingen till detta hus. Och då talade han om
kung Lear, otacksamma döttrar, som läto sjuttiåringen
sitta ensam och väntade livet ur honom; under det
de berövade honom äran.

Så gick dagen, och när mågen drog sig undan,
skickades han efter att slita nya spön.

Som han förstod att tänka och lida med och i
andra, gjorde han icke en min att försvara sig,
drömde sig själv som gammal och undansatt,
föraktad och övergiven av sina barn.

-  Du har rätt! sade han, men jag känner mig
likafullt utan skuld.

På tredje dagens afton efter Londontelegrammets
avsändande, kom svärmodren upp till mågen.

-  Du måste resa i morgon tidigt, ty han kan
icke se dig mer!

-  Väl! jag reser.

-  Och kommer Maria, blir hon ej emottagen.

-  Har du sett en människa i en sådan situation
som jag befinner mig i?
- Nej, och det erkänner min man också; han
lider av att se en förtjänt person som du är i en
sådan förödmjukande ställning; han lider på dina
vägnar, och han vill icke lida. Mina tankar känner
du; detta är ingen människas fel, inga
omständigheters; utan du strider mot en annan som jagar dig,
jagar dig tills du blir så trött att du tvingas söka
rö på det enda ställe där ro finns. I mig har du
alltid en vän, även skild från min dotter, och jag följer
dina öden med välönskningar och mina böner!

Ensam på sitt rum kände han en viss munterhet
i sinnet över att det i morgon var slut på detta
elände som dock var bland det värsta han upplevat.

För att tänka på annat tog han ett
tidningsnummer i handen. Det var den officiella eller
hovtidningen.

Hans öga flög över första sidan ned åt
följetongen där en litteraturartikel ådrog sig hans
uppmärksamhet. Och han läste i tanke att detta hade
den gamle skrivit. Han märkte straxt en stor
beläsenhet, tvärsäkra omdömen, en mättad raffinerad
stil. Och, vad som förvånade honom; en fientlighet
mot allt modernt, skandinavism inbegripet, under
det att tysk litteratur (som då nästan saknades) med
särskilt eftertryck framhölls som den tongivande, och
på höjden, i den civiliserade världen. Tyskland alltid
i täten!

Men när han läst slut, såg han sin hustrus
signatur under!

Nu var saken den att han lovat henne aldrig
läsa hennes artiklar och han hade hållit detta löfte
för att slippa litterär diskussion i äktenskapet. Att
hon nu visade sig ha andra meningar än dem hon
i dagligt tal affischerade, kunde väl icke ha annan
grund än att hon måste skriva så »att hon blev
tryckt».

Vilket dubbelliv måste ej denna kvinna föra, då
hon i de radikala kretsarne uppträdde som anarkist,
och i hovtidningen var gammalkonservativ! Hur
kunde man åstadkomma sådan generationsväxling,
det begrep han inte, och var för trött att söka
begripa det. Men det förklarade varför hon icke
begrep, huru han kunde vara sysslolös då det fanns
papper och pennor till i världen.

Och denna rutin, denna världsklokhet, denna
gammalmanstil, som visade en kal hjässa och
glasögon, och icke en ungskön skrattande flicka, som
kunde ligga på en kanapé och äta konfekt som en
odalisk!

- Tänk att människorna kunna vara så
invecklade! menade han. Intressant, i alla fall! Skall
komma ihåg det till nästa gång! Och han somnade,
tyckande sig betydligt visare efter den erfarenheten.

Klockan sju steg han upp, väckt av en karl som
skulle föra hans saker. Som tågets avgång uppgivits
till närmare åtta av svärmodren, gjorde han sig ingen
brådska, utan klädde sig lugnt och gick ner i
trädgården där han mötte svärmodren.

De stodo just och talade om hans förestående
öde, då en brutal, rytande röst hördes uppifrån
fönstret i första våningen. Det var den gamle!

-  Har du inte rest än!

-  Nej, tåget går ej förrän tre kvart till åtta!
-  Vilken idiot har sagt dig det?

Nu hade svärmodren sagt det och följaktligen
kunde han icke upplysa om vilken i-t, som givit den
oriktiga uppgiften.

-  Tag då och gå ner till stationen och läs på
tidtabellen när nästa tåg går!

När han dröjde, föll ett kort: Så! som en
pisksläng åt en dragare.

Han var nu alldeles klar med vad han skulle
göra, tryckte svärmodrens hand och gick!

Det måtte emellertid ha märkts på hans fasta
steg att de i motsats mot dem som ledde till lejonets
kula, förde utåt, bort, men icke skulle leda tillbaka,
ty straxt hördes den gamles röst, i en smeksam,
klagande ton:

-  Axel!

Det klack i den avtågandes bröst, men han var
i gång och gick, gick utan att vända sig om.

Gick ner till stationen, låtsade se på en tabell,
frågade om nästa tåg utan att höra svaret, gick ut,
såg på solen var nordost låg, och tog så nästa
landsväg. Allt detta så lugnt som om han länge
överlagt planen.

Han befann sig snart ute på landet; ensam utan
ett hem, utan bagage, utan överrock, endast med en
käpp i handen.

Han var icke ond på någon människa; den gamle
hade haft rätt, och hans sista rop ljöd ännu som
ett rop om förlåtelse för elakt lynne. Ja, han kände
endast skuld mot denne man som han tillfogat skymf
och sorg. Men han kunde ändå icke erkänna sig
skyldig, ty han hade endast handlat som han bort
och kunnat.
Han var fri emellertid, hade lämnat det svåraste
helvetet bakom sig; solen sken, landet låg grönt
och öppet; han hade hela världen för sig. Skakade
av barnkostymen som han burit i åtta dagar; kände
sig vara man igen och marscherade.

Planen var att till fots uppnå en station; där
taga båten, telegrafera efter sitt bagage och så resa
till Köpenhamn.

- Det är egentligen komiskt, sade han sig själv,
om det ej vore tragiskt för de gamle. Svårt ser det
ut, men jag har klarat värre saker. Landsvägsriddare
är jag, gott, därmed ha alla pretentioner på ära och
heder och sådant upphört. Det är lugnt i alla fall
att intet ha att förlora. Hej!

I nästa by drog han in som en gammal soldat;
befallde vin och tobak. Blev lustig så han måste
språka med värden. Och så marscherade han igen!

Och då och då föll han ner i sentimentalitet;
tänkte på svärmodrens ord om vilda jakten; måste
bekänna att detta icke gick rätt till, ty en sådan
otur hade han ännu aldrig sett; och när andra
människor märkte den, måste den finnas där. Men det
gjorde ingenting, ty otur hade han haft sen han var
barn.

I alla fall: försätta en människa i ett sådant
läge! Han skulle själv icke ha misshandlat en fiende
med en sådan helvetisk grymhet.

Emellertid, han nådde Odense, han kom till
Korsör och hastigt nog till Köpenhamn.

Det var afton, och han sände ett stadsbud till
den familj där hans hustru brukade ta in. Eftersom
hon icke kommit till Arreskovsjön, skulle hon ju
vara i Köpenhamn. På visitkortet han avsände hade
han endast skrivit: »En något sällsam fråga: Var är
min fru ?»

Den av människor född, som icke vandrat
väntande en och en halv timme på en trottoarkant, har
intet begrepp om hur lång den tiden är. Men hans
tid förkortades i hoppet att efter åtta dagars
tysthetskur i Hamburg, fem veckors enkelt fängelse på Rügen
och en veckas sjunde helvete på Flinen, få återse sin
hustru.

Nåväl efter sex kvart återkom budet med ett
annat visitkort på vilket stod skrivet: »Hon reste
i morse till Fünen för att råka er!»

Bom !  Bom !  Bom!

-  Nu tycker jag det börjar bli tråkigt, även som
intrig betraktat, sade han sig!

-  Om detta skulle behandlas som romanmotiv,
måste läsaren slänga bort boken och säga: Nej, det
är för tjockt! Och som fars icke roligt nog!

Och likafullt: Så var det!

Nästa tanke blev den!

-  Stackars, olyckliga min fru, som skall gå rätt
in i lejonkulan! Nu får hon stryk!

Fadrens raseri hade nämligen inga gränser och
svärmodren hade sista dagen sagt:

-  Kommer hon nu, så slår han henne!
Därför gick han och telegraferade till gumman,
förberedde ankomsten och bad om försköning.

På fyra dagar kunde hon icke komma. För att
slippa gå i Köpenhamn och få sin bröllopstripp 
refererad i tidningarne, satte han sig ner i en by utanför
staden där en krogvän bodde med familj.

På värdshuset började nu denna samma
svinmatsregime som på Rügen, vilken nedsätter krafterna
på två dagar som om man legat i en tyfusfeber.
Man tuggar tills käkarne tröttna och går man hungrig
till bordet, går man trött och hungrig därifrån.

Vännen var icke densamme som förr.
Hypokonder av felslagna förhoppningar var tillfället honom
gynnsamt att få en skenbar upprättelse genom att se
den erkände författaren i en så ömklig belägenhet;
och hans medlidande antog de mest hjärtliga och
på samma gång sårande former. Och när Axel ville
berätta sina äventyr på bröllopsresan, stirrade hans
åhörare så på honom att han gjorde ett hastigt slut
på berättelserna för att icke bli tagen som lögnare.

Byn var sumpig, av urgamla trän igenvuxen, där
man blev trist utan att veta varför. Och när han
vandrade en bygata framåt, förvånades han att få se
människor stå vid fönstren och med vilda, förvirrade
blickar betrakta främlingen i smyg och straxt därpå
skyggt dölja sig bakom gardinerna. Detta oroade
honom och han undrade om något falskt rykte gått
runt att han var galen.

Då han frågade vännen härom svarade denne:

-  Vet du inte var du är?

Frågan lät så underlig och kunde innebära ett
spörsmål om frågaren var så virrig att han förlorat
medvetandet.

-  Jag är i ***by! svarade han för att icke röja
sin misstänksamhet.

-  Nå, vet du inte vad ***by är?

-  Nej!
- Jo, det är en enda asyl, där innevånarne leva
på att vakta dårar i sina hem. - Och han skrattade.

Han frågade icke mer; men han sporde sig själv:
har man lockat mig hit, i en fälla att observeras?
Och han hade skäl att misstänka dylikt, då fallet
förut inträffat i hans liv.

Nu blev hela hans tillvaro en enda ansträngning
att visa sig så vardaglig i tänkesätt, så borgerlig i
sitt beteende att intet »ovanligt» skulle märkas. Han
vågade icke slänga fram en originell tanke, icke
säga en paradox och var gång han frestades berätta
något om bröllopsresan, nöp han sig i knät. Och
denna beständiga ångest att vara observerad,
nedtryckte honom så att han såg vakande ögon överallt,
trodde sig märka snärjfrågor där inga funnos. Och
sensitiv som han var tyckte han att hela byn
utstrålade dårarnes sjuka fluidum, blev beklämd och
fruktade bli galen. Men han ville icke flytta, dels
emedan han väntade bli gripen på stationen, dels
därför att han givit denna by som mötesplats åt sin
hustru.

Brev hade nämligen anlänt från Arreskov, däri
svärmodren berättade om deras oro och sorg efter
hans försvinnande. Svärfadren, som nog vetat vad
han skulle gjort i den olyckliges ställe, tänkte straxt
på självmord, och hade storgråtit. Man hade sökt i
sjöstranden och i skogarne ...

Här avbröt han läsningen och kände
samvetskval. Den gode gamle hade gråtit! Hur förfärligt
måtte icke hans öde då vara, när andra sågo det så.

Nu var Maria kommen, och snart skulle de se
varandra igen, om han endast höll sig stilla, ty hon
älskade honom.
Det var en ljuspunkt, och den gav honom kraft
att uthärda i detta helvete, där alla människor
sneglade på varandra för att se efter om den andra var
klok. Men de två sista dagarne förde med sig nya
tortyrmedel. Svensken från kaféet skulle komma på
middagen.

Glad gick Axel ner till tåget, att ta emot sin
bästa vän, den som förstått honom bäst, som själv
fattig lagt sig ut för honom hos rike män för att
få den hjälp åt vännen wm han själv ej kunde få.

Och nu råkar han en främling som med kalla
blickar behandlade honom som en främling. Intet
igenkännandets leende, inga frågor om befinnandet,
och framför allt intet vidrörande av det förflutna.

Efter middagen tog han värden avsides och
frågade:

-  Är svensken ond på mig?

-  Ond? Nej! Men du förstår att när han nu är
gift med Lais ...

-  Gift?

-  Ja! så vill han ju icke bli erinrad om att hon
varit din väninna!

-  Det förstår jag, men jag kan ju ej rå för att
jag var hennes vän innan hon anade att svensken
fanns till.

-  Nej, visserligen, men du har pratat om
henne...

-  Detsamma som alla andra pratade, då det
ingen hemlighet var, och då hon i synnerhet
afficherade sina erövringar så att de måtte komma till den
största offentlighet.

-  Javäl, men nu är det en gång så...
Svensken stannade, och därför måste norrmannen
gå ensam.

För att fördriva tiden begagnade han traktens
flora för att studera växternas biologi. Till den ändan
medförde han på sina vandringar en morfinspruta
för att se huru pass känsliga växterna visade sig för
detta nervgift, varav han ville sluta sig till
befintligheten av ett sensitivt nervsystem hos dessa.

En eftermiddag satt han vid ett glas vin i en
trädgårdsrestaurant i byns utkant. Ovanför hans bord
hängde grenarne av ett äppelträd med små röda
frukter. Detta passade för hans ändamål: Därför
steg han upp på stolen, gjorde ett stick med
morfinsprutan i fruktskaftet, och tryckte till. Men för hårt,
ty äpplet föll!

I detsamma hörde han ett skrik och höjt i
skogsbacken, såg en ursinnig man, åtföljd av hustru och
barn, komma rusande med lyftad käpp.

- Nå, så fick jag fatt i honom...

Honom? Det skulle vara någon efterspanad
äppeltjuv.

Han tog hela sin buddhism till hjälp, steg ner
och satte sig, beredd på att bli avförd av gendarmer
såsom gripen på bar gärning, och utan möjlighet att
kunna förklara sitt beteende, ty ingen myndighet
skulle godkänna något så barockt som att man ville
spruta morfin i ett äppelträd.

Den vrede mannen behövde emellertid en minut
för att gå långs ett staket och komma in.

Som en livdömd satt norrmannen och väntade ett
käpprapp i förskott, och fast besluten dö som en
krigare, brådskade han ej med några lönlösa
förklaringar, utan tänkte endast:
-  Detta är det djävligaste jag upplevat i hela
mitt rysliga liv.

Sextio sekunder äro långa, men de gå också!

Vare sig nu hans mycket vårdade och dyra
habit; vinet och cigarretterna av prima, eller något
helt annat verkade uppmjukande; den vrede
mannen, som säkert icke haft en så fin kund, blottade
huvet och frågade endast om herren var serverad.

Vid ett artigt svar, såg han värden stirra på
morfinsprutan, pulverasken och vattenglaset.

Med en världsmans lätta ton sköt han genast
fram med förklaringen på det otrevliga i situationen:

-  Jag är botanist och skulle just göra ett
experiment, då jag överraskades i en högst tvetydig
ställning ...

-  För all del, herr doktor, var som hos er,
fullkomligt ogenerad.

Och efter några ord om väderleken gick värden
in; mumlade något åt uppasserskan, som gästen
tyckte sig höra, och vilket föranlät honom bryta upp,
dock utan brådska.

-  Han trodde jag var en av galningarne. Det
var räddningen. Men hit kan jag icke komma mer.

Sextio sekunders förödmjukelse och den lyftade
käppen kändes ännu flera timmar efter.

-  Detta är icke otur; detta är annat, var hans
ultimatum som vanligt!

Följande morgon gick han sin promenad i skogen
och tänkte över sitt öde.

- Varför har du inte skjutit dig? Ja, säg det,
den som kunde. Därför att slutligen alla svårigheter
rett sig, och erfarenheten visat att det omsider gått
väl. Detta kallades hoppet. Och med det varpade
man sig fram; tog in en pall i spelet och skred
framåt en halv aln. Andra påstod att nyfikenheten
uppehölle människan. Man ville se hur det gick,
alldeles som vid romanläsning eller åseendet av en
pjäs. Något ändamål med livet hade han ej funnit.
Religionen hade visserligen sagt att man skulle
förbättras härnere, men han hade bara sett hur man
tvangs in i lägen ur vilka man utgick sämre. Litet
tolerantare mot medmänniskorna blev man
visserligen, men denna tolerans liknade bara moralisk
slapphet, ty när man kom så långt att man log,
överseende åt andras brott, var man icke fjärran från
brottet. När talet ofta kom på kärleken och det där
att han skulle älska människorna, hade han slutligen
formulerat sitt slutpåstående så: Jag varken älskar
dem eller hatar dem: jag dras med dem såsom de
dras med mig.

Vad som emellertid gjorde att han aldrig fullt
kunde nedtryckas av en sorg, var det, att han hyste
en dunkel åsikt att livet saknade full realitet, var ett
drömstadium, och att våra handlingar även de uslaste
voro utförda under inflytande av någon utanför
stående stark suggestiv makt. Han kände sig därigenom
i viss mån oansvarig, förnekade icke sin dålighet,
men visste också att innerst in i honom fanns en
högt strävande ande, som led av förnedringen att
vara iklädd kroppslig människogestalt. Denna inre
personlighet ägde det känsliga samvetet och kunde
i bland till hans förskräckelse tränga fram och bli
sentimental, gråta över hans eller sin uselhet;
vilketdera var svårt att utröna! Då log den andra åt den
förres narraktighet, och detta, han kallade det
gudomliga lättsinnet, räddade honom bättre än det sorgsna
rotandet i eländet.

När han nu kom hem, fann han sin dörr stängd,
Anande, knackade han och sade sitt namn. När
dörren öppnades, hade han sin unga vildkvinna om
halsen, och han fann det lika naturligt, enkelt, som
om han lämnat henne på två minuter. Glad, yngre,
skönare hade han henne igen, och icke ett ord av
förebråelse, av efterfrågan, av förklaringar förekom,
utan endast detta: Har du mycket pangar eller litet?

-  Varför frågar du det?

-  Jo, därför att jag har mycket, och vill äta
festmiddag i Köpenhamn.

Därom voro de ense; och det var återseendet.
Och varför icke? Två månaders tortyrer glömda,
utplånade, som om de aldrig varit; vanäran av en
eventuell redan omskvallrad skilsmässa var
bortdunstad.

-  Om man skulle fråga mig varom vårt gräl
handlat, sade han, vore jag ej i stånd att minnas
det.

-  Inte jag heller! Men därför ska vi aldrig,
aldrig skiljas  mer. Inte vara ifrån varann en halv
dag, då blir det straxt galet!

Det var visdomen själv! menade han, och...
hon! här uppdök ett minne från Dover och här
ett från London, där de icke voro ifrån varann en
minut, och just därför blev det splitt galet. Men det
var inte så noga.

-  Och den gode gamle?

-  Ja, han tyckte så bra om dig, att jag blev
svartsjuk,
-  Jag märkte det! Nå, hur tog han emot dig?

-  Ja, vet du, det vill jag inte tala om! Men det
var för din skull, så jag förlät honom!

Och även det kunde de le åt! och för övrigt
åt allt annat

-  Alltså! fest i dag, och i morgon arbetet!

Hösten inbragte vad våren lovat, men ej hållit.
De bodde i ett vackert pensionat, högt upp
visserligen men med utsikt över sjöarne. En var på sitt
håll hade lätt kontakt med forna vänner, så att ett
på-tu-man-hand med varandra ej mer kom i fråga.
Solen sken, inkomster funnos och livet var lätt.

Det varade två månader, två oförgätliga utan
ett moln. Obegränsat förtroende, icke ett spår av
svartsjuka. Han hade också sagt henne vid ett
symptom, då hon ville uppväcka hans jalousie, på
okynne bara:

- Lek icke med vansinnet! Och var övertygad
att du endast väcker min avsky med den leken,
och mitt hat på samma gång då du inför i mina
föreställningar om dig bilden av en man.

Men hon själv var svartsjuk, avundsjuk på hans
manliga vänner till och med; och Ilmarinen körde
hon ut. Vid pensionatets bord funnos damer och
var gång han tilltalade dem blev hon illamående
och steg upp från bordet.

Det fanns ingen anledning misstänka hans trohet,
men hennes härsklystnad var så gränslös att hon icke
kunde fördraga det hans tankar meddelade sig åt en
annan, man eller kvinna,
Vid uppgörandet av vissa förlagsaffärer för hans
räkning hade hon överskridit sin befogenhet och i
stället för att vara hans hjälpare, uppträtt som
förmyndare.

-  Minns vad jag sagt: missbrukar du den makt
jag givit dig, så störtar jag dig som en tyrann.

Hennes välvilja betvivlade han ej, men hennes
brist på insikt och hennes höga tankar om sin
obegränsade förmåga vållade honom obehag, till och
med penningförlust. Och när han fråntog henne
mandatet, gjorde hon som ett elakt barn; trasslade
till allt och kastade det ifrån sig som värdelöst.

Det var sålunda förberett vad som skulle komma.

En söndagsmorgon hade gnabb förekommit om
viktiga frågor dock, med påföljd att han stängt dörren
mellan deras två rum. Därpå gick han ut. Vid
hemkomsten låg ett skriftligt meddelande från frun
att hon rest ut på landet till en bekant familj, och
skulle vara hemma till kvällen. För att då låta
henne känna hur det var att sitta ensam, gjorde
han upp parti för aftonen med några vänner. Och
aftonen kom. Han gick ut; men mot tiotiden fann
han det grymt vara ute längre och gick hem.

När han skulle öppna sin dörr, fann han den
låst inifrån.

-  Jaså! tänkte han, med denna intrig vill hon
tvinga mig till att höra en alkovpredikan i sitt rum.

Han ringde på uppasserskan:

-  Är frun hemma?

-  Nej, frun kom hem klockan nio, och gick ut
att möta herrn.

-  Gott! Öppna dörren till fruns rum. Den
öppnades, men dörren till Herrns rum var stängd
sedan han själv stängt den på morgonen.

Då tog han sitt parti; stängde dörren till
korridoren och satte sig i besittning av rummet.

Efter en stund knackar den unga frun. Herrn
svarar genom den stängda dörren:

-  Du får ta mitt rum; hoppas du själv kan
öppna.

När hon icke heller kunde öppna, fattas hon
av underliga tankar. Tror i sin häftighet att han är
instängd med ett fruntimmer, men vill naturligtvis
icke stå med vanäran, utan skickar efter polis,
förebärande att en tjuv varit och kanske ännu vore
i rummet.

Polis kommer. Herrn klär sig och släpper in
polisen som bryter upp dörren mellan rummen.
Samtidigt öppnas dörren åt korridoren.

En piga tror sig ha hört steg därinne. Framför
öppna fönstret står en stol, men så placerad att det
syntes som om någon stigit på densamma för att
komma ut på taket.

Det var således en tjuv (eller ett fruntimmer)
som sprungit ut på taket.

Poliserna gå ut på taket med lyktor, ljus;
pensionatets herrar följa. En skugga av en skorsten
rör sig.

-  Där är han! ropas.

Poliserna förklara sig oskickliga att klättra på
det branta skiffertaket, och anbefaller brandkårens
allarmerande.

-  Men  det kostar femtio kronor.

Frun undertecknar en fullmakt, som herrn river
sönder.
Under tiden har folksamling Bildats på gatan;
angränsande hustak äro fulla med folk.

Ett skrik hörs:

- Här är han!

Man har gripit en gesäll som hyllat sig till
de belägrande i den goda avsikten att gripa tjuven.

En piga erinrar sig att på eftermiddagen anlänt
en resande som nu sover i ett vindsrum bredvid,
och vilken lätt kunnat vandra emellan rummen.

Polisen tränger in i mannens rum, visiterar hans
papper, och finner intet.

Vindarne undersökas utan resultat.

Och vid midnatt går polisen.

Då ville unga frun börja en serie explikationer,
men herrn var trött på hela galenskapen och kunde
intet explicera; därför, och då intet annat fanns
bar han in frun i hennes rum, och stängde dörren
för andra gången samma dag!

Detta dämoniska äventyr blev aldrig uppdagat.
Herrn trodde icke på någon tjuv, ty intet saknades
i rummen, han trodde att unga frun, som sett många
teaterpjäser, stuckit något i låset, alldeles som i Ett
grått hårstrå, och att sedan djävlarne spelat komedien
vidare.

Vad frun trodde, det brydde han sig icke om
att utröna, ty där skulle han fastnat i en härva
nödlögner. Strök därför ett streck över alltsammans,
och följande morgon voro de lika goda vänner; dock
icke fullt som förr.

Huru oenighet mellan makar kan uppstå är väl
ännu oförklarat. De älska varandra, trivas endast
i varandras sällskap, äga inga olika meningar, lida
när de äro ifrån varann, och hela deras förenade
egoism bjuder dem hålla frid, emed,an ofrid mellan
dem är det de mest lida av. Och likafullt; en
molntapp stiger upp, man vet icke varifrån, alla
förtjänster förvandlas i fel, skönhet blir fult, och de stå
som väsande ormar mot varandra; önska varandra
så långt, långt bort, oaktat de veta att endast de
avlägsna sig ett ögonblick börjar saknadens lidande,
som är större än de största livet kan bjuda på.

Här strandar fysiologi och psykologi, och
Swedenborg är kanske den enda, i sin Amore Conjugali,
som närmat sig frågans lösning, men han har också
från början insett att härtill fordrades ekvationer
av högre grader vilka äro obekanta för hopen.

Därför kunna två makar som älska varandra
sitta i evighet och undra varför de hata varann,
det vill säga, fly varann fastän de söka varann.
Makar med elementarbildning i Ganot's fysik kunna
nog tillgripa likheten med de elektriserade
flädermärgskulorna, men bli icke slugare för det och icke
lyckligare heller.

Kärleken har ju alla vansinnets symptomer;
hallucinationer eller se skönhet där ingen finns;
melankoli så djup som aldrig, omväxlande med yster
munterhet; utan övergångar; oresonlighet i hat,
vanföreställningar om den andres verkliga meningar (eller
s.k. missförstånd), förföljelsemani där den andre
tros spionera på en, utlägga snaror och förfölja en;
till och med stå en efter livet särskilt med gift.
Allt detta har sina djupare grunder och frågan är
om icke genom samlevnaden den enes onda tankar
innan de äro fullgångna uppfattas fullt klart av den
andre och förnimmas som redan utträdda på det
medvetna och med bestämd avsikt ätt söka aktualitet.
Nu såras människan knappt så mycket som av
andras läsande av hennes innersta, och detta kunna
endast makar göra. De förmå ej dölja sitt mörka
inre, och taga varandras intentioner i förskott, och
få därför lätt den föreställningen att de spionera på
varandra, vilket de faktiskt göra. Därför frukta de
ingens blickar som makens; därför äro de värnlösa
mot varandra. De finna en domare vid sin sida som
dömer själva det spirande onda begäret i fröet, och
4ör sina tankar är man ju ej ansvarig inför borgerlig
lag. Här har man således inträtt i ett förhållande,
som står ett trappsteg högre än det vanliga livet,
med strängare fordringar, djupare krav, till och med
opererande med finare utvecklade andliga
förmögenheter. Det var därför också kristna kyrkan gjorde
äktenskapet till ett sakrament, och betraktade det
som en liten skärande koleld och icke ett lustläger.
Och ditåt strävar även Swedenborgs förklaring.

Makarne äro eniga, men de få icke vara eniga,
utan till straff skola de känna törnena när de vilja
plocka rosor. Och Omnia vincit amor utsäger att
kärlekens makt är så gränslös att om den fick
grassera fritt skulle den bli farlig för världsordningen.
Det är ett brott att vara lycklig, därför skall lyckan
näpsas.

Detta måtte våra lättsinniga gynnare ha anat,
ty när de varit oeniga, försonades de utan
explikationer och utan motiv, liksom om de varit utan skuld
i missämjan, och någon annan, okänd, ställt till allt
trasslet;
Så även denna gång. Men det varade icke länge.
Några dagar efter eklaterades nämligen ett
obestridligt faktum som i vanliga äktenskap mottages som
avgjord sak med blandade känslor, men här med
avgjort missnöje. Frun blev alldeles utom sig:

- Nu har du förstört min bana; nu skall jag
nedsjunka till amma, och varmed skola vi nära oss?

Så vaknade personlig ovilja mot mannen, vilken
urartade till hat. Det var den oavhängiga kvinnan,
som resonerade över naturens förmenta orättvisa, då
den tilldelat kvinnan allt obehag, förglömmandes att
denna korta tid av smärtor skulle följas av den
högsta långvarigaste fröjd, som alltid bleve okänd,
för mannen.

Här hjälpte inga förnuftsskäl naturligtvis, och
då löjet upphört blev situationen allvarsam.
Scenerna antogo en tragisk karaktär, och mitt i
alltsammans fick han åtal för sin sist utgivna bok, som
tillika konfiskerades.

Hösten föll på, och man kände att solen var
borta; den glada vindskammaren förvandlad till ett
alltid ostädat sjukrum blev trång.

Och alltjämt växte hennes hat. Hon kunde ej
gå i sällskap och på teatrar, knappt ut på gatan.
Vad som mest retade henne var att läkaren, vilken
tillkallats för att konstatera en livsfarlig sjukdom,
hittills okänd, endast log och sade att det skulle så
vara, samt ordinerade sodavatten.

I stället för en förstående väninna hade han
fått ett elakt, bortskämt, oförnuftigt barn vid sin
sida, och han längtade ut ifrån eländet. Samtalen
upphörde och man meddelade sig endast genom
skrivna papperslappar.
Men det finnes ett slag av elakhet som kallas
gemenhet eller infami och är svår att definiera men
lätt igenkännlig. Det är det uronda hos människan,
det positiva begäret att skada utan anledning, och
utan hämndens eller vedergällningens berättigande.
Och det är svårt att förlåta.

Han fick en dag en lapp med något skrivet på,
som gjorde att han icke mer besökte hennes rum.

Därpå kom hennes ultimatum: att hon i
morgon ämnade resa hem till sina släktingar.

- Lycklig resa! svarade han.

Den mörka morgonen stod en vit gestalt vid
hans bädd; räckte ut armarne till bön om förlåtelse.
Han rörde sig icke utan lät gestalten stå. Den föll
till golvet, och han lät den ligga som en störtad
staty.

Var den veke mannen, som alltid var färdig
att förlåta, fick denna fasthet från, denna
omänskliga hårdhet; det begrep han ej, men han tyckte den
kom utifrån som en plikt, eller ett eldprov han måste
igenom.

Han somnade om. Vaknade, och klädde sig.
Gick ut i det tomma rummet. Då kände han vacuum.
Allt var oåterkalleligt slut! Slut!

Blodet tycktes rinna av öppnade ådror; livet
flydde, långsamt men säkert. Och så kommo
samvetskvalen att han ej förlåtit henne!

Här behövdes en våldsam omskakning för att
hans jag skulle komma ovanpå igen; och han beslöt
att ta en dryck som i bitterhet överträffades av
ingen. Han for hem till sitt land, där han var
förbannad.
På ångbåten till Kristiania halvvägs skrev han
ett sista brev till kaptenen, gick upp på däck med
revolvern, och tänkte få Kattegatt till sin grav.

Varför han ej utförde handlingen? Ja, säg den
som kan!

Slutligen befann han sig på ett hotell i en
småstad. Men varför skulle det just vara den, där Lais'
släktingar och väninnor bodde och härskade
tongivande i de kretsar där han måste umgås? Det
kunde han icke fatta som annat än en gemenhet av
ödet, ty han hade icke där någon skuld.

Emellertid satt han i en myrstack, i en
främmande fientlig miljö; och han frågade sig tre dagar:
- Vad skall jag göra här? Och svarade: - Här
eller annorstädes, vad skall du göra överhuvud?
Och så stannade han.

I tre dagar frågade han sig: - Vad har du i
livet att göra? Frågade: - Vart, varifrån, varthän?
under det revolvern låg på bordet som svar!

Hamburg, London, Rügen började hägra som
ljusa minnen mot denna förvisningsort. Den var så
ryslig att han förvånades över att ödets
uppfinningsförmåga kunde räcka till att hitta på pinorum i en
jämnt stigande ryslighet. Hans hotellrum var ett
självmordsrum, det vill säga en komplikation av
vantrevnad, obekvämlighet, hemskhet, och han fick åter
den gamla vanliga föreställningen: ur detta rum
kommer jag aldrig med livet. Här måste jag sluta mina
dagar.

Förmågan att hoppas var uttömd, det bar endast
nedför mot det tomma intet som började sluta sig
omkring honom som det sista mörkret.
På fjärde dygnet mottog han ett brev från
svägerskan med underrättelser om lilla fruns
välbefinnande; och därjämte ett förslag att hon och
han skulle över vintern bo i en liten stad på Alster,
för att släktingarne skulle få tillfälle då och då se
till hans hustru, som väl behövde råd och hjälp under
nuvarande förhållanden, etc.

Det var då icke slut! Och dessa döendets kval
förgäves utståndna, ty icke behövde han dem för att
lära sig sakna henne. Det var icke slut! Och han
fick leva livet igen!

Som bevis på hur fullkomligt utgången han
varit, må nämnas att tidningarna i samma dagar
innehållit en notis om att han var död, varpå han
skrev ett genmäle i galghumoristisk stil.

Men ännu tre dagar måste han pinas med att
springa omkring och söka respängar.

När tåget slutligen stannade på den lilla
stationen, såg han först av allt sin hustrus bleka ansikte,
visserligen något medtaget av lidanden, men
omstrålat av detta förklarande sken som modersskapet
förlänar; och när hennes ögon upptäckte honom
gick som en solstråle över dragen.

-  Hon älskar mig! Sade han sig!

Och han fick livet igen, bokstavligen, icke
figurligt.

-  Har du det gott? frågade han blyg nästan.

-  Ja, nu har jag det gott! viskade hon och
som en barnunge borrade hon näsan i hans stora
pelerin och kysste sedan dess fåll.
-Vad gör du? Vad gör du?

Och hon gömde sitt huvud under hans kappa
för att icke visa sin rörelse, för vilken hon alltid
blygdes.

De hade hyrt en dubblett, mycket tarvlig; det
ena rummet var mörkt, och det bästa var otrevligt
med utsikt åt en fabrik. Frun gick i köket, var
undergiven sitt öde, ty moderskänslorna hade börjat vakna,
men voro icke utslagna ännu. Han led av att se
henne träla hela dagen och syssla med spis och
diskar, och känslan av skuld tryckte honom ibland.
Då han ville hjälpa henne med att bära något tungt,
vägrade hon mottaga hjälpen, ty hon höll strängt
på att han ej skulle synas i befattning med något
kvinnligt göromål, och hon led icke heller att han
passade henne eller gjorde henne en liten tjänst. Det
var utstormat; ett stilla lugn rådde, och den ena
dagen gick efter den andra, alla lika. På tu man
hand, utan umgänge eller förströelser.

Men fattigdomen kom; hans process hade skrämt
förläggare och teatrar; och värst av allt - han
kunde icke skriva!

Och det han kunde skriva ville han icke, ty
motivet rörde en familj, till vilken han stod i
tacksamhetsskuld. Men nu, när han snart skulle ha två
familjer att försörja, bävade han för framtiden med
dess ökade plikter, ty en stigande olust, han sedan
länge märkt vid sitt författaryrke, växte nu till avsky.

Vilken sysselsättning: att sitta och flå sina
medmänniskor och sedan bjuda ut skinnen, med
anspråk på att de skola köpa dem. Jägarn lik som
i sin hungersnöd hugger svansen av hunden, äter
själv av köttet och ger hunden bena, sina ben. Gå
och spionera ut människors hemligheter, förråda sin
bästa väns födelsemärke, begagna sin hustru som
vivisektionskanin, fara fram som en kroat, hugga
ner, skända och bränna och sälja. Fy fan!

I sin förtvivlan satte han sig ner och skrev efter
anteckningar en översikt över de förnämsta
epokerna i världshistorien, troende sig eller i sin nöd
inbillande sig genom detta arbete kunna slå sig
igenom, och spåra in på en ny bana, historiens,
vilken varit hans första ungdoms innan han blev
författare.

Hans hustru visste vad han skrev, visste att
det ej skulle ge pängar, men betvang sig: kanske
hans brinnande tro övertygat henne att det fanns
något däri. Hon klagade ej, uppmuntrade honom
tvärtom och erbjöd sig översätta till engelskan.

En månad förflöt, stilla, fridfull men trist. De
kände att de icke räckte för varandra i
ensamheten, ensamheten på tu man hand. De sörjde
däröver, men sökte icke sällskap. Han med större
erfarenheter hoppades på barnets ankomst såsom det
naturliga umgänget vilket kunde tillfredsställa båda.

Under tiden hade fattigdomen ryckt närmare.
Inga pjäser spelades, intet såldes, icke en av vårens
förhoppningar såg verkligheten. Hans barn i första
giftet ropade på pängar, och det började tryta mat i
huset. Då kom räddningen i form av inbjudning att
på en lantgård hos hustruns morföräldrar tillbringa
vintern.
En decemberafton ha de stigit av vid en liten
station, och åka i vagn genom skogar och vilda
marker långt in i Jutland.

Det var så nytt och underbart allting. Och nu
skulle han leva in i ett sällsamt förhållande som
barnbarn i det huset, liksom han förleden sommar
varit barnet under åtta dagar.

De nådde färjstaden i halvmörker och isgången
hade börjat, men även lågvattnet, så att mitt i ån
låg en sandbank där en ny båt väntade. Därifrån
syntes en stor vit byggnad i tre våningar som såg
ovänlig ut, hemsk nästan med sina framskjutande
flyglar och höga fönster där ljus lyste.

De nådde land och han var strax inne i
spökslottet, fördes genom vitkalkade trappor med mörka
oljemålningar i kolsvarta ramar. Och så stod han
i en varm, ljus sal mitt ibland släktingar av vilka
han icke kände mer än svärmodren.

Med sin otroliga smidighet i sinnet var han
genast inne i sin ställning och uppförde sig som den
unge fränden, vilken under alla omständigheter var
skyldig de gamle vördnad.

Här upphörde hans självbestämmelserätt
inomhus; och andras tycken, vilja, vanor måste han lyda.
För att spara sig obehag hade han i förväg bestämt
sig för att ej längre ha några egna tycken, utan
tycka om allt som erbjöd sig, hur främmande eller
motbjudande det än kunde förefalla.

Den gamle morfadren var en notarie och advokat
som dragit sig tillbaka med en stor förmögenhet och
endast drev lantbruk till husbehov och nöje. Mesta
jorden låg i jaktmark och egendomen hade råkat i
det slags förfall, som en stadsbo tycker är pittoreskt.
Över sjuttio år både han och hans maka, tycktes de
endast gå och vänta sitt slut, men med den glada
resignation som godmodiga, sorglösa, rättroende
katoliker. De hade redan byggt sig en mausolée i
trädgården där de skulle vila, och de brukade
förevisa den som andra visa sitt sommarnöje. Det var
ett litet vitkalkat kapell, kringplanterat med
blommor, vilka sköttes som om de redan stodo där till
åminnelse.

I huset fanns överflöd på världens goda, och
från halvsvälten på Alster var här åter motsatsen
så att det gällde komma ifrån frosseriet utan att
såra. Fasaner, harar, rådjur voro stående
vardagsrätter, och blev slutligen som ett straff.

-  Det ha vi för att vi klagade på mannan; nu
få vi vaktlar som de knorrande Israels barn, så att
det står upp i halsen.

Ett lugn, ett ålderdomens lugn hade inträtt utan
bekymmer, utan omtanke, i ett hus där tjänarne voro
lika många som de betjänade. De gamle, som vuxit
ifrån intressen, åsikter och passioner, voro lätta att
umgås, och de unga som hade egen våning behövde
endast synas vid måltiderna.

Den unga frun var nu fullständigt inne i sitt
moderskap, gladdes och hoppades, talade om och vid
den ofödde som en bekant; var mild och kvinnlig;
ödmjuk, till och med tacksam mot mannen vars
känslor voro oförändrade trots hennes vanställda
gestalt och bleknande skönhet.

-  Är livet skönt! sade hon.

-  Jo, det är; men hur länge skall det räcka!

-  Tyst!

-  Jag skall tiga! Men du vet, lyckan straffas!
Ingen frågade efter vad han gjorde, tvärtom
hörde han blott: Du skall göra ingenting och vila
dig efter dina vilda jakter.

Därför skickade han efter sina böcker, vilka
han för ett par år sedan fått av en rik man, och
som han måste lämna efter sig hemma i sitt land.
Och så började han en serie undersökningar
systematiskt bedrivna; läsande och antecknande. Då kände
han ett nytt liv och stora intressen vakna; och när
han nu med syntes och analys såg sina förra
hypoteser och beräkningar verifierade, erhöll han
visshet att han befann sig arbeta med en säker
metod, och att han funnit rätta vägen. Detta gav
honom en tillförsikt så att han kände sig berättigad,
men då han icke för olärde kunde tydliggöra sina
forskningars innebörd, uppstod en osäkerhet i hans
ställning. Man måste taga honom på god tro, och
det gjorde man så länge frid rådde, men vid första
skymt av antipati vore han försvarslöst överlämnad
åt sin omgivnings löje eller medömkan.

Den gamle som var en bildad man var därför
nyfiken på vad som förehades däruppe i våningen.
När han frågade erhöll han svävande svar, men
som han varit domare och advokat, fordrade han
tydlighet. Då han fick höra vad undersökningarna
gällde, slog han ner dem med läroböckernas
auktoritet. Hans yngre frände lät honom tro sig ha rätt,
för att få slut på de sterila kiven; men den gamle
retade fram vederläggningar, tog en hög min och blev
närgången. Men det fick han tills vidare vara.

Intet för intet! menade Axel B., och hans hustru
tackade honom för hans undfallenhet och beundrade
hans självbehärskning. Men det var skrivet, att
oenighet måste komma, och den kom.

Processen i Köpenhamn sträckte sina verkningar
utom landets gränser, och en dag kommo rättstjänare
med stämning till närmaste stad, där den anklagade
skulle förhöras.

Siom han redan från början jävat forum, enär
en norsk författare icke var skyldig svara inför dansk
rätt för en översättning, och då han med skäl ansåg
hela processen olaglig, vilket den var, vägrade han
infinna sig. Den gamle däremot höll fast på att
han skulle infinna sig hos domaren, mest därför
kanske att han icke ville se gendarmer löpa i sitt
hus.

För att få ett slut, beslöt Axel B. verkligen
en morgon gå in till domstolen och anmäla sitt jäv.

Han gick därför vid åttatiden och följde den
vackra vägen längs med ån. Men på halva vägen
mötte han brevbäraren och fick en
efterkravsförsändelse innehållande en så länge väntad bok. Den
boken var dyr som guld, och som han inga pängar
hade, måste han uttänka medel att skaffa dem. Efter
en månads grubbel hade han erinrat sig äga några
värdesaker i en kista, på en vind långt upp i Norge.
Han skrev därför till en vän och bad honom sälja
sakerna till ett pris motsvarande den dyra boken,
växla sig till sedlar och sända dem orekommenderade,
så att ingen finge reda på det. Ty han fann detta
vara en stöld från huset och barnen, men stöld som
måste begås, då ett så viktigt problem skulle lösas.

När han nu fick det efterlängtade redskapet i sin
hand, ljungade det i själen, och utan betänkande
vände han om hem.
-  Hej! nu slår jag slaget; må gendarmerna
komma efteråt!

När han kom hem på gården stod den gamle
och styckade en råbock som han skjutit. Axel B.
försökte göra sig osynlig, men det lyckades icke.

-  Nå, har du redan varit hos domaren? frågade
gubben tvivlande.

-  Nej! svarade den anhållne, brutalt, och slank
in genom husporten.

Sprang upp för trapporna, in i sitt rum och
riglade.

Därpå rustade han till att studera.

Om en halv timme, sade han sig, är det största
problemet i nytid löst!

Det knackade på dörren - - -

Det knackade igen, hårt, bestämt.

Han måste öppna för att få ro; och han
öppnade.

-  Varför går du inte in till domaren?

-  Det rör dig inte! blev svaret, och därmed small
dörren igen som ett skott. Men nu var hans frid
ute! Han kände att hans öde var ändrat och han
hörde röster nerifrån. Handen darrade, han blev som
lam och slog igen boken där det sökta borde finnas,
ty han hade även i samma ögonblick förlorat tron,
och vågade icke nu se ett vederläggande bevis i
ansiktet.

Om ett par minuter kom svärmodren. Hon var
icke ond, men besvärad av att framföra underrättelsen
om att han och hustrun måste flytta och i denna
dag; genast, innan middagen. De skulle få hennes
lilla envåningshus som låg bortom trädgården, och
maten finge de hämta från stora huset.
Lilla frun kom tillstädes, och dansade av glädje
att de skulle få eget hus och det huset till, med
egen trädgård och park.

Utflyttningen skedde, och nu började just i
vårningen de två skönaste månader i deras samliv.

Deras stuga av gråsten, med sandstensfattningar
kring de små glugglika fönstren med smidda
järngaller var en fullkomlig idyll. Den liknade en
klosterbyggnad och var klädd med vinstockar. Väggarne
i rummen voro vitlimmade utan tapeter och de låga
taken visade kraftiga bjälkar som svartnat av ålder.
Han hade fått ett litet rum i form av en verklig
munkcell; smalt och långt med ett enda litet fönster
på ena kortsidan. Murarne voro alnstjocka och
därför kunde blommor stå både utanför och innanför
fönstret. Möblerna voro gammaldags och i stil med
det övriga.

Här slog han nu opp sitt bibliotek och hade
aldrig känt sig så väl förr.

Men nu skulle här putsas till den lillas ankomst.
Herrn och frun målade fönsterposter och dörrar.
Rosor och Clematis planterades vid porten.
Trädgården grävdes och besåddes.

Och för att fylla de stora vita väggarne ini
målade han tavlor.

När allt var färdigt, sutto de och beundrade sina
händers verk.

- Härligt är det! Och nu kan vi ta emot den
lilla!
-  Tänk vad hon skall bli glad att få se så
mycket målningar på första dan.

De väntade och hoppades; i långa vårkvällarne
talade de endast om henne (eller honom), gissande
vilketdera, diskuterande namnen, undrande över dess
framtid. Men fruns tankar rörde sig mest om
huruvida hon skulle bli blond och lika hans gosse som
hon älskade.

Det fanns nämligen hos henne och hennes släkt
en underbar dyrkan av de blonda; om därför att de
liknade ljuset, under det de dunkelhyade erinrade
om mörkret, vore svårt att säga. De trodde alla
blonda om gott, talade illa om judarne oaktat lilla
fruns farmor varit judinna; och på mödernesidan, som
var av Holsteinsk bondsläkt, begagnades ordet jude
som ett förklenande tillmäle. Svärfadren var till
och med antisemit, men när Axel B. skämtade över
det bizarra häri, svarade frun:

-  Du får inte skämta med det; ty det vilja vi
göra själva.

Slutligen en dag i maj då solen sken, anmälde
sig den okände resande, och efter tolv förfärliga
timmar befanns det vara en flicka som icke var
mörkhårig åtminstone.

Därmed skulle idyllen varit fullständig, men det
tycktes i dess ställe som om den tagit slut.

Den lilla syntes nämligen icke trivas i
jämmerdalen utan skrek, natt och dag. Ammor antogos, och
ammor avskedades. Fem kvinnor fyllde det lilla
huset och alla voro av olika mening rörande
barnavård. Fadren gick som en brottsling och var alltid i
vägen. Frun tyckte sig märka att han icke älskade sitt
barn och det kränkte henne så djupt att hon led
därav vid att se det.

Men samtidigt var hon själv transformerad till
moder och intet annat. Hon hade barnet i sin egen
säng, och kunde tillbringa större delen av natten
sittande på en stol och försjunken i beundran av den
sköna sovande. Ibland måste han in och beundra,
men han fann modren skönast i dessa ögonblick, då
hon glömmande sig själv endast med ett överlyckligt
leende försjönk i betraktande av sitt barn.

Men det drog upp till oväder utifrån också.
Befolkningen i bygden var mycket religiös; och barnets
beständiga skrik hade givit anledning till tal. Frågat
hade man därför om det var döpt.

Nu skulle barnet lagligen följa fadrens religion,
men som både han och modren voro indifferenta,
uppsköts dopet som något oviktigt, hälst ingen katolsk
präst fanns på långa håll.

Barnets skrikande var verkligen icke normalt
och när bygdopinionen började taga sig uttryck, kom
mormodren och anhöll att dop skulle ske.

-  Folket sorlar, och man har redan hotat att
stena ert hus.

Det trodde icke de unga otrogna; utan logo.

Men sorlet ökades; en bondkvinna hade sett den
onde i trädgården, och den främmande herrn vore
en ateist.

Någon grund fanns nog i ryktet om
upphetsningen, ty folk som mötte kättaren på vägarne, vände
sig bort.

Slutligen kom ett ultimatum från de gamle:

-  Barnet döpes katolskt inom tjugofyra timmar
eller familjen sändes över Bält.
Därpå svarade han: - Vi protestanter äro rätt
toleranta i vår tro, men när den göres till en
penningfråga äro vi lika fanatiska som några katoliker!

Ställningen var hotande, ty de unga ägde icke
ett öre att resa med. Och hans brev besvarades med
ett enkelt: Ut då!

-  Att bli martyr för en tro som man icke äger,
är dock något barockt. Och att vi skulle börja leka
om trettioåriga kriget härnere väntade jag icke. Men
akta er, ni: norrmannen kommer! och tar sin dotter
med sig på trossen, ty han är norsk undersåte.

De kejserliga i stora huset började vekna, men
rådplägade nu om en krigslist.

Barnet förkunnades sjukt. Blev sjukare med var
dag. Slutligen kom mormodren med svit och
meddelade barnafadren att den lilla icke kunde leva
länge.

Det trodde han icke på.

Men efter en längre skogsvandring samma dag
kom han hem och mottogs av sin hustru, som
berättade att barnet mottagit nöddop av barnmorskan
i läkarens närvaro.

-  I vilken tro döptes barnet? frågade fadren.

-  I den protestantiska, förstås.

-  Nej, det förstår jag inte hur en katolsk
barnmorska kan döpa protestantiskt.

Men som han såg att hustrun varit med i
komplotten, teg han.

Följande dag var barnet friskt, och det talades
icke mer om utvräkningen. De kejserliga hade segrat.

-  Jesuiter!
Barnet som man väntat sig skola binda makarne
ändå fastare, tycktes vara kommet för att söndra.
Hustrun fann sin man kallsinnig mot den lilla.

-  Du älskar icke ditt barn!

-  Jo, det gör jag, men som en far. Du skall
älska henne som en mor. Det är skillnaden.

Saken var den att han fruktade binda sig vid
den nyfödda, ty att en slitning med modren
förestod, det kände han i luften. Och att då vara bunden
genom barnet föreföll honom som en boja.

Hon å sin sida visste icke fullt hur hon ville
ha det. Älskade han barnet, så kunde det inträffa:
att han tog barnet från henne, när han gick; älskade
han icke barnet, gick han helt enkelt ifrån henne.
Ty att han skulle gå, det anade hon.

Han hade nämligen haft en teatersuccés i Paris
på våren, och en andra pjäs var annonserad till
hösten. Han ville således dit, och det ville hon med;
men barnet hindrade hennes rörelser, och reste han
ensam till Paris, finge hon aldrig se honom mer.

Nu kommo ofta brev med franska frimärken till
honom, och dessa väckte hennes nyfikenhet, i
synnerhet som han strax brände dem.

Denna senare omständighet, så stridande mot
hans vanor, blev för henne en anledning till
misstankar och hat.

-  Du förbereder en resa? sade hon en afton.
- Ja, naturligtvis, svarade han. Jag kan icke
leva  i denna  osäkerhet att bli kastad ut på
landsvägen.

-  Du tänker lämna oss?

-  Först måste jag lämna er för att göra mina
affärer i Paris. En affärsresa är icke ett
övergivande.

-  Ja, då kan du gå! avbet hon, därmed röjande
sig.

-  Jag skall gå, bara jag får pängarne jag väntar.
Nu trädde furien fram igen! Först måste han
flytta upp i en vindskammare; och oaktat hon och
barnet sutto i två rum, förstörde hon med avsikt det
återstående tredje rummet, som var matsal, och
särdeles vackert möblerat. Hon rev ner gardinerna, tog
undan tavlor, belamrade med barnkläder och
mjölkflaskor, endast i avsikt att visa vem som var herre
i huset. Rummen sågo nu ut som om dämoner
grasserat; matvaror, kökssaker, barnplagg lågo i
sängar och på soffor.

Därpå serverade hon skämd mat, bränd mat och
slutligen en dag satte hon fram en tallrik ben som
hundarne tycktes ha gnagt på. Därjämte en karaffin
vatten. Detta senare var ett uttryck av det största
förakt, ty källarne voro fulla med öl, och ingen
tjänare tog städsel utan att betinga sig öl till
måltiderna. Han ställdes under husets pigor och drängar.
Men han tålde och teg, ty han visste respängar skulle
komma. Detta hindrade icke att hans avsky steg i
jämnhöjd med hennes hat.

Han levde nu i smuts, nöd, elakhet; och hörde
endast kiv och skrik mellan frun och amman, frun
och pigan, frun och modren, allt under det barnet
skrek.

Så föll han sjuk i feber, som förenade sig med
en halsinflammation; och blev liggande till sängs
uppe på vindskammaren. Hon trodde icke han var
sjuk, och lät honom ligga.
På tredje dygnet sände han efter läkaren, ty han
kunde icke svälja vatten ens. Då visade sig hans
furie i dörren.

-  Har du sänt efter läkaren? Vet du vad det
kostar?

-  Det blir alltid billigare än en begravning, och
för övrigt kan det vara difterit, som ju är farligt
för barnet.

-  Tänker du på barnet?

-  Ja lite!

Om hon nu kunnat förflytta honom i havet, hade
hon gjort det. Men hon behandlade honom som en
pestsmittad bara. Barnet, barnet var i fara!

-  Mycket har jag upplevat, sade han viskande,
men aldrig har jag sett ondskan så stor hos någon
människa!

Och han grät, för första gången kanske på tjugu
år; grät över uselheten och kanske även över sitt
öde och sin förnedring.

Han fann det vid objektivt betraktande så
onaturligt att han, en framstående man i sitt fack, skulle
utan eget förvållande leva så uselt att till och med
pigan ömkade honom. Och det fanns sedan han kom
i frändernas hus intet att anmärka på hans
uppförande; han drack inte ens, även av det skäl att det
icke fanns något att dricka. Han hade sedan sin
ditkomst haft framgångar på teatrarne, men i stället
för att hjälpa honom som framgången brukar höja
vanliga dödliges anseende, bidrog det endast att
stegra hatet och det konstlade föraktet.

Att han mottagit gästfrihet hos stormrika
släktingar behövde väl icke han känna tungt, då han
ju var laglig arvinge till halva härligheten, men nu
när hatet rasade, fick han veta att han kostade, och
man slog fram om betalning.

Åter intog honom den äldre tanken att detta
icke kunde gå naturligt till, utan att en osynlig hand
låg över hans öde.

Även det att respängarne på ett oförklarligt sätt
ej kommo, fann han särskilt tillställt för att
förlänga hans lidanden.

Att andra brev, som han väntade ej kommo fram,
började han misstänka såsom härrörande från sin
hustru. Och nu börjar ett spionerande på
postväskan hos färjkarlen; skrivningar till postkontoret;
naturligtvis utan annan påföljd än smälek.

Utan att tro på något föll han i ett slags
religiös kris. Han kände hur han sjönk i denna miljö
där allt rörde sig om materien, och där det animala
framträdde ohöljt; näringsmedel och exkrementer,
ammor behandlade som mjölkdjur, köksor och
ruttnande grönsaker; diskussioner om och förevisningar
av kroppsliga företeelser, som man plägar dölja. Ett
störtregn hade tillika satt en korridor och ett par
rum under vatten som ej kunde avledas, utan stod och
unknade. Trädgården förföll när han ej ansade den
mer.

Då längtade han ut, bort, men långt, till ljus
och renhet, till frid, kärlek och försoning. Han
drömde sin gamla dröm om klostret, där inom
murarne han vore skyddad för världens frestelser och
smuts, där han kunde glömma och glömmas. Men
tron fattades, och lydnaden.

Denna idé om klostret hade redan då spökat
länge i litteraturen, och man hade talat i Berlin om
grundandet av konfessionslösa kloster för de 
intellektuella, som i en tid, då industri och ekonomi
trängt sig fram i första planet, ej kunde finna sig
i den atmosfär av materialism, som de själva låtit
förleda sig predika. Och nu skrev han till sin rike
vän i Paris om grundandet av ett sådant kloster;
kastade upp plan för byggnaden; författade regler
och gav detaljer om brödernas samliv och uppgifter.
Detta skedde år 1894 i augusti! Målet var uppfostran
till übermensch genom askes, meditation, och övandet
av vetenskap, litteratur och konst. Religion nämndes
icke, emedan man icke visste vilken religion som
skulle komma, eller om det skulle vara någon alls.

Hustrun märkte hur han löstes ifrån henne, men
hon trodde att hans tankar gingo till Paris med dess
flärd och nöjen, teatrar och kaféer, galanta äventyr
och guldtörst. Och hon fruktade och avundades hans
tankar; vad hans historiska studier angår, hade det
överlägsna löjet från kvinnosidan slocknat sedan han
mottagit uppmuntrande ord från en stor tysk och
mycket namnkunnig fransk auktoritet och naturligtvis
för att skydda sig måste visa breven. Men när man
nu icke kunde kritisera hans idéer, så flyttade man
striden över på en annan ruta och började plåga
honom med lömska frågor om huru mycket han
förtjänade på historien.

Därpå hetsade man en läkare av släkten för att
examinera och stuka honom. Gamla käringar kommo
frågande.

När frun var vred gick hon och förrådde alla
de små och stora hemligheter makar kunna ha sig
emellan, och talade om vad han i uppretade stunder
kunde ha sagt om de gamla. Hon ångrade sig efteråt,
men då var det för sent. Ofriden var väckt och
stormen kunde icke mer besvärjas.

När han hade pängar vågade han erbjuda bidrag
till husets gång, men då blev man upprörd över en
sådan råhet som att bjuda rika släktingar betalt för
en inbjudning: hade han inga pängar, då kom man
med tydliga jeremiader över alltings dyrhet och
skickade läkarens räkning på honom. Med ett ord,
oregerliga människors oefterrättlighet var icke möjligt
strida emot.

Ofta tänkte han gå till fots och söka landsmän
för att med deras hjälp skaffa sig vidare; men vid
alla försök vände han om, såsom om han vore
förhäxad och bunden vid den lilla ån där hyddan låg.
Han hade haft goda dagar där, och minnet av dessa
höll honom fast, även tacksamheten för det förflutna
jämte kärleken till barnet, vilken fanns där men ej
fick synas, emedan den lilla då skulle bli limspöt,
på vilken han fastnat med vingarne.

En dag hade han gått en längre promenad i de
härliga översvämningsängarne, där rådjuren lekte;
där fasanerna flögo upp som raketer ur buskarne,
visande sina lysande metallfjädrar som stjärnregn; där
storkarne fiskade i träsket och gyllingarne visslade
i popplarne. Här fann han sig väl, ty det var ett
öde landskap där ingen människa vågat sätta sitt
bo av fruktan för den stora stormfloden.

Här hade han nu gått ett trefjärdedels år, ensam
varje morgon. Icke ens frun fick följa honom, ty
han ville äga detta landskap för sig själv, se det
uteslutande med sina ögon, icke höra någons stämma
där. Så att när han återsåg denna horisont icke ett
minne väcktes av någon annan person än hans.
Här brukade han således återfinna sig, sig själv
och ingen annan. Här fick han sina stora tankar,
här höll han sin andakt. Den sista tidens obegripliga
händelser och det djupa lidandet hade kommit honom
att ändra ordet Öde till Försyn, därmed antydande
att ett medvetet personligt väsende styrde hans bana.
Han kallade sig numera Providentialist för att något
namn ha, med andra ord: han trodde på Gud, utan
att nogare kunna angiva vad därmed menades.

I dag drog ett vemod genom honom, liksom om
han sade farväl till dessa ängar och snår. Något
förestod som han anade, men även fruktade.

Hemkommen fann han huset tomt. Frun var
borta, barnet borta.

När han frågade pigan, som slutligen infann sig,
var frun var, svarade hon näsvist:

-  Frun har rest.

-  Vart?

-  Till Odense.

Han visste icke om han trodde det eller ej.
Endast ett stort behag fann han i tystnaden och
tomheten. Han andades oförgiftad luft, njöt av
ensamheten, ,och med ett Buddistiskt orörligt lugn gick
han till sitt arbete. Kappsäcken var redan snörd
och respängarna skulle komma som i dag.

Eftermiddagen gick. När han såg ut genom
fönstret märkte han en ovanlig stillhet omkring stora
byggnaden; inga av släktingarne syntes. Däremot
sprang hans piga fram och tillbaka liksom om hon
avlämnade rapport.

En gång frågade hon om herrn önskade något.

-  Jag önskar intet! svarade han.
Och det var sanningen, ty hans sista önskan:
att bli fri från hela kladdet var uppfylld, och utan
att han tagit ett steg. Han åt kväll ensam och befann
sig väl därav. Blev sittande vid bordet och tände
tobak. Hans själ intog detta vågbalansens lyckliga
läge, färdig att sjunka ner åt vilken sida som
behagades. Han aktade sig att önska något, av fruktan
att se sin önskan korsad.

Men han väntade något.

Om jag känner kvinnorna rätt, så kunna de icke
sova i natt förrän någon deputerad gått och sett
efter att offret lider efter beräkning.

Och mycket riktigt, svärmodren kom.

— God afton! hälsade hon. Du sitter ensam här,
min gosse.

— Med en indians köld framför elden, som skall
steka honom, svarade han:

— Ja; här sitter jag ensam.

— Och vad tänker du nu göra?

— Resa naturligtvis.

— Du tycks ta denna sak väl lugnt.

— Varför icke?

— Maria ämnar söka skilsmässa.

— Det kan jag väl tro!

— Då älskar du icke henne!

— Du önskar att jag gjorde det, för att jag skulle
pinas riktigt.

— Kan du lida, du?

— Det skulle roa dig om jag kunde.

— När tänker du resa då?

— När jag får respängar.

— Det har du sagt så länge.
— Ni vill väl icke köra ut mig på landsvägen i
natt heller?

— Mormor är mycket uppretad...

— Då skall hon läsa sin aftonbön med lite
uppmärksamhet...

— Ja, med dig kommer man ingen vart.

— Nej, varför skulle jag tillåta det.

— God natt med dig!

Och så gick hon.

Han sov gott och tungt såsom efter ett resultat
på vilket han länge väntat.

*

Följande morgon vaknade han med en bestämd
idé: Hon har icke rest; hon uppehåller sig här i
närheten.

Utkommen på backen såg han pigan ge sig av
i färjbåten med saker hörande till barnets utstyrsel.

Haha, förstod han; hon sitter där på andra
stranden om ån.

Pigan kom snart igen, sedan han genom kikaren
sett henne manövrera på andra sidan.

— Om vi nu äro lugna, menade han, så äro de
kejserliga slagna.

Svärmodren kom och såg orolig men vek ut.

— Ja, nu är du ensam, min gosse, och henne får
du aldrig se mer.

— Är hon så långt borta då?

— Ja då!

Nu skrattade han och tittade ut över vattnet.

— Nå, sade den gamla: efter du vet det, så:
res efter henne!
— Nej, det gör jag inte.

— Men hon kommer icke först.

— Först eller sist, är mig lika.

Båten gick med rapporter fram och åter, hela
dagen.

På eftermiddagen kom svärmodren igen.

— Du måste ta första steget, sade hon. Maria
är sig över given och faller sjuk, om du ej skriver
till henne och ber henne komma igen.

— Hur vet du att jag vill ha henne igen? En
fru som ligger borta en natt, har förverkat sin äkta
rätt och sårat sin mans ära.

Detta var en oväntad parad och svärmodren
fick brått. Satte över med färjbåten och blev borta
till aftonen.

Han satt på sitt rum och skrev då hustrun trädde
in med en min som om hon förbarmade sig över
hans sorg och hörsammade hans enträgna kallelse.

Nu skulle han kunnat stöta ner henne, men han
gjorde det ej, ädelmodig mot den besegrade.

När han nu hade hustru och barn åter i huset,
tyckte han det också var bra, lika bra som när
de voro borta, kanske dock litet bättre.

På aftonen kommo respängarne. Därmed
inträdde han i en annan position och hade nycklarne
till fängelset.

Och i samma stund får hustrun en ny synpunkt
på saken.

— Vet du att detta liv dödar mig! Jag har icke
läst en bok sen barnet kom och jag har icke skrivit
något på ett år. Jag följer med dig till Paris.

— Låt mig fara först och rekognoscera landet.

— Då kommer jag aldrig lös.
Han övertalade henne att stanna, utan någon
bestämd plan att övergiva henne; blott längtande
att känna sig fri till en början.

Men hon var nu färdig att lämna sitt barn,
huvudpersonen hon kallade det, för att få komma
ut i världen och spela en roll. Hon visste väl att
han icke gick ut för att söka en oviss lycka utan
att skörda frukterna av en redan vunnen framgång.
Den äregiriga kvinnan och den oavhängiga stack fram
ånyo; kanske även den avundsjuka konkurrenten,
ty hon hade ögonblick, då hon behandlade sig som
den honom överlägsna skriftställaren. Det var då
hennes väninnor i brev kallat henne genie, och vilka
brev hon lät ligga framme att läsas.

Men nu fanns lyckligtvis ingen möjlighet för
henne att resa, emedan de gamle hindrade, och hon
måste finna sig i att han, vilken kunde betraktas
som utvisad, lämnade henne.

Hon blev vek, känslofull och känslosam, så att
avskedet blev rätt smärtsamt.

*

Och så for han åter ut i världen. När ångbåten
arbetade sig upp mot strömmen i den vackra
höstaftonen, såg han ännu en gång det lilla huset där det
lyste i fönstren. Och nu utplånades allt ont och fult
han där sett, och han erfor knappt en flyktig glädje
att vara fri från fängelset, där han lidit så oerhört.

Endast känslor av tacksamhet och vemod grepo
honom; och ett ögonblick drog bandet vid hustru
och barn så att han tänkte kasta sig i vattnet. Men
så togo skovelhjulen några kraftiga tag framåt, bandet
töjde sig, sträcktes — och brast!

*
-  Det var en infernalisk historia, utbrast
postmästaren, när det var slut; infernalisk...  Och vad
skall man säga om den? Det du har sagt själv till
botten  inuti. - Men  tror du  att äktenskapet över
huvud kommer att fortleva?

-  Trots det, att maka, barn och hem är mitt
önskemål, tror jag icke äktenskapen på livstid bli
möjliga, med vår tids starka självkänsla och
oavhängighetsbegär hos den enskilde. Du ser ju själv
vart utvecklingen bär hän. Aldrig hör man om annat
än missnöje och skilsmässor. Jag erkänner att livet
fordrar hänsyn och undfallenhet, men att leva med
undertryckande av sina innerligaste önskningar, i en
luft av motsägelse och på tvärn, kan icke skapa
annat än furier. - Du har varit gift?

Frågan kom något tvärt, och svaret blev
dröjande.

-  Ja, jag har varit gift, men är icke änkling.

-  Alltså skild?

-  Ja! Och du?

-  Skild!

-  Om man skulle fråga varför, skulle kanske
varken du eller jag kunna ange ett motiv.

-  Ett  motiv, nej! Jag vet blott, att om jag
fortsatt skulle jag ha slutat som dråpare, och hon
som mörderska. Är det nog sagt?

-  Nog!

-  Då tar vi smörgåsen!

Och de togo den!

</chapter>
<chapter name="De yttersta och de främsta.">

<h1>De yttersta och de främsta.</h1>

Det var subskriberad bal på societeten, för ett
välgörande ändamål, där voro även sjöofficerare, och
det var följaktligen mycket schangtilt.

Men det hade även kommit en stor artist dit,
på en kutter. Artisten var mycket berömd, mycket
rik och var en allmänt avhållen person. Man hade
firat honom i två dagar, och han var trött; därför
gick han ut i månskenet efter första dansen och
vandrade i parken. Men hur det var, musiken
lockade, fönstren till salongen stodo öppna, han såg
unga nackar, mjuka skuldror, fladdrande lockar, och
han närmade sig för att titta in. Under en
blommande lind stannade han osedd, och skådade.

Då slog ett minne upp från ungdomstiden då
han var en nybörjare, fattig, föraktad emedan han
måste rita i ett blad som icke åtnjöt anseende. Och
då han illa klädd och hungrig stod utanför dessa
samma fönster och med hela ungdomens stora sorg
såg sig vara utanför dessa nöjen som borde
tillhöra honom. Han kunde icke gå in då, ty han var
icke klädd, utan såg ut som en buse, och det kom
verkligen ingen vitklädd ängel och tog hans hand
bedjande honom stiga in, den gången.
Nu stod han där igen, och man saknade honom.
Han såg hur de letade efter honom, och hans »vän»,
den halvunge kommendörkaptenen i uniform och
fyra ordnar, som anförde dansen, sökte efter honom,
artisten, för att få en hedersam vis-à-vis till
fransäsen! - Och nu, när han fått allt, hundrafalt mer
än han vågat drömma av livet, var det nästan
värdelöst. Han njöt av att stå gömd här sjunkande
tillbaka i tiden och minnet, varande okänd och levande
i hoppet. Ty han hade märkt, att om rosorna hade
törnen, så hade lagrarne spikar, och om
ryktbarheten medförde uppmärksamhet, så var det
obemärkta dock åtföljt av ett heligt lugn, då man gick
liksom osynlig eller osedd bland människorna och
fick vara i fred med sina tankar och drömmar.

Som han stod där, hörde han viskningar ett
stycke ifrån, och när hans ögon genomträngt
mörkret, såg han tre flickor av tjänande klass stå på en
tomlår, som de burit fram till väggen. De voro
ljusklädda, nätta, och där de höllo varandra om livet,
bildade de en ganska behagfull grupp. Han var
ingen flickjägare, ty han var gift, hade barn och
var en riktig familjegris. Men genom sin nyss
företagna tankeoperation fallen tillbaka i tiden kände
han sig befryndad med dessa småfolkets barn; och
han erinrade huru i hans fattiga barnahem hos
fadren grovarbetaren och modren hjälphustrun hela
umgänget varit ur den tjänande klassen; faddrarne
hans hade varit tjänsteflickor och hans lekkamrater,
hans väninnor även. Han nalkades därför gruppen
som en vederlike eller kamrat, med den förtrolighet
som icke är ungherrens aktningslöshet.                 :
- Hör ni flickor, sa han. Ni (Står så bra, så
ni kan ge mig plats också.

Flickorna som icke kände honom, ty
ryktbarheten går icke så långt ner som man tror, hörde
dock på tonen att det var en av deras folk, räckte
händerna och halade honom upp. Och så stodo de
alla fyra utan bryderi, utan närgången förtrolighet
alldeles som om det skulle så vara.

Då såg han på den närmaste, hur hennes ögon
speglade kronornas ljus inifrån, speglade lyckliga
miner från de dansande flickorna därinne, men vid
munnen stod ett drag, ett hjärtskärande av den
förtvivlans smärta, som en låg samhällsställning
medför när den ser det oupphinneliga, och känner det
däruppe över sig som aldrig vill stiga dit ner.

Då flög genom honom, i minnet, den stämning
han en gång genomlevat, så starkt, att han blev den
ringaktade ritaren, som varje lördag vanställde och
förlöjligade ryktbara och uppsatta personer till tröst
och uppbyggelse för de små och undansatta. Och
klasshatet lågade upp; han kände att han icke hörde
dit därinne, att de voro fiender födda, på liv och
kniv; och han beslöt i det ögonblicket bli den ängeln,
som skulle bjuda handen åt den ringa flickan och
säga: stig in med mig och dansa!

Och det sade han till den närmast stående.

Hon bara såg på honom först och tänkte inte
svara, men det måtte ha legat något i hans blick,
som sade henne att det var ett heligt allvar från
botten av en själ, som var nära hennes. Och när
kamraterna sade: gå du!, började hon begrunda
saken såsom varande möjlig.
När artisten så kom med skäl och
övertygande, syntes hindren vika.

-  Ä, va tusan, sade han, det är ju
subskriberad bal, och vem som betalar femtio öre har
rättighet gå in och dansa. Kom  du, jag betalar!  -
Inte må ni tro att det är så fint folk som det ser
ut! Och för resten, vi är lika goa kålsupare! Mor
min var hjälphustru, må ni tro, och far min...

Det där »för resten» det var susen, och
»hjälphustrun» hjälpte till. Flickan följde, fastän blyg.

När de kommo i trappan kände han knäna
darra, ty det var icke något skämt, utan det var en
kallelse, som kunde kosta honom hans popularitet,
vilken var svår att sakna om ock den icke var så
oblandat ljuv att uppbära.

När de trädde in i salen pågick en vals. Han
kastade sig in i vimlet, och som flickan var
ljusklädd och tämligen lika de andra gick det obemärkt
i början. Men när paren började stanna av och
ordna sig mot väggarne gick en susning genom
salongen. Och snart dansade de två ensamma.
Flickan var blyg, och det klädde henne, och hon
förde sig oklanderligt. Men, skandalen var uppenbar.

Då, när de stannat, vid dörren, trädde
kommendörkapten fram och sade halvhögt till artisten:

-  Det skulle du inte ha gjort!

Det var uttytt: nu är du förlorad, för oss, för
det goda sällskapet, och för dig själv.

Flickan hörde orden, och hörde att hennes
okända kavaljer duades av kommendörkapten. Dä
flydde hon. Och kavaljeren, som upptog ett
stormgräl, fick icke tid att följa henne.

-  Vet du vem du dansade med? väste officern.
-  Ne', men va gör det?

-  Det var diskerskan!

-  Ja, va fan gör det, i sån här blandad
societet!

-  Men det är gifta fruar här...  och
diskerskan har varit...

-  Gifta pyschor eller ogifta, det s-r jag i, för
det kan komma på ett ut. För resten...

Det slutade med att artisten lämnade balen med
halva sin popularitet efter sig; och han gick ner på
kuttern, lät hissa på och gav sig i natten över till
Skamsund. Där hade han goda vänner bland
lotsarne, som inte tillhörde societeten.

Men flickan gick tillbaks till sina väninnor på
tomlårn. Och där fick hon veta att hon dansat med ...
som var den mest berömda man i hela sällskapet.

I societeten bröto sig de delade meningarne
någon tid. Några tyckte att det var stil; andra
att det var inte så farligt; andra funno det oförlåtligt;
och åter andra och de flesta att det var skandal. Och
det fick det vara!

Men artisten stannade på Skamsund och satte
aldrig sin fot mer i Fagervik!

Fagert är det nog, menade han, men det är
bara på ytan! Och jag undrar var man har mest att
skämmas för! Ebal är icke Garizim, men det är
frågan, var välsignelseberget ligger, om det kanske
icke ligger mitt i sundet!
</chapter>
<chapter name="Den kvarlåtne.">

<h1>Den kvarlåtne.</h1>

Det satt en äldre man på Skamsunds
ångbåtsbrygga och gjorde ingenting. Han tittade visserligen
på fiskarne nere mellan tångbålarne, och han hörde
på vågornas småskvalp mot bropålarne.

Då kom en annan, också äldre herre, och satte
sig på bänken mitt emot. Den nykomne syntes
levnadslustig och hade en eld kvar i ögat, som kunde
vara från ett samtal där nya tankar fötts eller från
lyckade planers utförande. Han började betrakta den
andre, och såg i hela dennes yttre något obestämt,
något bastarderat av två samhällsklasser, en
misshällighet mellan det nuvarande och det förgångna.
Kläderna hade en herremans linjer men voro av ett
tyg som ej var herremans; och stöveln var illa
modellerad men visade att foten varit skyddad för
tyngre arbete; händerna voro vita, men
manschetterna icke.

När främlingen började granska den andres
ansikte, märkte han under det stora gråsprängda glesa
helskägget, och inbäddat i fett, ytterlinjerna av ett
annat ansikte som erinrade honom om ett bekant
sådant från ungdomen, men det sjönk genast tillbaka
och gömde sig under skägget. Ögonen voro
igenlagda av den övre valken troligen utvecklad för att
hjälpa ögonlocken skydda mot ljus uppifrån såsom
vanligt är hos skrivbordets arbetare. Men där funnos
några egendomliga linjer som en circumflexaccent,
och ett visst glåmigt hängande neråt tinningarne
väckte åter igen minnen, som lika hastigt dunstade
bort. Näsan var för smal nertill, vingarne voro
hoptryckta från sidorna; lite dödskalle eller misstecknat
nybörjarporträtt.

Han hade misstagit sig; det var ingen bekant.

Slutligen reste den granskade upp huvudet och
såg på främlingen. Då skedde en förvandling: alla
drag försvunno, och endast blicken talade, detta språk
som ej kan tolkas, och som måste vara själen själv.

-  Känner du igen mig? frågade han.

-  Ja, din blick är jag bekant med, men icke
med dina drag, och icke med din röst. Jag känner
dig, men vet inte vad du heter!

-  Tänk efter!

Där kom ett tonfall, och så en blick igen ut ur
det svarta hålet i ögat.

-  Du heter Jakob ...

-  Ja, det gör jag!-----------Vi ha blivit gamla!

-  Vi ha hunnit ett stycke!... Hm! Nu minns
jag, det är trettio år sen, vi sutto en sommarafton på
hotellet, där över i Fagervik...   Vänta nu!...  Och
din semester gick ut den dagen.

-  Ja, du minns det!

-  Du var anställd vid gasverket och skrev ut
räkningar...  Du hatade ditt arbete, och härute fick
du ett agg till staden och stadslivet, som jag icke
fattade riktigt...

-  Gå på du!
-  Om aftonen bröt ditt hat ut i raseri och du
beslöt att lämna din  plats och stanna härute över
vintern!

-  Och det gjorde jag också! Och jag har sedan
dess icke varit i staden en enda gång!

-  Vad säger du människa? Har du suttit här i
trettio år!

-  Ja, det har jag!  - - - Jag har levat på
översättningar ... har gift mig...

-  Och är nöjd?

-  Ja, så nöjd man kan vara, då man ingen
husbonde har, inga kamrater, och framför allt, inga
klockslag. Jag hatade klockor, som du minns!

-  Det var ett underligt öde! Kan du förklara
det?

-  Nej, öden kan inte förklaras! Jag har nog
försökt med påbrå och rasskillnad och ancestrala
drifter,  men  jag kommer ingen  väg. Min far var
ju en gång en rik medelklass som höll hus och såg
gott folk.   Vid en viss ålder tröttnade han, släppte
taget, och så låg han i backen. Min bror gick också
fram ett stycke, släppte bettet och låg där, han med.
Mig  gick  det  lite  annorlunda. Jag var  född  med
avsky för allt regelbundet, all konvenans, krus och
komplimenter, och en vacker dag tappade jag alla
illusioner. Jag tyckte mig inse livets relativa
intighet, och fann att med mindre lyx följde mindre arbete,
och följaktligen mera njutning, ty arbete var för mig
ett straff. Dessa kläder till exempel du ser, har jag
burit i tio år; tänk då så mycket arbete jag besparat
mig, och så många njutningar jag samlat. Att göra
ingenting är för mig saligheten.
-  Men har du  aldrig haft åtrå att gå framåt,
växa, befordras?

-  Nej! De  begreppen saknas hos mig! Jag
förstår det inte! och det är min lycka! Och genom
att reducera skalan, nedsätta fordringarne på livet,
blev den minsta lyx för mig en oerhörd njutning.
När jag var annan månad kommer till Fagervik hotell
och får en halv biffstek med soja, japansk soja, en
sup, en halv öl, och sedan kaffe och punsch, då är
jag så säll, att jag icke böte med någon! I staden
däremot, där jag hade detta var dag, var det
värdelöst. Ty vägen till njutning går genom försakelse.

-  Har du aldrig känt någon dragning till
bönhuset då?

-  Nej, jag är immun mot den bacillen! Absolut!

-  Och du är gift sa du?

-  Ja, med en lotsdotter!------- Hm!

-  Hm!

-  Minns du våra gamla skol- och
studentkamrater då? Minns du hela den gruppen som  gick
under? Talangfulla och duktiga på många områden,
men ohågade att arbeta. Rådde de för det?

-  Jag har trott det förr, och du vet att om
man bara begagnar ordet lättja som alla lasters
moder, så hade man sagt orsaken. Men lättjans
orsaker då?

-  Ja, säg det! Jag tror de voro predestinerade
att leva som fåglarne under himmelen och frysa bort
en vinterdag. Minns du Carl *** som icke hade
några laster, men gick under därför att han vid
tjugu år upptäckte all ävlans och ärelystnads
intighet. - I tjugufem år levde han i London på att låna
av landsmän. Man gav honom flera gånger platser,
men han lämnade dem utan att säga adjö. Han
kunde icke arbeta.

-  Minns du vår kamrat skådespelaren, som så
hastigt gick fram och vann det stora ryktet?

-  Ja, Jag minns honom!

-  Så kommer en dag, då han stod på scenen,
mitt i en roll, och liksom en blixt slår den tanken ner
över honom: tänk att jag skall stå här och ärna mig!
Och han föll ur rollen, och kom icke in i rollerna mer.
Han kunde icke illudera sig, på tio år; förgäts, och
lades åt sidan. Då kom nöden. Och jag hörde honom
en gång på ett kafé säga att det var bosch, konsten
och alltihop, men att han måste försöka »dupera om
sig» igen. Han lyckades för en kort tid, och då
skröt han med att han lyckats »dupera» publiken
igen. Men så släppte det åter i spärrhakarne och
uret gick ut med ett fasligt surrande. Om du visste
hur många artister som på vägen få upp ögonen och
förlora »tron på konsten», men, dömda att fortsätta,
slutligen öva hantverket för att leva. Det är tragedi!
Och alla som dryper av i förtid, utan att man förstår
varför. Ja, människoöden, säg mig deras gåta!

-  Nåå, ditt öde då?
Främlingen reste sig.

-  Mitt  öde? Ja, att inte jag gått under, är
mig den största gåtan; ty jag hade alla betingelser
därtill! Jag har krupit in i samhällsoket, och krupit
ut igen, i flera  omgångar, men kan aldrig försona
mig med livet. Jag dras me't, det är allt!

-  Och det säger du som fått allt?
-  Ja!

-  Hur vill ni då att vi skola anstränga oss att
vinna det ni föraktar, när ni fått det?

- Jag avundas dig, som aldrig inlåtit  dig  på
ärans kapplöpningsbana! Men nu kommer båten!
Ajö!

-  Ajö! Tack för det sista ordet, ty det frälste
mig! Jag var nämligen också en äregirig, men
fruktade att inlåta mig! Därför stannade jag i Ebal!

</chapter>

ORDALEK OCH SMÅKONST

AV

DEN UPPSVENSKE TANKEBYGGAREN

PÅ

FAGERVIK—SKAMSUND

<chapter name="Gatubilder">
<poem><h1>Gatubilder.</h1>
<tab><tab>I.

Ödslig gatan i morgonskymning
kryper, sträcker sig ut i fjärran,
trevar sig fram igenom kvarteren,
skär och korsar tomter och gränder...
bortnast, längst i en annan stadsdel,
stiger den, lyfter sig till en backe.
Och där hänga skyarna över:
jorden slutar,  himlen  tar vid.

Husens längor, gråbruna väggar,
lister, rännor, räcken, balkonger,
bagarkringlor och kryddboborstar;
trottoarernas plansten som marginaler,
lyktornas stolpar trängas tillsammans,
hägna körväg med järnstaket.
Gatan själv en utsliten daskig
gångmatta, utlagd vid skurning.
Inom gråbruna väggar sova
mänskor, bidande dunkla öden.
</poem>
<poem>Utanför portarne  vänta  Nornor
att med nya dagen förnya
hemska lekar med mänskoliv.

Nu, i fjärran på backens hjässa
sticker upp ett huvud som rör sig,
och två händer omkring en käpp –
som i hägring det höjer på sig,
och en man som på gatan sopar
syns i backen med huvet i molnen;
kvasten river av damm en molnsky – –
jord och himmel i molnen mötas.</poem>
<poem>

<tab><tab>II.

Gränden  är  dunkel  på  höstlig  afton,
husens fönster på glänt man öppnat;
höstetankar gjort  rummen  kvava,
saknans suckar av flydda sommarn,
oro  för den  stundande  vintern,
ovisshet om kommande öden,
ångest klämmer människobrösten ...
Husen   andas,   luften   i gränden
står så disig som fylld av smärtor.

Men  därnere i grändens mynning,
strömmen syns med ankrade skutor,
torka seglen från sista dagsregn.
Och därbortom, på andra stranden,
grönskande ligger en liten holme.

Uppi kronornas högsta toppar
sjunkande sol lagt guld i det gröna,
men där bortom och ännu högre
hänger blånande stadskonturen;
där är solen, kojorna lysa,
där är havsluft, flaggorna blåsa,</poem>
<poem>aldra högst är kyrkans  kupoltorn
krönt av en jordglob i stark förgyllning,
globen, jorden, lyser som solen,
sänder blixtrande  strålar  utåt . . .
Men på globen där står ett kors!

<tab><tab>*</poem>
<poem>

<tab><tab>III.

Mörk är backen, mörkt är huset –
mörkast dock dess källarvåning –
underjordisk,  inga gluggar –
källarhalsen är båd' dörr och fönster –
och  därnere  längst  i mörkret
syns  en  dynamo  som  surrar,
så det gnistrar omkring hjulen;
svart och hemsk,  i det fördolda
mal han ljus åt hela trakten.</poem></chapter>
<chapter name="Vid dagens slut">
<poem><h1>Vid dagens slut.</h1>

Högst  upp  under  takets   list
där bor jag
hos  svalorna  och  duvorna,
där vinden rister med plåtarna – – –
Längst bort på sjön ser jag båtarna
och landstigna måsar på tuvorna;
dit for jag,
om vingar jag hade, så visst!

Därborta går solen opp;
det vet jag!
Rätt över de blåa skogarna,
som skygga mot havet i öster – – –
Därbortifrån hör jag röster
som   muntra  visor  från   logarna . . .
Nu grät jag
i sinnet, vid minnet av strandade hopp.

Därbortom den blåa skog
vid havet,
där låg min ungdom, för längesedan
därute vid friska fjärdarna – – –</poem>
<poem>Var äro de drömda härdarna,
och vännerna  som gått hädan?
Begravet
det bästa,  som  livet  tog!

Jag vill icke se ditut,
ej dit åt!
Men drar mig tillbaks  i schäslongen,
där ser jag allenast molnen – – –
Som brasans glöd I förkolnen,
I skyar från solnedgången!   
Sen hit-åt!
Här väntas också på dagens slut!</poem>
</chapter>
<chapter name="Åskregn">
<poem><h1>Åskregn.</h1>

Det var i peonernas  tid
och jasminernas.
Hon satt vid mitt bord och var blid;
det var blommornas skuld och vinernas.
Vi  blandade  tanke  och  blick.
Och ordet det kom och det gick,
ett nät omkring oss det vävde;
vi  voro  ett,  och  vi  levde
varandras  liv som  vårt  eget;
vi  talte  med  tankstreck förläget,
och frågetecken  törhända mest – –
en själarnes bröllopsfest!
Och solen så vackert sken
på jasminerna,
som blandade doft så  ren
med vinerna.
Då mörknar det plötsligt till,
och  luften  blir  dov  och  still.
Nu  solen  har upphört  lysa,
och  blommorna   slutas,  träden  rysa.

<tab><tab>*
</poem>
<poem>

Vi tystnade, hon tog min hand,
när skräcken helt vår tunga band;
och  endast ögat vågade  en fråga
om vi nu skulle dö av samma låga . . .
Då faller sakta  tunga  stänk
på  fönsterrutorna  och  blecken;
och dropparne de krossas – tänk!
och  täcka  rutorna  med  utropstecken.
Nu brast det över husets tak,
och molnen stå i eld och lågor.
Så  svarar himlen  med  ett brak
på barnens  alltför dumma frågor.</poem></chapter>
<chapter name="Sångarlön">
<poem><h1>Sångarlön.</h1>

Amfion spelte, Thebe vart!
Din skald han sjöng och vandrade.
Ibland i rött, ibland i svart;
man honom rosade och klandrade;
med lyckan kom han ingen vart!

Men livet gick, fast mest på hank
och tallriken ibland fick cirkulera.
Nångång med malt, men mest med drank
hos vilsnegångna får han pokulera,
och rösten tog en svår skavank.
Så blev det höst, och höst är skörd,
hans öde tröttnade på slutet,
igen kom rösten och blev hörd;
försonat blev vad som var brutet –
på långa torkan kom det nederbörd!

Och hans sång den river regn
regn, regn, guldregn!
Hemlös, utan hägn,
mens han slet och strävade
lyckohjulet vevade</poem>
<poem>hemma i hans land
okänd liten hand.
Och hans sång den river regn.
Regn, regn, guldregn.

Och han sjöng så stenar rördes,
att det röda huset växte opp,
tegel, sand och lera fördes
fram av spadbeväpnad tropp.
Skogen lämnar bästa bjälkar,
berget föder, järn blir till,
arbetsvagnar, kärror, kälkar
dansa fram, tills allt blir still!
Aldra högst inunder taket
reds hans hem, som ej han vet;
ännu står det tomt och naket,
väntar målning och tapet.
Då kom Du och verket ledde,
sången fick på nytt sin fart,
rummen sig i färger klädde,
pryddes vart uti sin art.
Våra rum de äro dikter,
tretti år jag skrev på dem,
efter många mödor, plikter,
har jag sjungit hop vårt hem!</poem></chapter>
<chapter name="Maj på heden"><poem>
<h1>Maj på heden.</h1>
<tab><tab>(1902.)

Solen lyser på lärkväg! Hå!
Heden sträcker sig brun och dyig.
Inga blomster i gräset stå,
ingen lärka ännu hörs slå,
sjön i fjärran är svart och byig.
När man plöjer och sår
ifrån år och till år
är väl skörden vår?
Eller är den ej?
Säj!
Nej!

Heden ligger så tunger! O!
Karlar komma med läkt och bräder,
timra, snickra som till en bro
måla sedan med rött som blod;
rött är grundfärg, den syns och kläder!
Den är lik en schavott,
den bådar ej gott
men står där den stått.
Bådar den gott?
Säj!
Nej!
</poem>
<poem>

Solen lyser på lärkväg! Hör!
Heden av kaserner är kransad,
ibland trupper man trumman rör
och trumpeten vår högtid stör –
stora staden är väl förskansad.
Och soldater till fot
se ut som ett hot.
Är det krig eller fred,
vred
säg ut eller tig!
Det är krig!

Skaror tåga i rad! Framåt!
Röda fanor de föra!
Utan vapen och utan ståt,
ingen mäktar dem skilja åt,
ingen vågar de tyste röra!
Då höras där ord
från talarebord
ej om brand eller mord;
blott om orätt och rätt!
Rätt
vill vi ha!
Ja!
</poem></chapter>
<chapter name="Molnbilder"><poem>
<h1>Molnbilder.</h1>

Himlen betäcks; skyarne gå,
lätta luftskepp med vinden tåga;
hela dagen de segla få,
men mot kvällen de stilla stå
och sitt läger i väster slå –
vila vid solens sista låga.
Nu stå de upp, klädda till lek!
Nu begynnes den gäckande hägring;
vandrarn villas av bländande svek,
rök och dunster i lånad fägring.

Gyllene skyar i aftonens glöd
bygga borgar och slottsruiner;
högst på klippan av skiffer röd
vid en floddal med små raviner,
vingårdsmurar och persikträd,
katedraler och rådhusgavlar,
sångarstrider och riddarsed,
runda torn med broar på kavlar...
</poem>
<poem>

Nu! Nu ändrar sig molnets fond,
rödbränd öken sig tröstlöst sträcker,
beduinen till häst gör rond,
karavanens flanker betäcker,
där är palmer och där en oas,
där kameler och pyramider
spegla sig i vatten som glas . . .
Nu, ånyo den tavlan glider,
glider in i en annan face,
molnet löser sig upp och sprider,
samlas sedan vid solens kyss,
bygger, målar, formar som nyss.

Land! Det är land som jag ser,
när från det vilda hav
drivande jag föll ner,
bedjande om en grav.
Grönskande stränder, skuggande alar,
vaggande vassar i stilla vikar,
här är jag hemma bland likar,
här är mitt land, mina dalar!

Ö, du min grönskande ö,
blomkorg i havets våg!
Doftande slaget hö,
dig jag i drömmen såg.
Såg jag i vänliga ängar vandra
ljusklädda barn med lösta lockar,
sjunga och leka i brokiga flockar,
famna i frid och kärlek varandra.</poem>
<poem>

Vänner och fränder jag ser;
skiljdes i hat vi åt,
ingen det minnes mer,
vad som vållat vår gråt.
Hemlängtan griper, dit vill jag fara,
lämna den trånga, tråkiga jorden.
Pinande tankar, sårande orden – – –
Ve! Det är moln, det är skyar bara!

Skyar, I himmelens barn,
hållen er svävande där!
Trampande jordens skarn
aldrig jag flyga lär!
Stundom, när svarta molnet seglar,
faller det ner och bildar gölar;
regnet är rent, men jorden det sölar,
himlen är stor, men ser sig i pölar –
heden nu täcks av små blåa speglar!</poem></chapter>
<chapter name="Stadsresan">
<poem><h1>Stadsresan.</h1>

<tab><tab><tab>Första sången.

Midsommarafton går in, då en enda och bleknande stjärna
drar sig i fästet tillbaks och östern färgas i brandgult;
än är det tyst i naturen; den heliga sömnen behärskar
växter och djur; och i hyddornas hägn bak fällda gardiner
mänskorna vila, men liksom på språng att vakna med solen.
Ute på Mälarevik så blickstill och blank som en spegel
måsarne vaknat och harska sig först helt hesa av hunger;
så ifrån land, ifrån alstrandens vitsköljda stenar
hörs beckasinen sin muntrande strof nu vissla och drilla;
snöskatan slår kastanjett ifrån åbrinkens skyhöga alar,
innerst i flädrarne risslar som vårbäck i välsköljda stenar
lövsångarns konstrika sång; men sångarn visar sig icke.
Natten är lyktad; i öster en kant av solen sig lyfter!</poem>
<poem>Fiskaren skjuter från land sin ökstock med ävjiga åror;
mjölnaren halvklädd med spaken i hand på dammluckan lättar.
Då blir det ljud; och det väldiga kvarnhjulet klapprar;
bäcken förnyar sin fart och forsar mot rotvalv och rösen;
smeden i ässjan gjort eld och bälgar i askan på härden;
sedan går släggan till slag, och viger in verket till veckan.

<tab><tab><tab>*

Men uti klockaregården  vid ån  på sidan  av vägen,
mitt emot kyrkan, som kalkvit och ny ses lysa bak muren,
klockaren  klivit ur säng och syns vid det öppnade fönstret;
tvålande haka och kind samt dragande kniven på strigeln,
tittar han spejande ut om väderleken för dagen
vore att lita på. Det är viktigt för den som skall resa.
Högst  upp i gavelfönstret han står i det timrade huset;
nere inunder, i skygd av dess vägg, mot söder, är uppställd
bibänken väl försedd med det halva dussinet kupor,
och de små ivriga kryp ha redan börjat att ströva.
Alltid besöka de först rabatten framför sin boning:
Kejsarekronan, Pion, Adonis och blå Akvilejan;
sedan de tåga i tropp att plundra på ängar och gärden. . .</poem>
<poem>Emellertid inunder på glänt ett fönster har öppnats;
klockarefrun ini saln hon dukar kaffe på bordet;
ordnar med blommor i glas och pryder duken med bårder
flätade sirligt av löv. Allt röjer att dagen är festlig.
Sedan hon bullar opp bröd, av de gulaste flätor med saffran,
kakor och kringlor och rån, ty kopparpannan i spisen
står på en kant för att klarna den doftande Javan...
Medan hon väntar sin man, hon pysslar, rustar och knåpar;
runt omkring salen hon gör nu en tur på de skurade tiljor,
lägger ett veck på gardin utav blommiga taften av bomull,
plockar ett vissnande blad från balsaminen i fönstret,
och hon far över med trasan ett tag det gamla klaveret
i sitt förbleknade skal av sockerkist, kallat mahogny,
klaviaturen hon dammar helt lätt och dess smala tangenter;
hamrar av gåspennstift de slå emot strängar av mässing,
klinga så tunt och så spräckt ej olikt den spanska gitarren. –

Tiden har dragit förbi och dagens tunga har tystat
tonen från ungdomens vår, ty nu är man framme vid förti.
Dörren då öppnas till saln, och husbond' synes gå-bort-klädd;
svarta bonjuren är på, och en självknuten mångfärgad halsduk</poem>
<poem>skänker ett yngrande sken åt ett nyrakat skinande anlet;
hälsar med vänlig en nick den sysslande hustrun, herr Åberg:
»Ja, du, min gumma, i dag och för tjugo år sen tillbaka
stod här vårt bröllop i byn, och jag gläds att du har det i minnet,
gläds att du velat oss ock med festbord stämma till högtid.
Möda och släp var vårt liv, på åkern, i skolan, i kyrkan;
många små munnar vi haft, när ax och äring var odryg.
Alltid med sämja och sång, rned godlynta sinnen vi dragit
lasset dock halvvägs framåt; nu börja vi utför i backen.
Därföre, hustru, vi må än kargare gnida vår skilling;
barnen ju skjuta sin fart, och kräva på drygare kostnad,
ja, jag betänker mig ej att säga ut ordet i påsen:
girighet är dock en dygd för den som har barnkammarn fuller –
nu är jag girig, jag ock; och räknat från dag och från dato
tål jag ej se på vårt bord av herrskapsmat eller annat...
Fattigmanskost det är råg, och vetet är till för de rika –
oblandat kaffe är gott för grevar och fina baroner, 
hälften av brasilianskt och hälften av java tar prosten;
men för en fattiglapp som klockarn i Årby är kornet,</poem>
<poem>kornet som rostas helt lätt, och en nypa cikorja, nec ultra.
Så ja, min gumma, nu vet du hur huset skall styras och ställas.
Inte ett ord jag spiller här (mer på den tråkiga saken –
hoppas du rätt har förstått och icke för lappri blir gramse.»

Hustrun hon stannade tyst, bedrövad, slagen och svarslös;
aldrig av sådana ord och en sådan ton hon fått höra;
aldrig hon heller haft klart att ju husets ställning var sådan,
snarare hoppats och trott att ett överskott samlats på banken.
Det var då lönen alltså för mödan och sparsamhets-ivern:
börja förknappning och gnideri, när åldern var inne! –
Mannen han syntes belåten och glad, att orden gjort verkan;
dock med ett smil under lugg han lutade sig över koppen,
talade vänliga ord, och skämtade smått som han brukat.
Tackade sedan för mat och klappade hustrun på kinden;
reste sig, gick några steg i salen, och liksom på måfå,
eller att retas, på narri, han slog ett ackord på klaveret -</poem>
<poem>»Ännu det stämmer så gott,» han sade, den skämtsamme klockarn,
»tonen är stark och inte en sträng där fattas i lådan;
räcker väl den i vår tid och i barnens också, för resten!»
Sagt, och han tog åt sin hatt, ty ångaren hördes i fjärden,
nickade vänligt farväl och skyndade ut genom dörren.</poem>
<poem>

<tab><tab>Andra sången.

Riddarholmskyrkan slår tre, och i Tyskan svaras med samma;
hamnen vid Munkbron får liv, ty Mälarebåten skall avgå;
ångar och röker, slår back; på landgången myllrar av mänskor;
styrmannen stuvar sitt gods och svarar på svarslösa frågor;
gastarne hala sin tross; kapten står redan vid ratten 
under ett björklövstak, men på förtopp hänga pioner
dagen till ära likvisst, ty midsommarafton är inne.
Ångarn slår back och han vinglar sig ut från viftande folkhop,
lövmarknans brokiga stånd man ser bland majstängers färgspel,
när som den muntra konsert av gigor, trumpeter och pipor
drunknar och tystas ihjäl av ångarnes vissling och ringning.
Men på ett fördäck ombord på den prydliga Mälarebåten
klockarn i Årby är synlig bland gods och bland rusiga bönder.</poem>
<poem>Huvudet högst han där står och bevakar en packlår med handkraft,
lång som en dörr och bred som en tvåmanssäng över gaveln;
runt däromkring är en skans av korgar, burar och spiltor,
likt en belägringsarmé de rusiga bönder nu trängas 
sökande sittplats på lårn, försvarad av stridslystne klockarn.
Ömsom han riktar en puff åt vadmalskyllrade ryggar,
ömsom med foten han ger en känga i bågnande knäveck;
och när den fiendska hop hans skatt vill bruka som soffa,
nödgas med kragtag och orrar, med mer, han våldsamt försvara
äganderätten mot folk, som endast på nävarna akta.
»Vinna (så tänker han tyst) är ett intet emot att försvara;
livet ger intet för intet, och allt skall tagas och rövas;
himlen ju själv den vill tagas med våld! Nå välan, här finns nävar!»
Solen den gassar så hett och klockarn svettas och pinas;
os ifrån skans och från kök och talgen från trötta maskinen
reta den hetsige kämpen, som bytt sin kamp mot en ordstrid.
Hungrig han är, och från kappen till restaurationen
stiger aptitlig en doft av ångande biffstek med soja.
Men på sin post han troget står vakt och känner ett nöje</poem>

<poem>lida för sina och sitt. – Nu öppnar sig blånande fjärden;
ångaren lovar åt lä och vinden fläktar från sidan;
där ser du Mälarestrand i midsommars fullaste fägring;
himmel och jord sig förmält, man skiljer dem knappt från varandra;
himlen är blå, men vattnet är blåare, skogsbrynet tonar
fjärran som fästets sky, och skyn ser ut som ett skogsbryn;
grönskande öar och skär beklädda av nyspruckna lövträd
mitt mellan vatten och luft, man vet ej vart de hör hemma;
luften är ljum, icke het; är frisk, icke kall; och man rör sig
liksom i varma rum, där fönstren stå öppna mot solen.
Se nu, där rulla sig upp de fagraste tavlor i växling:
ömsom man skådar en strand med timmertallar i backen,
eller en sandtäkt besökt av välkända halvöppna skutor;
ömsom de grönskande fält av råg och den guldgula senap;
madängen karger och våt med kålvass ner uti vattnet;
här kommer fram vid ett näs ett tegelbruks lergråa längor;
marken kuperas; och genast en kvarn han håller sig framme
att på sitt överfallshjul få en dusch av risslande bäcken.</poem>
<poem>Fjärden sig tränger ihop till ett sund och en herre-gårdsbyggnad
vit som den nysläckta kalk, på taket ett klocktorn med flaggstång;
badhuset rosenderött vid ångbåtsbryggan är ankrat;
trädgården följer i strand, ett paradis fullt utav fruktträd,
icke förbjuden frukt, och inga ormar i gräset;
stickelbärsbuskar i rad och hallonskogar stå täta...
Nu så är ståten förbi, den steniga al-stranden följer:
alar och stenar och stenar och al; en struttande ärla
kvittrar vid udden farväl; nu går det rätt ut på fjärden!
Doppingar segla invid; en mås och en strykande kråka;
eljes där allting är dött på vida vattnet en timme.
Fjärran en ångbåtsrök förkunnar de odlade trakter;
kanske där ligger en stad, ett lustslott eller en herrgård ;
Mälarn är riker på gods, ej blott på historiska minnen
kära för uppsvenska män. Nämn Sture och Oxenstjerna,
Vasa och Brahe, Banér, behövs ej nämnas de andra.
Tynnelsö, Rävsnäs, Gripsholm, med Tidö, Svartsjö och Kungsör,
tavlor du skymta ser ur Svearnes bålda historia.
– – – – –
Nu i den blåvita luft i lovart om ångarn syns sträcka
svanornas praktfulla par, de styra mot ljuvliga Ekoln,
bådande hemtraktens kust för trötte vandrarn på fördäck.

<tab><tab><tab><tab>*
</poem>
<poem>

<tab><tab><tab>Tredje sången.

Högsommarstillt är i luft och i löv, på vatten, på marken;
söndagens frid den är lyst på jorden, och tystnaden råder,
när ifrån klockstapelns tjäll till sabbatsvilan man utringt.
Kvarnhjulet stannat, och ån står stilla i loppet och sinar;
dragarne vila i bås och spiltor fria från selen.
Barnen berätta sig märkt att bien stanna i kupan,
fåglarne sitta på kvist och putsa sig fina till gudstjänst;
fiskarne sökt sina djup och öva ej ut sina lekar,
gräshoppan håller sig tyst i underjordiska salar –
aldrig man skådat en orm på söndagsmorgonen, aldrig
vråk eller hök; och tornsvalan själv under gungande stapeln
håller sig skälvande fast, när mäktiga klockorna runga.
Herranom dagen är vigd och Herrans hus det står öppet;
störst är det huset i byn, det vackraste också i socknen...</poem>

<poem>vitt som en duvas vinge och högvälvt som himmelens kupa,
högt uti tak som vore det byggt åt resar, åt gudar.
Pelareskogen bär upp de luftiga valven, och underst
drakar och troll de trampa uppå som världsträdets rötter
trampa den urgamla orm, allfrätaren, söndraren Nidhögg.
Men kring det heliga hus, det skinande vita, de Dödas
blomstrande trädgård är lagd med grönskande jämna små sängar
märkta med stickor och kors, som tälja de halvglömda namnen,
trädskolan lik med jämna kvarter och med avmätta rader...
himmelens örtagård här; här soves, vandlas och växer.

Ringningen höres igen, den andra gången, och sakta
börjar det rymliga hus att fyllas av festklädda folket.
Kyrkvaktarn tyst och på tå till psalmerna sätter opp nummer;
orgtramparn funnit sig in, och stiger i knarrande trappan,
torkar av dammet och drar en stämma ur välfyllt register:
sextonfots principaln; det är basen som alltid gör susen,
tjänar väl ock som ventil när bälgarna äro för fyllda.
Klockaren har hållit hus i sakristian hos prosten,</poem>
<poem>lämnat sin kyrkopost med stiftstidning, brev och attester,
lysningar, dop och plakat, kungörelser, markegångs-taxor.
Nu går han upp till sin plats emellan bänkarnes rader,
nickar förstulet åt frun som sitter vid nämndemansänkan,
hinner sin upphöjda plats; och framför Haeffners koralbok
slår han sig ner, och drar stämmorna ut samt börjar preludiet
av vår Sebastian Bach, den störste som spelat på orgel;
smärtans och sorgernas tolk som krävde de hundrade strupar,
orgeln rikligt förser, och de väldiga bälgarnes lungor...
Är det dig ej som du såg hur orgeltramparn vid verket
sätter sin klumpiga fot på bröstet av slagne Titanen?
Psalmen till ingång tas upp och högmässans andakt begynner.

Allt går sin gilla gång; man hunnit fram till predikan...
Då med en fart den skicklige klockarn syns smyga på tåspets
trapporna ner. De knarra och gny som ville de skvallra...
Förstugan når han, förbi dess sprutor och hinkar; 
träffar på kyrkovalln de duktiga ringarna fyra.
Avtalt ju mötet ser ut, i hemligt förstånd de nu viska.
</poem>
<poem>Skynda sig sedan i smyg mot klockaregården i halvsprång.
Nå, vad som hände sen? Det förtäljes av spejande pojkar
att ifrån hemmet bars ut, betäckt av ett nytvättat segel
något ej olikt ett djur med fyra benen i vädret,
och att detsamma bars bort i flygande fart upp till logen.
Sedan – berättas det ock – att ett ännu större spektakel
burits från logen tillbaks, och vid en törn uti farstun
dånat och skrällt som en hund med musik man köper i marknan.
– – – – – – – – – – – – – – – – – – – – – – – – – – – – – – 
Amen är sagt och predikan är slut samt altaretjänsten;
klockarn har tagit sin plats och till utgången väljer han noter,
och när han valt, med samtliga stämmor han pressar sitt orgverk;
Mendelssohns bröllopsmarsch ur Midsommarsdrömmen han spelar,
festligt, pompöst och ej fritt från en åsyftad avsikt; 
och när i spegeln han ser; han möter en blick av sin hustru
spörjande, givande svar, och så hon försvinner i hopen.
Allting är slut, och när porten är stängd till det lövklädda templet,
klockaren skyndar sig hem; nu gäller det hinna få försprång;</poem>
<poem>hustrun, det visste han väl, ett ärende hade till präst-gårn ;
allt var ju ordnat, beräknat förut, och kunde ej felslå.
Alltså den lycklige klockarn steg in i den pyntade salen,
kastar sin hatt och öppnar pianot av glänsande valnöt,
slår ett ackord och prövar en löpning, en rullande skala;
faller i temat han in, får händerna fulla av noter;
och från den »liggande harpans» djup en konstrik toccata
av vår Sebastian Bach, hans store lärare, klingar;
och den förtäljer hans liv i smärtfyllda stormande rytmer:
ungdomens drömmar om konst, det stora härliga kallet,
som för sitt hem och sin härd, för brödet han nödgades offra;
minnena tränga sig på; han ser sig som ynglingen åter,
händerna vita ännu, ej brynta av solen på åkern.
En gång vid akademin i huvudstaden han löften
gav om ett lysande liv, åt tonkonsten ägnat på allvar,
och på en kyrkokonsert i Klara han spelade orgeln;
samma toccata han nyss ifrån taffeln uppväckt ur minnet.
Och i pianots fanér där såg han händerna speglas
styva och stora med hår och lederna svällda av kyla.
Blygdes att röra så hårt de elfenbensvita tangenter
fina och lena, som hälst av kvinnohänder de smektes...
Äntligen vaknar han upp; han känner att livet har svikit,</poem>
<poem>fattas av helig vrede, av harm och ursinnig smärta;
slår ett ackord uti moll, går över och kastar sig in i
Beethovens största sonat, den titaniska Appassionata...
Lejonet lik, som rister sin bur med blodiga ramar,
ryker han ut på klaviaturn och griper omkring sig...
Väldiga nävarne nu vid stålsträngad harpa de spikas,
fötterna naglade fast vid pedaln han liknar en korsfäst.
Allt vad som livet har beskt, det cyniskt gäckande livet,
som av vårt allvar gör narr, och hånar de heliga känslor,
pockar på offer och plikt, och skrattar bakefter åt offret;
livet som gissel ju band av de arma mänskornas öden,
tvingar att slå vad kärast man har, att sarga och såra – – –
Så går sonaten fram, den ordlösa väldiga dikten,
ryter och gråter av vanmäktig harm över tillvarons smärta.
»Hur är det ställt med det heliga löftet om friden på jorden?
Viljan är god, den mänskliga viljan vill friden;
nödgas till strid och till våld, till svek och de trolösa orden –
hör på de osällas vrål som mistat sin tro på det goda:
livet är fult, är ett ont, dock mänskorna avsky det onda.
Lider ej den som slog ett sjufallt emot den slagne?
Människan velat så väl, men livet ville det onda.
Nu, hör du fångarnes skrik ifrån jordiska fångahuset;</poem>
<poem>över sig se de ett  blått, och straxt de tro det är himlen;
räckes en vänlig hand, de mena det är en ängels;
alla tro genast på gott; vi kallar man dem då för onda ?
Ve! denna jord, där intet går rätt, men allting förvränges.
Sår du i kärlek, du skördar i hat; av tro får du tvivel;
när du planterar ditt hopp, du plockar frukten, elände.
Ragnarök, makternas slut, den stora världsbrand må komma.
Därtill en syndaflod, en rening med eld och med vatten;
sedan må börjas på nytt; i askan och fruktbara slammet
odlas och sås. Då nalkas de drömmares gyllene ålder.»
– – – – – – – – – – – – – – – – – – – – – – – – – – – 
Tonerna tystnade av, men strängarna ännu hörs sjunga
liksom ett eko från förr, ett gensvar av samstämda sinnen.
Också förintad han satt i häpnad över sin trollmakt.
Medan den blygsamma saln den darrade ännu av åskan,
åskorna kallade fram av besvärjarn utan att veta't,
då från det öppnade fönstret han hör ett dånande »bravo»,
följt av applåd från händer i mängd; det kändes 
vänligt och mjukt och så varmt som om honom de klappat på kinden.</poem>
<poem>Hastigt han reste sig upp och fick se genom öppnade fönstret
grevens förnäma familj i det ståtliga stannade åkdon...
Närmast intill stod prostens med döttrar, med söner och mågar.
Ännu ett bravo blev höjt och klockarn steg fram för att buga. –
Då i ett ögonblick han kände allt bittert försvinna;
livet det log; en sekund han fått njuta av konstnärens seger;
hjärtan och sinnen han tänt och tvungit de stora att lyssna.
Nu, när han vände sig om, en hand blev lagd på hans skuldra;
hustrun där stod, och helt rörd av hyllningen ägnad åt maken
visste ej huru med min och åtbörd hon skulle bete sig;
tog hon sin man uti hand helt enkelt och tryckte den kraftigt,
lycklig att finna igen densamme hon trott sig förlora...
Båda de gladdes som barn att skåda det nya pianot,
årslånga mödornas lön, en makt som kommit i huset.
Också det strålade kraft, det kastade glans över hemmet,
lyste på tarvliga möblerna upp, och lyfte de ringa.
Byfolket talte därom och tittade in genom fönstret –
barnen nu stormade till på en vink, och sedan stod glädjen
högre i tak än nånsin i fattiga klockaregården.</poem></chapter>
<chapter name="Trefaldighetsnatten">
<h1>Trefaldighetsnatten.</h1>
<poem>
Källarsalen på Fagervik om aftonen. Man tar ut innanfönsterna i fonden och öppnar glasdörrarne till verandan.

Tullförvaltaren, Lotsåldermannen och Postmästaren sitta vid ett bord och dricka.


<tab><tab>TULLFÖRVALTAREN.
Nu är det vår! Bryt fönsterna ut liksom böljan bröt isen!
Vinterluften släpp ut, låt kaklugnen kallna i skamvrån.
Ungdom och vår med sippor och sälg oss vänta vid dörren;
kära fru Lundström, lägg brännvin på is och rusta en sexa,
sexa för sju med kräftor och ål samt med nya rädisor;
Burträskosten ej glöm och det möraste Bergmanska spisbröd;
sedan på kannorna fyll av Sankt Eriks skummande pilsner,
tag så av portern som ett emot två och blanda med pilsnern;
si, då är gästabud rett på svenskmannavis – jag har talat!</poem>

<poem>

<tab><tab>POSTMÄSTARN.
Väl du har talat, min vän och tullförvaltande broder;
köttet ju måste ha sitt, men anden också vill leva;
därföre sång och musik jag låtit hämta från staden.

<tab><tab>LOTSÅLDERMANNEN.
Bravo, du postinspektor! Men även jag har till nöjet
dragit mitt strå. Då i kväll den första ångbåten kommer,
hälsas han må som sig bör med hela stället signaler;
blågula flaggan vi hissa i topp från utkik och slupar,
och ifrån lotsbergets spets den gamla finska kanonen,
köpt på en strandauktion för fyra riksdaler i banko,
dundrande hälsa den skall befriarn som kommer från fastland,
första klassens kapten vår vän Kronander på Baggen.

<tab><tab><sp>Barnen sjunga utanför.</sp>

<tab>Välkommen åter snälla sol,
<tab>som jagat nordanvinden;
<tab>nu har du sovit sen i fjol
<tab>och vaknar röd om kinden.
<tab>Värm upp vår jord, så växer råg
<tab>och fyller bondens lada;
<tab>värm sund och vik och vind och våg,
<tab>så få vi gå och bada.
<tab>Välkommen åter snälla sol,
<tab>lys över land och vatten;
<tab>nu klingar sång, nu stäms fiol,
<tab>nu   dansas   hela   natten.</poem>

<poem>

<tab><tab>STÄRBHUSNOTARIEN.
Hej! Ser ni mej? Här är jag den första badgäst på platsen,
stärbhusnotarie jag är vid Rådstuvurätten i Köping;
dödsbon jag skriver ju opp och kallas väl därför på narri
Dödens fadder; ni känner ju mig sen i fjol? Har den äran!
Trettio somrar som gäst jag traskar på Fagerviks stränder,
badar mitt bad, spatserar min tur om morgon och afton;
gläds åt de glada som få, och skingrar tanken på döden.
Skådande ungdom och sol, föryngras jag åter om våren,
lik en ihålig ek, som grönskar dock utan att blomma.
Ren jag min stuga besökt ihop med den gamla Lovisa;
fönstren vi öppnat på glänt och vädrat, städat och stökat;
trädgårdslanden vi grävt; jag själv har krattat och rensat;
persiljelådan är klar, ty utan den kraftiga örten 
flundror och sik, abborrar och samtliga fiskar som kokas
äro som intet och nix; jag känner min fattiga skärgård.
Dillen är sådd, den oumbärliga härliga dillen,
när i augusti från land de smällfeta sprattlande kräftor
föras i granris hitut, och från yttersta kobbar och öar</poem>
<poem>läckraste lammkött och kalv i båtarne komma till salu,
ej förgätandes väl att den oumbärliga dillen
ensam han äger den makt att göra vår kokströmming ätbar.
Glasrädisorna även jag sått, dock mera som grannlåt,
de ju garnera så bra på smörgåsbordet om söndan –
Blommor jag ock planterat av välkända, gångbara sorter:
främst lövkojan jag satt, med saftiga, skiftande färger,
fattad i krans av den doftande blyga resedan;
astrarne icke jag glömt, som komma så varligt på hösten.
När allt annat gått ut, står astern så karsker i frosten!
Och när den sista båten går in, och jag flyttar till staden
har jag än kvar en bukett åt ångbåtsrestauratrisen
såsom ett minne och tack för alla ljuvliga stunder
hon mig berett vid försalongens dignande matbord ...
O! den förträffliga åln, den inkokta laxen, go herrar...

<tab><tab>TULLFÖRVALTAREN.
Håll då för tusan, notarie, ni äter ihjäl oss på fisken,
och våra stärbhus helt visst ni reda får innan kvällen!

<tab><tab>POSTMÄSTARN.
Gott, herr notarie, ni kom som den första svalan i juni,
att oss förkunna det vårn gått in i skärgårdens bygder,</poem>
<poem>första badgästen ni, som sedan följts av så många,
bringar vår lilla kommun det klingande guldet i pungen;
guldet blir silv' och silvret det växlas, blir blänkande koppar,
regnar på prästen i dag, i morgon dryper på klockarn.
Så blir där välstånd i byn, så skattar ju staden åt landet.
Välkommen då, herr notarie, vi önska er alla så hjärtligt,
och tag del i vår fest till ära åt dagen – och natten;
här på trefaldighetskvälln vi dricka vår hälsa ur källor,
guldgula källor likvisst, fru Lundström tappat på flaskor...
Där skall jag dricka er skål och önska er länge få leva,
lika så länge som vi och ändå längre ett stycke.

<tab><tab>STÄRBHUSNOTARIEN.
Tackar, go herrar, jag tacksamt tar mot er vänliga bjudning,
först på sin plats och sist i sin säng är min lösen för dagen.
Pang! Jo där smällde ett skott! Ett till! för nu kommer båten!

<tab><tab><tab><tab>*
</poem>

Vid källan under ekar och björkar står ett bord dukat med bålar och glas. Vid bordet sitta:
Stärbhusnotarien, Tullförvaltaren, Postmästarn, Skalden, Revisorn, Komministern o. fl.

<poem><tab><tab>STÄRBHUSNOTARIEN.
Solen har axlat sitt ok och ränner med blänkande seldon
ut ur sitt femte hus som står i tvillingars tecken,
lämnar den opålitlige maj och tågar i kräftan.
Då blir det sommar i nord och stadsbon svettas i staden;
skolorna sluta termin, i verken börjar semestern.
Hemmen de brytas nu opp och fönstren kritas mot solen,
mattorna rullas ihop och vinterkläderna vädras,
våningen står i sitt stök, den luktar av kamfer och malört
strött av husmodren själv att skydda för måtter och malar.
Så bär det av; alle man till hamnen där ångaren ligger.
Loss och lägg ut! Är ingenting glömt? Nu far vi till landet!

<tab><tab><tab><tab>*

Försommarns tid, den ljuvliga tid av ungdom och fägring;
sista sipporna stå ännu i skogen och vänta;
Guldvivan sticker då fram; åt bin och hungriga humlor
skänker hon honung och vax, åt barnen binder hon kransar;</poem>
<poem>inom vår trädgårds hägn där pråla tulpaner, narcisser;
nygrävd rabatt av den sammetsvartaste mulliga mylla
höljs av den doftande snö från blommande aplar i kanten.
Trädgårdsmästarn sin bänk då luftar, rensar och vattnar –

Se på de snörräta led av den mjällvita svällande sallat,
och rädisornas rad! De lyfta sig redan ur jorden
liksom de ämna gå bort på rosenröda små föttren...
Där står spenaten i flock, och den oumbärliga dillen –
Tyst du, min matfriska mun! – Vi återkomma, sa svalan!

Midsommartid, o ljuvliga tid, med syrén och peoner!
O du syrénernas tid, men mest dock de vita
viska och dofta som förr om ungdom, om hopp och om kärlek,
minna mig än, ja ännu om parfym på en flickas handske,
eller en spetsnäsduk, en trofé ifrån nyårsbalen...

Kommer så båtarnes dag; då riggas, splitsas och målas;
metspön, gäddrag och krok från handelsman rekvireras;
röjd är vår tennisplats, snart vinka de brokiga hattar,
röda och vita och blå som jätteblommor i skogen.
Då är det ungdomens tid; den gamle fröjdas i minnet.</poem>

<poem>

Högsommardag, då vinden står stilla på blänkande vatten,
solen han gassar i strand och barnen de bada i viken.
Göken sjunger ej mer, när lien går fram över ängen.
Nyslaget hö i lövklädda skak nu räfsas och bärgas;
smultron och mjölk, måhända en nysatt och välstannad filbunk
väntar till kvälln det svettiga, hungrande, törstande slåfolk.

Fruntimmersveckan går in som damernas egen i juli;
namnsdag vareviga dag med portvin, kaffe och doppa –
rosorna stå i sin prakt, men falla mangrant för saxen:
Sara, Margreta, Johanna, Malena, Emma, Kristina
offras då rosornas skörd; det skönaste höves de sköna.

Almanackan spår regn; det regnar nog ofta, ej alltid;
när som det regnar likvisst, man samlas på societeten,
väljer till direktion och diskuterar programmet.
Nu skall det festas var kväll och spelas, lekas och dansas.
Dansas dock mest och hälst, ty nu har musiken kommit;
spelmän av första rang från den kungliga opran i Stockholm:
första fiolen är god, den andra dock fordom var bättre,
kontrabasen är bäst, klarinetten icke dess sämre,</poem>
<poem>men pianinot, gott folk, pianinot det spelar som ingen
fru direktörskan själv, en elev av konservatoriet,
fordom hon spelt för van Boom, jag tror på sextiotalet,
sedan hon spelt för sig själv, och sina närmsta förstår sig.
Väl! medan dansen går på därinne i höganloftssalen,
herrarne då, ej de yngsta likväl, de dricka sin pjolter,
eller de rulla ett klot i kägelbanan på berget;
damerna nere på bron de sitta i raderna långa,
icke de yngsta likväl, och vifta för myggen med kvistar;
myggen hör till, till nöjet som ormen i paradiset,
myggen är stygg, den sticks som bekant och hindrar att sova.
Hindrar? Ja men, ty i sommarnatten den ljusa i norden
vakas det skall, och skam den som sover för midnatt –
eljes I gören som jag: tan en lur, en grundlig på middan.
O! Du för ljuvliga natt, när äntligt i sängen man hamnar;
gustaviansk är min säng med bolster av sjöfågelsfjäder –
och man har nattlampan tänd att läsa en smula i bladet.
Slåss så en stund med myggornas frat, det förargliga följet,
drömmer sig in, tillbaks i vinterns mörkaste kvällar.
Sinnet blir tungt av tankarna kulna som hösten ...
Men så, när lampan släcks ut, är det dager bakom gardinen,</poem>
<poem>rödhaken sjunger alltren och fjärden den plaskar mot stranden,
högsommarsolen i norr, och nordost (halv-ost) har sin purpur
lagt i ett band som lyser och bländar likt strålande norrsken,
tittar i kammaren in! Det är dag! Då går myggen till vila!
Och du somnar med soln, med soln i ditt tröttade öga.

<tab><tab><tab><tab>*

Rötmånan dåsar sig fram i hundstjärnans brinnande tecken;
allting står visset och torrt, förfallet, dammigt och kvalmigt,
hettan oss pressar till sömn och flugorna sticka en vaken,
dalierna sloka på stjälk och astrarne digna mot jorden...
Brunnarne sinat ut och marken har spruckit av torkan...
Då rullar opp uti ost de tornande blåsvarta åskmoln,
blixt bröstar av! Det blir tyst en sekund! Och det mullrar och rullar,
manglar och ranglar! Och så med en knall utav grova kanoner
fönsterna skallra av skrälln och spjällen de dallra i skorsten.
Åskregnet öser nu ner ur svartblåa molnen i zenit,
byarne blåsa så barskt på de piskade fjärdarnes böljor,</poem>
<poem>mänskorna fly uti skjul, de stänga då dörrar och fönster,
fåglarna krypa i lä av de ristade björkarnas stammar,
fiskarne sänka sig ner förskrämda till djup och till grynnor...
Då är det bardalek uppi luften, på jorden, i vattnet;
sedan så lugnar det av; likt krutröken efter bataljen
molnen de rulla sin kos, det blir klart, det blir stillt i naturen,
solen begynner igen att lysa, att värma och bränna.
Rötmånan dock, trots hetta och allt, har sina ljusare punkter –
andjakten öppnas igen, och bärtiden börjas med körsbär;
släpärter föras till torgs och så kommer färsker potatis.
Ih! vad det sockret går åt när syltningen börjas i köken;
flugpapper köper man in, men flughåven sys i familjen;
barnen de hålla kalas, ricinolja hämtas från staden;
koleraryktet går löst så visst som amen i kyrkan;
alla nu hålla diet, men herrarne hålla sig konjak.

Så blir det kuttrarnes tid, det kungliga segelsällskapets!
Och när ett skallande rop går vitt att eskadern har kommit,
då skall man sopa i saln; direktionen träder tillsammans.
Societeten ger nämligen bal för flottans offcerskår...
Då säga gubbarne pass och jämka sig ner på kastellet;
</poem>

<poem>drickande prata de strunt och minnas hur de varit unga.
Liksom en eftersläng på en bal så kommer augusti.
Eftersommarn bär frukt på försommarns avfallna blommor;
rågen står redan i skyl och vetet det gulnar så varligt,
Erik han lofte med ax och Olof han håller med kaka,
Larsmässan kommer med päron i år men ej av de fina;
astrakaner man ser på gångarne likvisst som fallfrukt,
hallonen höstas alltjämt, meloner och läckraste gurkor;
gurkor det är ju min frukt, min liv-frukt må jag bekänna;
själv jag har odlat dem bäst och lägger dem in uti burkar,
burkar av blågrönt glas från ett halvstops rymd till en kannas,
köpta från Kosta bruk, jag tror att bon är vid Munkbron.
Hasselnötter man ser på buskarne börja att mogna,
nota bene, man ser om det finns några kvar ifrån sommarn;
ekorren äter dem jämt, och pojkar äta dem gröna.
Nu ränna svamparne opp som ogräs efter ett höstregn.
Svamparne ätas väl bäst som färska men kunna ock saltas –
Stopp! ty nu vända vi om till augusti, augusti månsken.
Fyrverkeriet hör till regattan med lyktor och facklor.
Ja, mina barn, mina barn – här stapplar ju gubben på målet –</poem>
<poem>sommaren lider till slut och kvällarne börja att skymma;
komma så mulna dar, man sätter sig inne och fryser;
och går man ut, man kliver i smuts, i sörja och väta,
sinnet blir argt och tungt och saknaden kännes i förskott.
Och ser man på, hos gammal och ung det vaknar en längtan,
längtan till stan, till hemmet, till krogen och saknade vänner...
Så är då sommaren slut, och man skiljes med vemod från landet
som från en sällare tid de lycksaliges öar och lunder...
<sp>Treuga Dei</sp>, Guds fred, i naturen har lupit till ända,
fejdrätten börjar igen, med kivet, nitet och mödan:
allt som är skönt och är ungt blir kort likt sommarn i Norden.

<tab><tab><tab>SKALDEN.
Ordningen är nu hos mig att tala ett tal invid bålen:
osökt jag bringar ett tack till notarien som sjungit om sommarn.
Självvalt ju ämnet är, jag väljer då – hören, go herrar,
kärleken väljer jag först, dess himmelska fröjder och sorger.
Eros, den äldsta av gudarnas ätt, den yngsta av mänskors,
Eros, det himmelska barn, som föds när en man ser en kvinna,</poem>
<poem>född av en blixt som mötte en blixt ur ett ljungande öga,
född uti fejder som slöts i famntag för evigheter!
Eros min sång! I moll och i dur, i moll för det mesta!


<tab><tab><tab><b><i>Chrysaëtos.</i>
<tab><tab>Vad vänta de tråkiga kråkorna
<tab><tab>därnere på höstlig hed?
<tab><tab>förr var det bara råkorna
<tab><tab>som fällde i nakna träd.
<tab><tab>Vad vänta de bråkiga kråkorna
<tab><tab>som stryka i hundratal?
<tab><tab>Är det åtel och agn
<tab><tab>på hemslaktarns vagn?
<tab><tab>Eller ligger på strö
<tab><tab>ett djur, som skall dö,
<tab><tab>eller hålla kråkorna bal?

<tab><tab>Vad vänta de bråkiga kråkorna
<tab><tab>därnere framför mitt hus?
<tab><tab>De hänga i lindarne,
<tab><tab>och gunga för vindarne;
<tab><tab>på nattkvist kraxa de,
<tab><tab>på morgonkvist flaxa de,
<tab><tab>och vänta att dager blir ljus.

<tab><tab>Vad tjuta de svarta hundarna
<tab><tab>i tobaksplantörens gård?
<tab><tab>De luffa och leta i lundarna;
<tab><tab>de hålla väl vaka och vård.</b></poem>

<poem>

<tab><tab><b>Vad sjunga de svarta hundarna?
<tab><tab>De sjunga väl icke ut lik?
<tab><tab>De sitta i klunga,
<tab><tab>och tjuta och sjunga,
<tab><tab>halsarne sträckta,
<tab><tab>öronen stäckta ...
<tab><tab>Nosarne heta och torra...
<tab><tab>nu höras de morra,
<tab><tab>när ugglorna börja sitt skrik.

<tab><tab>Vad skrika de gula ugglorna
<tab><tab>på tobaksladornas tak,
<tab><tab>när rostiga flöjeln med bugglorna
<tab><tab>knappt håller i vinden sig rak?
<tab><tab>Vad sjunger den rostiga flöjeln
<tab><tab>Vid nattvindens sorgemusik?
<tab><tab>Är det lik eller vitt?
<tab><tab>Gäller mitt eller ditt?
<tab><tab>Är det sorg eller nöd,
<tab><tab>eller varslar det död?
<tab><tab>Det är död, det är nöd, det är lik!

<tab><tab>Vad göra de krokiga karlarne
<tab><tab>därnere på hedens snö?
<tab><tab>De sätta väl snaror för hararne
<tab><tab>men marken ligger i tö.
<tab><tab>Granris bära de,
<tab><tab>störar skära de,
<tab><tab>ruska ut vägen,
<tab><tab>mäta ut stegen;</b></poem>

<poem><tab><tab><b>vinterväg är det,
<tab><tab>brister eller bär det
<tab><tab>där bortnast på islagd sjö?

<tab><tab>Vad göra de krokiga karlarne
<tab><tab>vid ingången till mitt hem?
<tab><tab>Nu knakar porten i nararne,
<tab><tab>en snöil slår den i kläm.
<tab><tab>Karlarne strö
<tab><tab>granris i snö;
<tab><tab>flingorna falla,
<tab><tab>snöstjärnor kalla,
<tab><tab>spåren fylla de;
<tab><tab>ner mylla de.
<tab><tab>Allt! Allt! Allt!
<tab><tab>Vit ocb bitter är snön som salt!

<tab><tab>Slädorna komma, kuskarne skrika,
<tab><tab>lyktorna flämta, dagen går ut.
<tab><tab>Karlarne bära, karlarne spika...
<tab><tab>Sagan är slut! Sagan är slut!

<tab><tab><tab>Då gick ett skrik...

<tab><tab>Då gick ett skrik igenom trappors valv,
<tab><tab>det rungar över gårdar in i gränder,
<tab><tab>ocb vandrarn ut' på gatan skalv
<tab><tab>och stannade med knäppta händer.
<tab><tab>Däruppe i en våning av det öde hus
<tab><tab>Vid öppet fönster, över nakna träden,</b></poem>

<poem><tab><tab><b>en svartklädd man sig sträcker med ett ljus
<tab><tab>som om han ville lysa ut på heden:
<tab><tab>och med en dåres röst han ryter som ett djur,
<tab><tab>nyss sargat i dess trånga bur:
<tab><tab>Chrysáëtos är död!
<tab><tab>Och ropet kryper över snöig hed, och gråter
<tab><tab>tills det mot höjderna i norr dör bort,
<tab><tab>men skogen, som har liv, ger ropet åter,
<tab><tab>och svarar snyftande men kort:
<tab><tab>Crysáëtos är död!

<tab><tab>I tomma rummen ensam nu han irrar
<tab><tab>och tänder lampor, kandelabrar överallt...
<tab><tab>Ifrån salongens vägg mot honom stirrar
<tab><tab>porträttet främmande och kallt...
<tab><tab>Han rasar kring från rum till rum och letar,
<tab><tab>han söker vad som icke mera finns,
<tab><tab>ett lönlöst sökande, som den förryckte retar,
<tab><tab>och vad han letar icke mer han minns...
<tab><tab>Han öppnar lådor, skåp ocb skänkar...
<tab><tab>Från korridorn till köket kommer sedan turn;
<tab><tab>han tittar under bord och bänkar...
<tab><tab>Till sist han stannar i tamburn.

<tab><tab>Där hänger glömd en liten kappa
<tab><tab>med kragens skinn så sirligt nött,
<tab><tab>där rundad kind den plägat klappa...
<tab><tab>Då vaknar minnet, ögat brinner rött!...</b></poem>

<poem>

<tab><tab><tab><b>Och ut i natten...

<tab><tab>Och ut i natten på nersnöad hed
<tab><tab>Han springer och söker,
<tab><tab>han går över diken och över led,
<tab><tab>me'n yrsnön kring honom röker!
<tab><tab>Tag upp! Tag upp! Har du spår?
<tab><tab>I skur och i ur
<tab><tab>han stapplar mot sten,
<tab><tab>han snärjes i snår,
<tab><tab>och snötjockan står som en mur...
<tab><tab>Som en tjur han rusar mot vind',
<tab><tab>han är blind, han är blek om sin kind
<tab><tab>fast pulsarne gå! Gå på!
<tab><tab>Gå på tå, eller sjunker du ner,
<tab><tab>och ingen dig ser,
<tab><tab>och ingen dig hör, om du ber, när du dör,
<tab><tab>när du myllas i snöblommors bädd!
<tab><tab>Är du rädd, min son?
<tab><tab>Se, himlen är svart som ett plån
<tab><tab>utan skrift, som en sten på en grift
<tab><tab>men ingen uti.
<tab><tab>Stå bi! Håll ut eller bli!

<tab><tab>Han hunnit fram till kullarne i söder,
<tab><tab>där unga björkar ibland lärkträd stå...
<tab><tab>Här vakna minnen, hjärtat blöder...
<tab><tab>här arm om liv med henne plägade han gå,</b></poem>


<poem><b><tab><tab>längst bort i norr – är det en febervilla? –
<tab><tab>han skymta ser det öde husets grå fasad,
<tab><tab>liksom ett iltåg på station står stilla
<tab><tab>han ser sin vånings fönster i en upplyst rad!

<tab><tab><tab>Och han ropar:

<tab><tab>När skall tåget gå?
<tab><tab>hallå! – hallå!
<tab><tab>Är det bröllopståg?
<tab><tab>Var det bruden jag såg,
<tab><tab>min majbrud i fjor
<tab><tab>i grönt och i vitt,
<tab><tab>i siden och flor,
<tab><tab>i grönt och i vitt
<tab><tab>som den blommande hägg
<tab><tab>därute mot vägg?
<tab><tab>I solen jag satt med sol i mitt sinn...
<tab><tab>Det var då! Chrysáëtos var min!

<tab><tab><tab>Och han sjunger:

<tab><tab>Sommardagar, ljumma vindar,
<tab><tab>blåa vågor, varmgul jord,
<tab><tab>murgrön sig kring stugan lindar,
<tab><tab>hänger över dukat bord.

<tab><tab>Ut på havets långa vågor
<tab><tab>simma vi nu arm vid arm,
<tab><tab>svala havet släcker lågor
<tab><tab>solen tände i vår barm.</b></poem>
<poem>

<tab><tab><b>När du steg ur havets sköte,
<tab><tab>föll jag för din skönhet ner:
<tab><tab>väl förlåtligt om jag skröte –
<tab><tab>Nemesis dig icke ser!

<tab><tab><tab>Chrysáëtos!...

<tab><tab>Chrysáëtos, Guldörn, i ditt gyllne öga
<tab><tab>såg jag soln gå upp den sista gång...
<tab><tab>När vi möttes över molnen i det höga
<tab><tab>lockade jag ner dig med min sång...
<tab><tab>Ur din vinge röck jag då en penna,
<tab><tab>uti guldbläck sen jag skrev
<tab><tab>sångerna du känner – från Gehenna,
<tab><tab>som vårt paradis ju blev!

<tab><tab><tab>Sommarafton...

<tab><tab>Sommarafton, stillt i vinden,
<tab><tab>ifrån bokars gröna ljus,
<tab><tab>sol i ögat, sol på kinden...
<tab><tab>hemåt till vårt murgrönshus...

<tab><tab>Eftersommar, tyst i skogen,
<tab><tab>fåglarne ej sjunga mer,
<tab><tab>när som blomman först är mogen,
<tab><tab>falla bladen på er ner!
<tab><tab><tab><tab>*</b></poem>


<poem><b><tab><tab>Guldpudra vid järnkällan,
<tab><tab>kopparorm under silverlind,
<tab><tab>det är huldrans gåta!
<tab><tab>Det är din och min!

<tab><tab><tab>Medan minnena yra...

<tab><tab>Medan minnena yra som barvinters snö
<tab><tab>han tränger allt djupare in i skogen,
<tab><tab>men skogen tar slut, han står vid en sjö
<tab><tab>där fåror skönjas efter stora plogen –
<tab><tab>vintervägen är ruskad rak som ett streck,
<tab><tab>på sidorna kantad med stubbade granar;
<tab><tab>men över vägen går en strimma av bläck...
<tab><tab>han stannar modfälld och spanar.
<tab><tab>Då hörs från mörkret ett plaskande, ett dunkande,
<tab><tab>ett pustande, ett stönande, ett klunkande,
<tab><tab>och så ett tjut, ett fasans utan slut.
<tab><tab>Ut ur mörkret rusar
<tab><tab>en svart och röd koloss,
<tab><tab>isen gungar, vattnet brusar,
<tab><tab>de böjda granar med varandra slåss.
<tab><tab>Isflaken knäckas som rutor,
<tab><tab>bitarne klinga som glas,
<tab><tab>musik som ur tusende lutor
<tab><tab>av en jordbävning slås i kras.
<tab><tab>Förbi som en sårad val,
<tab><tab>går ångarn, flåsande stenkolsröken,
<tab><tab>begraver allt i svallvågens dal
<tab><tab>och skummet dansar som vita spöken.</b></poem>

<poem><b><tab><tab><tab>När soln går upp...

<tab><tab>När soln går upp över isfält blått,
<tab><tab>då komma de krokiga karlarne
<tab><tab>att skåda var ångarn gått;
<tab><tab>och kråkor komma som stararne
<tab><tab>att plocka upp smått och gott.
<tab><tab>På iskanten sitta hundarna
<tab><tab>och tjuta som förr i lundarna – – –
<tab><tab>Det gick som de hade spått!</b>

<tab><tab><tab>REVISORN.

Turen är inne hos mig, men vad jag arme skall sjunga ?
Eros, allhärskaren, talt, då höves oss andra att tiga;
sorgen, sin sorg har oss sagt vår skald i tårade metrar.
Sångarstrid jag ej valt, min giga den är ingen lyra;
därför berätta jag vill en dröm som jag drömt – vid mitt skrivbord.

<b><tab><tab><tab>Jag drömde.

<tab><tab>Jag drömde att jag var en krympling
<tab><tab>och satt uti ett rum som nog var mitt...
<tab><tab>Vid lampans röda sken jag såg
<tab><tab>en krets av mänskor, som jag trodde känna.
<tab><tab>Jag stirrade på lampan, men mitt vänstra öga
<tab><tab>en man vid pianinot såg;</b></poem>
<poem><b><tab><tab>han spelade, men ej en ton jag hörde,
<tab><tab>jag endast såg på deras ansiktsdrag,
<tab><tab>som hörde på, hur dessa skiftade
<tab><tab>i harmonier mörka, skrikande,
<tab><tab>men den som spelte såg jag blott från ryggen,
<tab><tab>och hur hans huvuds skugga rörde sig
<tab><tab>på noterna han hade framför sig.
<tab><tab>Och noterna jag lade märke till:
<tab><tab>på avstånd deras svarta kryss och bågar
<tab><tab>sig slingrade ihop till ansiktsdrag,
<tab><tab>som liknade fullkomligt mina gästers.
<tab><tab>Ju mer han spelte, desto flera mänskor
<tab><tab>jag såg i rummet radas opp
<tab><tab>på stolar, soffor, bord och hyllor!

<tab><tab>Nu blev det kvavt, och någon öppnar dörren,
<tab><tab>först till tamburn, och där var mörkt;
<tab><tab>sen öppnar någon annan ut till farstun;
<tab><tab>och där brann gasen, vitt men matt,
<tab><tab>och sken på golvets svart- och vita rutor
<tab><tab>som liknade en schackspelsbräda.
<tab><tab>Därbakom slingrade sig trappans snäcka
<tab><tab>med ledstång av mahogny, rätt förbi
<tab><tab>det smala farstufönstret mitt i fonden,
<tab><tab>I trappan stod en hög och smärt gestalt
<tab><tab>orörlig, mörkklädd, tätt beslöjad;
<tab><tab>hon lutade sig ner som böjd av sorg,
<tab><tab>begrundan eller djupaste förtvivlan...</b></poem>

<poem><b><tab><tab>Mitt öga skärpt av lusten till det nya
<tab><tab>nu tränger med sin blick igenom farstufönstret...
<tab><tab>Där ligger gården mörk, men över den
<tab><tab>på andra sidan syns en upplyst våning...
<tab><tab>Damastgardiner, lyxartiklar, dyra möbler,
<tab><tab>och matsal med ett präktigt dukat bord,
<tab><tab>blott två kuvert, men allt av silver,
<tab><tab>det mindre tillbehöret var av guld;
<tab><tab>peoner och syrener i japanska vaser,
<tab><tab>serveringsbordet dignade av allt
<tab><tab>vad hav och skog och trädgård alstra;
<tab><tab>men ingen mänska syntes till.
<tab><tab>Min blick, som trängt ditin, blev till en tråd,
<tab><tab>och på den tråden drogs jag efter,
<tab><tab>jag, hela min person, jag själv,
<tab><tab>och var på ögonblicket in i våningen!
<tab><tab>Jag stannade i matsalsdörren, bländad,
<tab><tab>men rädd som om jag gjort ett inbrott.
<tab><tab>Jag såg på mina usla kläder,
<tab><tab>på min gestalt – och mina kryckor...
<tab><tab>Skadskjuten kråka tyckte jag mig lik...
<tab><tab>med benen slängande inunder vingen.
<tab><tab>Jag skämdes så jag grät... En dörr slogs opp
<tab><tab>och från salongen nu en kvinna trädde ut;
<tab><tab>och det var hon från trappan...
<tab><tab>Men brudklädd, strålande av ungdom,
<tab><tab>av skönhet, godhet, barnsligt självbehag.
<tab><tab>Hon räckte handen, sägande med blicken:
<tab><tab>nu är du min, och jag är din.
<tab><tab>Jag föll på knä och kände i ett ögonblick</b></poem>
<poem><b><tab><tab>hur usel, hur ohjälpligt usel som jag var.
<tab><tab>Ovärdig att av kvinna älskas.
<tab><tab>Hon log och bjöd mig stiga upp.
<tab><tab>Jag reste mig, och tänk, där stod jag ung,
<tab><tab>och frisk, ej mera krympling!
<tab><tab>Har du av lycka gråtit, överlycka,
<tab><tab>då själen sväller ut, förstoras
<tab><tab>och sänder tacksamhetens känslor ut,
<tab><tab>oändligt ut, långt bortom stjärnorna,
<tab><tab>och längre, ty där finns ej gränser?
<tab><tab>Nåväl, jag satt vid bordet med min brud.
<tab><tab>Allt var mig till behag, och ord och tankar
<tab><tab>vi födde hop och buro fram,
<tab><tab>jag fann mig gnistrande av kvickhet,
<tab><tab>ibland vi lyfte oss på tankens vingar,
<tab><tab>ibland vi sökte djupen, sakens kärnor;
<tab><tab>värld och natur, de dunkla mänskoöden
<tab><tab>vi tolkade som ur en öppen bok...
<tab><tab>Det var ett bröllop där två själar vigdes...

<tab><tab>Emellertid jag nämnde att hon var fullkomlig
<tab><tab>i skick och sätt och icke minst i dräkt.
<tab><tab>Likväl i allt det sköna fanns en smaklöshet
<tab><tab>som retade mitt öga hela tiden.
<tab><tab>Där satt en bandstump, nämligen en röd
<tab><tab>förarglig bandstump på den högra skuldran.
<tab><tab>Jag återhöll mig länge, gjorde våld på mig,
<tab><tab>men plötsligt, under talets gång, min hand
<tab><tab>ej längre kunde styras, och jag grep</b></poem>
<poem><b><tab><tab>det röda bandet tanklöst, utan ondska...
<tab><tab>Men då, med ett, förvandlades min brud,
<tab><tab>ett ansikte så grymt som väl Gorgonens,
<tab><tab>där varje linje blev en liten orm,
<tab><tab>hon visade när masken kastats,
<tab><tab>och med en röst, en nattvaksröst hon väste:
<tab><tab>”Jaså, du är en sådan, en pedant
<tab><tab>som kritiserar när du skall beundra?”
<tab><tab>– ”Nej,” svarte jag, ”men jag dig vill fullkomlig,
<tab><tab>och syns en fläck, jag vill den taga ut.”
<tab><tab>Och hon: ”Du fläckuttagare, gå hem till ditt,
<tab><tab>behagar jag dig ej, så får jag andra!”
<tab><tab>– ”Högst sannolikt, gå bara ner på gatan!
<tab><tab>Där får du många andra, aldrig mig.”
<tab><tab>Nu började en ordstrid utan ände,
<tab><tab>och ej den ena fattar vad den andra vill;
<tab><tab>ett stormgräl utan mening, utan syfte
<tab><tab>sig spinner ut och artar sig till strid...
<tab><tab>Jag tyckte att vi grälade i dagar, veckor,
<tab><tab>ja åren gingo, ljusen brunno ner,
<tab><tab>och soln gick upp och månens skiften
<tab><tab>så fort varandra följde som sekunder...
<tab><tab>Ibland jag vaknade, men somnar genast om,
<tab><tab>och drömmen började igen som grälet.
<tab><tab>Vi stredo slutligen, och sen vi gräto
<tab><tab>så bittert över vår förnedring...
<tab><tab>försonades och smektes, svuro kärlekseder,
<tab><tab>och så vi grälade igen och stredo...
<tab><tab>Då skrek jag högt:  ”Finns intet slut,</b></poem>

<poem><b><tab><tab>finns intet slut på detta helvete?”
<tab><tab>Det fanns ej slut; och varje natt förnyas drömmen,
<tab><tab>som blivit mig liksom mitt andra liv!</b>


<tab><tab><tab>KOMMINISTERN I SKÄGGA.

Trampande trampade spår jag följer den goda notarien,
endast en lärling jag är av vår skaldekonsts vördade fader,
Stjernhjelm, som först och som bäst har sjungit på renaste svenska.
Uti hexameterns gång, den sexfota klassiska versen,
teckna jag vill två bilder i smått ur den svenska naturen.

<b><tab><tab><tab>Rågen ryker.

Rågen ryker i morgonstund och på böljande axen
sunnan hon brisar så ljum, små kårar vattra på ytan;
liksom av mjöldamm en slöja där står och vaggar för vinden;
blommornas bröllop den blygsamt har dolt som Jupiters famntag
doldes i moln – och det årliga undret nu sker i det dolda!
Dovt som av ugnsvarmt bröd sig sprider i morgonens brisar;
endast en susning, en skälvning har gått genom rasslande stråen;
så blir det stillt; och när slöjan dras ifrån gungande grödan,
hemligt det hemliga skett, men undret det röjes i tecken.
Guden den godes gåva är bröd; ini rågblommans skärmfjäll </b></poem>

<poem><b>skönja du kan ju dess gagn, det nämns <i>signatura rerum</i>;
skurna av konstnärshand de nättaste små modeller
hänga ur blommorna fram och visa oss bagarens redskap.
Ugnsraka, spade och nagg, med kavlen, viskan och kniven...
Detta ett barn mig har lärt, jag begär ej tros av de stora.
Åkern har intet hägn, den ligger ju öppen i marken,
utsatt för flygfän och kryp samt maskarnas härjande skaror.
Vem gav väl grodden dess skydd, vem värnar strået i växten?
Ogräset just det är till att fördriva det skadliga fratet:
sänghalmens dövande lukt, kamomillens kryddiga dofter,
surkullans vidriga stank, den giftiga blåsporrens dunster,
prästkragen själv, och blåklinten, sökta till midsommarskransar,
lönnliga krafter de ha, ty aldrig de röras av yrfät.
Alltså den fridlysta säd av de kraftiga örter är skyddad,
skyddad som kläder mot mal av den beska, den giftiga malört,
Men, när som råttor och möss samt sparvarnes strykande skaror
komma i härjande hop att röva på gärden och tegar,
kornknarren skrämmer dem bort med sin harskramlas skärande skrällar;
osynlig själv med sitt arp och sitt knarp han är känder av alla;
ingen dock sett hans flykt och ingen har sett när han kommer,
oflygger född, men flyttar likvisst som de andra om hösten.
Huru han flyttar, ej än de lärde kunnat förtälja;
osynlig för han sitt liv, försvinner och kommer tillbaka:
kornknarrn är gärdenas vakt, han ensam är åkrarnes vätte.</b></poem>
<poem><b>
<tab><tab><tab><tab>Ängsladan.

Gick du en högsommardag mellan blommande ängar och gärden,
långt ifrån gårdarnas hus, att söka de ensliga stigar;
över en  gärsgård  du klev som brakar tillsammans och skrämmer
zig-zag-bandad en orm, som rinner tillbaks i ett törnsnår.
Törnskatan strax flyger upp, hon schäckar, gäckar och gväar.
Skogsbrynet följer du åt, av ormbunkar kantat och enar;
kortsnaggigt gräs, en älvdans med svamp och en slåtterblomma;
kastar dig in på en stig med furornas blanknötta rötter,
glänsande barr som dofta av harts och som slinta för foten;
myrstack vid går-tallens fot som en mila de byggt sig, små krypen;
blåbärsriset står mörkt som myrten; den vita pyrolan
blandar sig in lik orangens blom uti brudens krona. –
hackspetten hackar sitt hål, och grönsiskan högst upp i toppen
utav en mastträdsfur hon bygger på sviktande grenar;
skogsduvan ropar sin nöd som en kvinna ropar i barnsnöd.
Mäktig är skogen och mörk när som heligt allvar den ruvar,
liknar en tänkares rum som med tunga och gröna gardiner
stämmer ditt sinne till flit, till tankemöda och andakt.
Men se, nu ljusnar det opp, en skogsfälla öppnas för ögat;
stubbarne stå där på rot, vid rötterna växer det smultron,
och ini mossornas bädd syns skyddad den späda linnean,
persikoröda små klockor som dofta av mjölk och av mandel,
</b></poem>


<poem><b>fin som en kammarduksnål i grönskande sammet är stucken;
stängeln står rak som ett strå, så nätt, så sirlig, så pyntad.
Vallvägen vindar sig in i granskogens dunkel ånyo,
svartare stammarna stå; en skogstjärn syns i en sänka,
näckrosor vita som vadd sig resa ur dyiga vattnet;
bröllopet hålla de här i ljuset, i solen, i luften,
sedan de dyka ner, för att gömma i ävjan sin smärta.
Kort som en fröjd är ju älskogens tid uti hela naturen,
börjar i himmelens sky och slutar på botten av sumpen.

Villande vägen hör upp, som ett ljushav öppnar sig ängen;
blommande klöveräng, den doftar likt hallon och honung.
Väpplingar, röda och vita, av bin och av humlor besökas.
Ängen han sjunger. Stå still, och hör på sångarnes körer;
är det dig ej, när du lyss, som om blommorna själva de sjöngo?
Blomstersång, blomsterdoft blandas ihop med vinden till välljud,
fattlig allenast för den som löst sig ut från ett samliv
under förkonstlingens flärd och fötts på nytt av naturen.

Följer så renen du åt, vid diket bygger en lärka;
klövergärdet är slut, och ängsmarken sträckes mot hagen;
slätt som ett golv den ljuvliga ängd med aspar och ekar,
gårdsplanen lik, den ligger i hägn av källhagens gärsgård.
Ensligt där synes ett hus, ett grått, ej olikt ett tempel;
förhallen bär på det resliga tak av virke som grånat;
fönster ej synas där; där bo varken djur eller mänskor – – –
Ensamt det står för sig själv, av ensamheten en sinnbild,
</b></poem>




<poem>
<b>där just du önskade bo, om blott du kunde bo ensam,
utan dig själv, jag menar, men ensam är du ej ensam;
jaget ju följer dig åt som skuggan följer sin herre.
Ängsladan är det, ja blommornas hus, det torkade höets;
och till ett sällskap hon fått den resliga mosslupna linden,
linden, det trolska träd, som fri ej trives i sällskap;
endast i parkens allé hon tvingas stå klippter och uppställd;
hög som en kyrkas kupol hon bildar tornet åt templet,
och ibland träden hon bär de skönaste löv likt små hjärtan,
hjärtan som klinga för vind'; och blomman ett strålkransat huvud
buret av vingarna två, när frukten skall falla till jorden.
Ängsladan, blommornas hus, som doftar av vårbrodd och klöver,
under sin gavel likväl hon unnat ett tak åt ett svalbo.
Ett blott, ett ensamt par, här dragit sig undan från vimlet,
älska och fostra de små, bekymra sig icke om världen.
Ängsladans gäster det är, de enda hon tål under taket.</b>
</poem>


<poem>
<tab><tab><tab><tab>POSTMÄSTARN.

Eja, nu är det jag; hur skall jag arme mig reda?
Ej jag flygger är född, jag kryper varligt på jorden,
klättrat likvisst en gång så högt som ett tak på en lada,
lyddes till flöjelns sång, den var rostig, den liksom gubben,
gubben som sitter hos er och knarrar, tutar och joltar.
Alltså då utan pardon – – – om anspråk vill jag ej tala.
</poem>




<poem>

<b><tab><tab><tab>Flöjeln sjunger.

<tab><tab>Det sitter en flöjel på ladans tak,
<tab><tab>tobaksladans ...
<tab><tab>han sjunger bara rakt på sak
<tab><tab>vid nordlig vind ...

<tab><tab><tab><tab>I frost,
<tab><tab><tab><tab>med ros-
<tab><tab><tab><tab>tigt gap;
<tab><tab><tab><tab>skrap;
<tab><tab><tab><tab>skrap;
<tab><tab><tab><tab>det är en drake
<tab><tab><tab><tab>på en hake;
<tab><tab><tab><tab>vassa tänder;
<tab><tab><tab><tab>vinden vänder.
<tab><tab><tab><tab>Vip;
<tab><tab><tab><tab>rip;
<tab><tab><tab><tab>lip;
<tab><tab><tab><tab>lipa,
<tab><tab><tab><tab>stripa
<tab><tab><tab><tab>bladen.
<tab><tab><tab><tab>Va sa den?
<tab><tab><tab><tab>Tobaksbladen.

<tab><tab><tab><tab>Ala;
<tab><tab><tab><tab>mala;
<tab><tab><tab><tab>snus;
<tab><tab><tab><tab>kardus;</b></poem>



<poem><b><tab><tab><tab><tab>karduser
<tab><tab><tab><tab>förtjuser
<tab><tab><tab><tab>magistern.
<tab><tab><tab><tab>Gardister;
<tab><tab><tab><tab>sprit,
<tab><tab><tab><tab>split,
<tab><tab><tab><tab>plit
<tab><tab><tab><tab>på baln!
<tab><tab><tab><tab>Korpraln!!!

<tab><tab><tab><tab>Mästarn,
<tab><tab><tab><tab>tobaksmästarn
<tab><tab><tab><tab>på lur,
<tab><tab><tab><tab>ur, ur, ur,
<tab><tab><tab><tab>ursinnig,
<tab><tab><tab><tab>finnig;
<tab><tab><tab><tab>irr, irr, irr
<tab><tab><tab><tab>klirr;
<tab><tab><tab><tab>klirrsporre;
<tab><tab><tab><tab>orre,
<tab><tab><tab><tab>rus,
<tab><tab><tab><tab>sinkadus,
<tab><tab><tab><tab>kris – – –
<tab><tab><tab><tab>polis!!!

<tab><tab>Det sitter en flöjel på ladans tak,
<tab><tab>tobaksladans.
<tab><tab>Han visar stundom mera smak,
<tab><tab>vid sydlig vind.</b></poem>

<poem>

<b><tab><tab><tab><tab>Höst,
<tab><tab><tab><tab>tröst!
<tab><tab><tab><tab>Trösta mej!
<tab><tab><tab><tab>Brösta dej
<tab><tab><tab><tab>ej!
<tab><tab><tab><tab>Järn brytes,
<tab><tab><tab><tab>ljus snytes.
<tab><tab><tab><tab>Du hoppas –
<tab><tab><tab><tab>du snoppas.
<tab><tab><tab><tab>Draken
<tab><tab><tab><tab>på haken
<tab><tab><tab><tab>visslar,
<tab><tab><tab><tab>gnisslar
<tab><tab><tab><tab>tänder;
<tab><tab><tab><tab>bänder.
<tab><tab><tab><tab>Vicka,
<tab><tab><tab><tab>vricka –
<tab><tab><tab><tab>err, err, err,
<tab><tab><tab><tab>spärr –
<tab><tab><tab><tab>spärras?
<tab><tab><tab><tab>förvärras
<tab><tab><tab><tab>slit, slit, slit.
<tab><tab><tab><tab>Än en bit.
<tab><tab><tab><tab>Vänster, höger,
<tab><tab><tab><tab>rostig, tröger,
<tab><tab><tab><tab>norr och söder,
<tab><tab><tab><tab>sorg och döder.
<tab><tab><tab><tab>Lip,
<tab><tab><tab><tab>lip!</b></poem>

<poem>
<tab><tab><tab>TULLFÖRVALTAREN.

Det sämsta kommer till sist, och narren skramlar med skallran,
för det barnet som grät. Att skratta förlänger livet.
Alltså min fåglalåt som jag hört i min barndom i Skåne!
Där min vagga har stått, och visan jag lärt av min dadda.


<tab><tab><tab><b>Näktergalens sång,

<tab><tab>Ih, ih, ih, ih, ih!  Var de vi?  De var vi!
<tab><tab>Vi var de!  Voj, oj, oj, oj, oj, oj!
<tab><tab>Titta, lullan, lull-lull-lull-lull-lull – var de vi?
<tab><tab>Ihih!  Titta!  lullan; den girar, arrrrrrrrrrr-itz!
<tab><tab>Lull-lull-lull-lull-lull-lull!  Var de di?  Titta!
<tab><tab>Sir'u, sir'u, sir'u, sir'u?
<tab><tab>Dadda! – Dadda! sjätt, sjätt, sjätt, sjätt, sir'u, sir'u?
<tab><tab>Nappen; napp, app, app, app, app, app!
<tab><tab>Vit, vit, vit, vit, vit, vit, sir'u lillan!
<tab><tab>Tut, tut, tut, tut, tut, tut, sat'n, sat'n, sat'n si!
<tab><tab>Lip, lip, lip, lip, lip, lip, ih!
<tab><tab>Så, så, så, nä, nä, nä, sa, sa, sa, sa nå!
<tab><tab>Ji, jih, guh, guh, guh, guh, gu'hjälp, dadda aitsch!</b>

<tab><tab><tab>SKALDEN.

Gillet är slut, vår trefaldighetsnatt är lyktad i gamman;
kyrkårets helgfria del nu börjas ju enligt kalendern,</poem>

<poem>denna skall räcka till jul; mig synes det dock som en villa
sommaren själv är en helg, en helg som varar i månar.
Vila från id och från strid, med gudstjänst i fria naturen;
söndagsfriden han rår i sinnet, och söndagsfröjden
njuta vi alla dar, så många som finnas i veckan.
Natten har flyktat, i går var det lördagsnatten;
vårsolen tändes igen, och sabbat ringes i fjärran;
ringe den in till vår helg, vår sommar, vårt lantliv i sämja!
Skiljas vi nu, så råkas vi sen, vi ses alla dagar.
Därför icke godnatt! Vi hälsa varandra godmorgon!</poem>
<chapter name="Laokoon">
<poem><h1>Laokoon.</h1>

<tab>Skriker:

Apollo, förbannade Gud
du jungfrupilt, den karlhatande Dianas broder,
du skägglöse, vanföre misogyn,
son av mörker och ljus;
vi hetsade du på siaren,
den fosterlandsälskande siarn,
dina båda reptiler?
Därför månne
att jag hävdade en kvinna
hävdade, överhuvud,
eller därför tilläventyrs
att jag lägrade i ditt tempel,
ofrivilligt kysste gallgud?
Törhända hedrade du mig med ditt hat
och din lilla avund,
därför att ditt ramlande Troja
skulle få räddas av mig
och icke av dig,
självkränkare!
Solgud, kantänka!
Spågud, rimgud, zittergud!
Du skjuter barn med pilbåge,
Niobes alla – du minns –
annars minns jag.</poem>
<poem>
Du rev mitt hus,
du tog min kvinna,
mina vänner och ägodelar,
det förlåter jag!
Men du tog mina barn också,
och det förlåter jag dig aldrig,
svinhund!
Bits reptil! Blod på tand!
Drag till på knutarna
och snör min strupe
när jag ropar nåd!
Nåd Apollo! Icke för mig,
kvinnohävdaren, tempelskändaren,
icke för mig, Trojanvännen,
grekhataren,
men nåd, Apollo,
för mina barn;
mina älskade barn!
Glöm mitt övermod, mitt överord,
glöm att jag förhävde mig,
att jag gladdes i glädjen,
levde det ljuva livet,
bytte ditt kalla tempel mot mitt varma hem.
Att jag som ugglan
fann mina ungar
vara de vackraste!
Glöm, att det icke var mig tillfyllest
vara Apolloprästen, orakelsvararen,
utan även gudadjuret människa.
Glöm! – – –</poem>
<chapter name="Hälsning till Georg Brandes">
<poem><h1>Hälsning till Georg Brandes.</h1>
Telegram vid en fest för Brandes 25 okt. 1891.

Du som så mången förhjälpt till lagern, men själv blott fick törnen,
tag nu av diktarens hand kransen du diktaren gav!
Icke behövs för din konst att leta den tionde musan –
musernas hela kohort förde du an musaget!</poem>
<chapter name="Vid sista udden">
<poem>
<h1>Vid sista udden.</h1>

<tab><tab>I.  

Vid sista udden på vitnad häll
en villa reser sig grå och förfallen;
dörrarna stå öppna en blåsig kväll;
det spelas på flygeln därinne i hallen.

En okänd seglare ligger i fjärden på slag,
ensam vid ror och med skoten klara;
i seglet han hör, när det går över stag,
en strof ifrån flygeln, en enda bara.

Så är det tyst; men han lyfter sin hatt
och sänder tillbaka ett tack med vinden,
och hon därinne, hon får det fatt –
det var som en kyss av en okänd på kinden.

Där famnades de i en skön sekund;
i mörkret höljda de gåvo och togo;
de hörde varandra aldrig från denna stund –
och sågos ej heller till dess de dogo.

<tab><tab><tab>*
</poem>
<poem>
<tab><tab><tab>II.

Det är natt och vindstillt sen solen gick ner,
i halvljus på udden en trädgrupp sover vid räcket,
dagens fåglar man ser ej mer,
och böljorna lagt sig inunder havgröna täcket.
Då öppnas dörrarna till villans hall,
och lösta löpa de ut, de bundna ljuden;
flygeln sjunger, och tonernas svall
det väcker natten, som sover i rosiga skruden.

Nu går en krusning på havets spegel,
i träden susar det som i ett segel,
en båt, en vit, där glider ljudlöst fram,
två, många, inunder stranden;
ljusklädda mänskor i båtarnes stam
de lyssna i andakt med åran i handen.

Då vakna fåglarne på holmar och skär!
Där komma måsarne på vita vingar,
tysta, spejande, från fjärran och när;
de fälla på vattnet som gungar i lätta ringar.</poem>

<poem>Och strandens ärlor de stå på stenarne;
åkerns sparvar de komma från renarne,
skatan från skogen och kråkan från trädan,
stumma, undrande först, men sätta sig sedan.

Upp ur djupen fiskarnas fylkingar dyka,
gäddan slår slag i brynet och löjorna stryka,
gyllene sarven och silverne mörten vid bryggan,
vanda att lyss blott till summande myggan,
stanna med öppna munnar i stim för att höra,
vila på fenorna, rädda att störa.

Nattfjärlar dansa i rungande ring till musiken,
vassarna buga och alarne niga i viken;
hela naturen har vaknat och lyss;
klippans glimmer som ögonstenar
tåras av daggen, som stenar lenar;
berget gråter vid tonernas kyss.

<tab><tab><tab>*

I sommarhimmelens blåvita vas
är stucken en stjärna, stjärnblomslik, en enda,
och månens rundel i sin sista face
han väntar att få höstens lampa tända –
då hörs i stranden svall av våg på våg,
när flygeln klingat sina sista toner;
ett böljeslag från ångarn ingen såg,
ett eko kanske ifrån andra regioner.</poem>
<poem>

Då lyfta fåglarne och skygga fly,
de stumma fiskarne till djupen sig begiva,
och allt blir stillt, en enda nattlig sky
fälls ner och döljer månens röda skiva.

<tab><tab><tab>*
</poem>
<poem>
<tab><tab><tab>III.

Vem går i villans hall i natt, i natten?
På gnisslande tilja, på skrikande spik,
och spejar ut över svartnade vatten?
Vad trampar din fot, du bleka lik,
din lilla fot, så lätt, så nätt?
Så ungt, så tungt, så tätt
på hjärtan trampade förr din klack.
Ack!

Vi sitter ensam du i halln i kvällen,
och spelar på flygeln med skälvande hand,
att villan skakar på blåsiga hällen?
Du vita fru på ensliga strand?
Ur flygelns svarta sarkofag
står upp ditt sorgsna jag.
Din sorg åt andra ger glädje dock,
dock!</poem>
<poem><chapter name="Holländarn">
<h1>Holländarn.</h1>

<tab><tab><b>Första sången.</b>

På sjunde året jag seglade utan mål
i vattenöknen och flydde de lockande stränder.
Ett jul-ljus såg jag ibland, ibland ett midsommarsbål
i fjärran vinkar från okända länder,

dock aldrig ett blomster såg jag, aldrig ett träd,
ej gulnande åker, ej grönskande ängar;
men blickade jag i det mörka djupet ned,
där gungade alger på milslånga sängar.

Därnere var min sommar och där var min tröst;
på solen såg jag när dagjämningslinjen gav våren.
De rörliga stjärnor förkunnade det var höst;
när det blev vinter jag kände på ärrade såren.

På sjunde året – så lydde mitt ödes dom –
jag vände stäven mot närmaste stranden,
och bannet som slungats från själva Rom,
det satte mitt skepp med manskap på torra sanden.</poem>
<poem>

En natt jag landsteg på kusten; kom in i en stad,
jag mötte en pilgrim på torget vid katedralen;
han talade till mig – jag minns vad han sad' –
inunder madonnan vid stora portalen.

»Min son,» han talte, »lidandets tid är när;
för sjunde gången du närmar dig prövningens fasor.
Det ljuvaste, det skönaste som jorden bär
skall ånyo riva ditt hjärta i blodiga trasor.

Vad båtar tvekan? Makter ha så befallt;
du spottat åt havet och knutit mot himmelen näven,
nu får du böta ditt högmod, och hundrafallt –
hos Omfale som slav skall du sitta vid väven.»

Han räckte handen, drog mig in i en gränd,
och förde mig under ett hus vid Mariebrunnen –
där stod en kvinna... Alltnog, min låga blev tänd,
och innan jag ryggat, min munk var försvunnen.

<tab><tab><tab>*
</poem>
<poem>

<tab><tab><b>Andra sången.</b>

Vad är det? Vem är det?
Ett mänskobarn i vita slöjor,
en kör av linjers harmonier
som under slöjan röjes.
Ett världssystem i smått,
en avbild av den stora Kosmos!
Se höftens väldiga parabel, lik kometens bana,
som leder ut i rymder anade, ej kända...
Hon vänder sig, och straxt jag ser
de samma linjer ändrade till halv-ellipser,
som bilda jordens lopp kring solen,
och som tillsammans forma ägget,
ifrån vars brännpunkt skötets radier löpa ut. –
Från skuldrorna till ljumsken tecknat står
det helga hexagrammet,
den härliga Orion lik på stjärnevalvet,
där bältet är markerat genom naveln,
i vilken himmelens ekvator löper fram,
och vilar nedtill på den sfäriska triangeln
av tre konvexa bågar bildad;
en tryckt kupol på templets tak,
det tempel som åt Moderskapet blivit helgat!
Och ovan, bålen med ett virrvarr av små kurvor
från solens krona och från månens skäror,</poem>
<poem>där bröstens tvenne hemisfärer äro jorden.
Se knäets molnfläck lånt från Vintergatan
och vadens smäckra båge, lik
en kastad kropps i rymden!
Ja, fotens valv och axelns rundning
och armens svällda kurvor,
allt går från sfären ut:
en symfoni i sfärers harmoni;
från sfären och från käglan,
ljuskäglan sänd av själva solen ut!
Så blev du, kvinna, skapt av ljus från himlen,
en skaparns avbild i hans skapelse,
av bitar lånade från Universum.
Och därför är du allt!
Allgiverskan,
förutan vilken jag är tomma intet!
Men himlabarn! Från jorden,
ifrån naturens alla riken danades
det fina stoftet där din ande skulle bo.
Ditt öra fick av snäckan och av musslan formen;
din mun en blomma lik med honungsgropar,
dess grundform dock en <i>stoma</i> varmed växten andas.
Kroklinjen i din näsas vingar
du ser i vinets och melonens klängen.
Åt dina tänders pärlemor gav fiskens fjäll dess form.
Ditt öga är en ädelsten, blå som safiren, svart som onyx,
kan även vara brun som en agat.
Och stenen fattad in i skalet,
det vitblå skalet av en duvas ägg,
som vilar i en bädd så näpet kantad
av svarta fanet från en hägers fjädrar.</poem>
<poem>Vad skall ditt hår jag likna vid?
Den vilda hästens man, nej purpursnäckans byssus,
nej, blåa havets finsta alger,
och ängens praktgräs, svingeln, gröet,
mest pampasgräsets lummiga ägrett!
Har silkesmasken spunnit det till lakanstråd
att kläcka fjärlar i?
Har spindeln spolat denna trolska tråd
att fånga gyllne flugor med?
När Uranos i ur-jord grävde
och Gäa, modren-jorden, spann,
det blev till dina lockar, Eva,
den första brudens slöja
och den lillas svepning!
Med dem du torkat dina tårar,
med dem du dolt din blygsel,
när du ur paradiset gick
på världens törneväg.
I skuggan av dess friska skog
du vilar dina stackars trötta ögon,
när nålen ur din hand vid dagens slut du fällde,
när sjuka barnet tagit dina sista krafter
och druckit ut ditt vita blod
ur bröstens alabasterskålar!

Ack, även jag har vilat uti lockars skugga
vid moders sköte och vid makas barm
en gång – de voro ljusa, lätta
som vårbjörks späda årsskott;
en gång, de voro svarta som cypress;
som gissel flätade av slanka ormar</poem>
<poem>de slogo mig i ögonen;
och vävdes till en tagelskjorta
som jag fick bära, under det jag svalt!
O hulda gissel –  –  –  –  – 

<tab><tab><tab>*
</poem>
<poem>
<tab><tab><b>Tredje sången.</b>

Nu stå vi åter vid katedralen,
min pilgrim och jag.
Ett år har gått, ett fasans, ett oförgätligt –
och allt är slut.
I hamnen ligger mitt skepp och rycker,
det längtar till havet som jag.
Att än jag lever är ett under
och en himmels nåd,
men likafullt...
Mitt hår har vitnat,
mitt ögas färger bleknat.
Finns väl ett namn på dessa kval jag lidit?
Den överlästa elakheten,
den medvetna lögnen,
det skickliga förtalet,
bottenlöst och oresonligt
som hatet självt!
Och likafullt...
Jag gick till bröllopsglädjen
som till en barnafest;
jag lämnade mitt öde i hennes händer,
jag lade mitt huvud i hennes knä
som i en väns,
Omfale! Omfale!</poem>
<poem>Så vaknade jag ur kärlekssömnen
och fann att jag var fånge
hos min värsta fiende.
På botten av en stinkande brunn,
fastkedjad vid ett lik,
som kom min själ att ruttna
bit för bit.
Var fick du makten, lilla mask,
att så den starke plåga?
Av mig och av min mannakraft
du fick den!
Jag gav, du tog emot!
Men när jag stängde av
och tog tillbaka mitt,
då var din allmakt slut.
Där fanns ej last, ej brott,
ej ont, ej uselt,
ej vrångt, ej vridet,
som ej jag utstod...
Och likafullt...
När jag är fri igen
och avskedsstunden äntligt nalkas,
nu ser jag åter fienden som vän;
ett fryntligt löje med det gångna skalkas...
Jag känner att det flydda var ett prov!
Och att jag icke dog i ormagropen
och blev för plågorna ett rov,
det gör mig verkligt glad och nästan snopen,
men tacksam mest och till försoning stämd;
alltså: trots allt, och likafullt – i livet
man blir ju esomoftast klämd,
för intet blev oss intet givet
och ingen seger utan djupa hugg...</poem>
<poem>Farväl då, Omfale, min forna härskarinna,
nu kan åt dina konster jag få le i mjugg;
jag slaven var, men du slavinna;
nu är jag åter man, men du är blott en liten elak kvinna!</poem></chapter>

<chapter name="Ahasverus">
<poem><h1>Ahasverus.</h1>

Ahasverus, upp och vandra!
Tag din ränsel och din stav;
ej ditt öde liknar andra,
ty dig väntar ingen grav.
Vagga fick du och en början,
men du får ej något slut,
evigt skall du trampa sörjan,
många skor få nöta ut.
Me'n du väntat på Messias,
tiden gått dig helt förbi;
tror du än du skall befrias,
hoppas du på amnesti?
Eller vill du som Elias
levande förlossad bli?
Ut på stigar, ut på vägar
ut ur dina varma rum;
lagt för fäfot dina tegar,
störtat som Kapernaum
är ditt hus, och hemmet härjat,
maka, barn sitt avsked sagt;
intet efter branden bärgat,
tomt och tilja öde lagt.

<tab><tab>*</poem>


<poem>Spring upp på tåget med ränsel och stav,
men se dig icke tillbaka.
Välsigna honom som tog och gav
och lärt dig konsten försaka!
Där står ingen frände och ingen vän
att vinka dig lycka på färden!
Vad gör det! Dess lättare sen
att göra språnget ut i den kalla världen!

Och tåget rycks loss från bangårdens kä,
en rullande länga med hus av trä,
en vandrande by med folk och fä. – –
Där är post och värdshus och magasiner,
och sovrum bakom de tjocka gardiner.
Nu rycker den fram som en stad på hjul,
oemotståndligt! Den går genom väggar,
den slinker igenom berg som ormen i skjul,
den går på vattnet, och eldhästen gnäggar;
den tar ett landskap med sjumilasteg;
ett konungarike är närgårdsväg – –.
Men landet tar slut, man står vid havet –.
Nu, Ahasverus, släpper du land,
och allt som förr dig vid livet band,
det ligger bak synkretsen djupt begravet.

<tab><tab><tab>*

Se skyarna hur tunga de gå
och sjöarna de svallande,
de stigande, de fallande,
där foten intet fäste kan få
och ingen vila mer du kan nå.</poem>
<poem>
Ej dag, ej natt, ej sovande, ej vakande;
än upp, än ner, än hit och än dit,
allt under sus och gnissel och knakande
i rep och timmer, bultar och nit.
Tortyr för kropp, tortyr för själ,
ett pinoredskap på vattnet flytande.
Bekänn din skuld och tänk på ditt väl,
när du hör bränningens rytande!
Då är ej långt till räddande strand,
du tror! Men skepparn fruktar för land
och lägger bogen rätt ut i sjöarna;
han flyr den sökta frälsande hand
och vänder rygg till de lugna öarna;
ty falsk är sjön, men falskare kust!
När medvind blåser med liv och lust
då har du att vänta den hårdaste dust. –
Till havs! Lägg ut på det gröngråa fältet,
där skeppet plöjer och regnmolnet sår,
men intet växer i plogens spår
och ingen bor under himlatältet.
I dag det liknar en presenning sydd
till värn mot regnet som alltjämt ökar.
En ann skulle mena den är till skydd
för himlens blå emot ångarnas rökar,
mot jordens damm och flugornas prickar,
eller som skärm mot de ondas blickar.

<tab><tab><tab>*

Ahasverus står i stäven,
spanar mot den gråa vägg,
ögat dävet, knuten näven,
munnen vass i vitnat skägg. –</poem>
<poem>
Inga syner ser han hägra,
minnena ha slocknat ut,
hoppet självt det synes vägra;
leva måste han i nu't,
detta nu som är en plåga,
utan mening, utan mål,
svarslöst som en galen fråga,
dött som flintan utan stål.
Ut i gråa intet stirrar
vandrarn fängslad på ett däck,
mattslö ner i djupet stirrar,
känner sig som dränkt i säck.</poem></chapter>
<chapter name="Vargarne tjuta.">

<poem><h1>Vargarne tjuta.</h1>

<tab><tab>Vargarne tjuta på Skansen,
<tab><tab>isarna råma på sjön,
<tab><tab>furorna knaka i backen,
<tab><tab>tyngda av första snön.

<tab><tab>Vargarne tjuta i kölden,
<tab><tab>hundarne svara från stan;
<tab><tab>solen gick ner efter middan,
<tab><tab>natten börjar på dan.

<tab><tab>Vargarne tjuta i mörkret,
<tab><tab>gatornas lyktor sitt ljus
<tab><tab>sända som norrsken i höjden
<tab><tab>över de hopar av hus.

<tab><tab>Vargarne tjuta i gropen,
<tab><tab>nu de få blodad tand,
<tab><tab>längta till fjäll och urskog,
<tab><tab>när de se norrskensbrand.</poem>

<poem>

<tab><tab>Vargarne tjuta på berget,
<tab><tab>tjuta sig hesa av hat,
<tab><tab>mänskorna gav dem för frihet
<tab><tab>tukthus och celibat.

<tab><tab><tab>*

Vinden vilar, stillhet råder, stadens tornur slagit tolv!
Tysta slädarna på föret glida som på bonat golv.
Sista spårvagnsklockan klingat, ingen hund på gatan hörs,
staden sover, lyktor släckas, ej en kvist på träden rörs;
nattens himmel svart som sammet välver sig oändligt djup.
Högt Orion svärdet svänger, Karlavagnen står på stup.
Eldarna i spisen slocknat, blott i fjärran står en rök;
ur en skorstensobelisk den stiger som utur ett jättekök;
det är bagarn, som om natten reder oss ett dagligt bröd. – – – 
Röken stiger, blåvit, lodrätt; men – just nu den färgas röd.
Det är eld!
Det är eld! Det är eld! Det är eld!

Och ett rödglödgat klot stiger upp som en måne i fyllet;
och det glödande rött går i vitt och i gult och slår ut som en solros ur hyllet.
</poem>

<poem>
Är det soln, som går upp bland de kolsvarta moln utur husmassors hav?
Där vart tak är en kam på en våg, som är svart lik en grav.
Nu står himlen i brand, varje torn och kupol uti stan,
varje spira och stång, varje gränd, varje prång stå så ljust som på dan!
Varje kabel och tråd utav koppar blir röd som på harpan de lågstämda basar.
På fasaderna ses varje ruta i eld och de snötäckta skorstenar lysa som kasar,
varken sol eller måne det är! Ingen lusteld beställd!
Det är eld! Det är eld! Det är eld!

Men på berget, som nyss uti nattmörker låg, där är ljust, där är liv.
Ifrån vargarnes gropar där stiger ett tjut som de stuckits med kniv,
utav hat, utav hämnd; det är mordbrännarlust, det är mördarefröjd.
Då ett skallande skratt ifrån rävkulan går, man är glad, man är hemsk, man är nöjd.
Och i björnarnes bur, där dansas på häl vid ett grymt av slaktade svin,
men i lodjurets gryt är det tyst och man ser blott ett tandraders skinande grin.

<tab><tab><tab>*
</poem>
<poem>

<tab><tab>Och sälarne ropa sitt ve! Ve över staden!
<tab><tab>Rop som av drunknande på havet.
<tab><tab>Och alla hundarne tjuta i kör;
<tab><tab>gläfsa, vinsla och skälla,
<tab><tab>rycka i kedjorna, kedjorna,
<tab><tab>sjunga, gråta och gnälla
<tab><tab>som osaliges andar!
<tab><tab>De hava medlidande, endast de, hundarna,
<tab><tab>med sina vänner mänskorna –
<tab><tab>vilken sympati!

<tab><tab>Nu vakna älgarne, nordanskogens furstar,
<tab><tab>de samla och reda sina långa skänklar,
<tab><tab>sträcka ett trav i en begränsad volt
<tab><tab>inom kättens stängsel.
<tab><tab>Törna mot gärdselstängerna
<tab><tab>som sparv mot ruta;
<tab><tab>böla oförståendes,
<tab><tab>undrande om det är dag igen. –
<tab><tab>En ny dag, som alla de andra,
<tab><tab>lika dödande lång
<tab><tab>utan annat synligt ändamål
<tab><tab>än att följas av en natt. – – –

<tab><tab>Då blir det liv i fågelvärlden;
<tab><tab>örnarne skrika och flaxa,
<tab><tab>fresta de nötta vingarna,
<tab><tab>pröva en lönlös höjdflykt,
<tab><tab>stöta huvet mot järnstänger,
<tab><tab>bita i galler, klösa, klänga,</poem>
<poem>
<tab><tab>tills de falla på mullen
<tab><tab>och bli liggande lama,
<tab><tab>med släpande vingar som på knä – 
<tab><tab>knäböjande, bönfallande
<tab><tab>om en nådestöt,
<tab><tab>som återger dem åt luften
<tab><tab>och friheten.

<tab><tab>Falkarne vissla och ila
<tab><tab>som fjädrade pilar – hit och dit;
<tab><tab>vråkarne jämra sig
<tab><tab>som sjuka barn.– – –
<tab><tab>De tama vildgässen vaknat
<tab><tab>och sätta an med spända halsar
<tab><tab>ett ackord av vallhjonslurar. –

<tab><tab>Svanorna simma stumma,
<tab><tab>snappa mellan isflaken
<tab><tab>efter de speglande eldflammorna,
<tab><tab>som ila likt guldfiskar
<tab><tab>på dammens yta;
<tab><tab>stanna stilla och sticka huvena
<tab><tab>ner i det svarta vattnet –
<tab><tab>de vita svanorna – 
<tab><tab>bita sig fast i botten
<tab><tab>för att slippa se på
<tab><tab>hur himlen brinner opp.

<tab><tab><tab>*
</poem>
<poem>

Det mörknar åter, brandkårsluren
har vigt in tystnad över stad och land;
ett rökmoln sträckes över stadskonturen
som bilden av en svart ofantlig hand.</poem></chapter>
<chapter name="Långa tunga kvällar.">
<poem><h1>Långa tunga kvällar.</h1>

<tab><tab><b>I.</b>
Långa tunga kvällar
i de tomma rummen gå;
över mattor, över fällar,
över tiljor går det på.
Djur i bur han vandrar, vänder,
vänder, vandrar, står ej still;
möblerna en blick han sänder,
han dem känner utantill.
Kungsstoln köpt åt husets drottning
ledig står vid salens bord;
andra stolar som vid brottning
två och två tycks byta ord.
Stora flygeln svart och sluten –
det är rummets sarkofag –
klockan knäpper, och förfluten
är i en sekund en dag.
Tystnan står i tomma salen,
blandar sig med mörkret hop,
omkring lampan dansar målen –
och nu hörs ett litet rop;</poem>

<poem>tycktes komma ifrån bordet,
husets matbord utav ek,
och han lyss; ty där är ordet
fritt, och tankars skälmska lek – – –
sorl och glam av vänner, fränder,
ljusens fladder, vinets rus,
ur de glas med gyllne ränder –
lustigt liv i öde hus.
Ljusen släckas, skymning sänker
sig från taket som en sky:
tystnan allt i mörker dränker,
skuggorna i vråar fly. –
Långa, långa tunga kvällen
vandrarn genom rummen går,
golvet syns på sina ställen
slitet upp av vandrarns spår.</poem>
<poem>

<tab><tab><b>II.</b>

Långa, ensliga kvällar tunga
trampade jag det bonade golv,
hörde veken i lampan sjunga,
väntade ängsligt på slaget tolv –
sökte själen och kroppen plåga
för att sömnens lycka få fatt –
drömma, glömma och livets låga
kväva mellan kuddar en natt.
Hur jag vandrar och uret knäpper,
ser jag genom fönsterna ut,
ut i natten, där mörkret täpper
och där heden synes ta slut.
Långt i fjärran, där skogen vinkar,
syns ett ljus, ett enda men stort,
rött det är och sorgset det blinkar
då och då som vore det gjort
likt en blänkfyr med klipp och blända,
väl jag vet att så icke är;
ty där ligger vid stadens ända
några hus vid en öppen skvär.
Så jag grubblar, när alla kvällar
samma blinkande ljus jag ser:
öde sig till öde ju sällar –
samma sak som härinne sker.
</poem>
<poem>Och jag tycker mig se därborta
vandra sömnlös en böjd gestalt
nattens stunder att få förkorta,
som för glömskan ville ge allt.
Främling som går och skymmer för ljuset,
ser du kanske min lampas blink?
Tag min hälsning från Röda huset,
jag tar din som en vänlig vink.
Och jag går nu ej mer allena,
bättre sällskap för mig ej ges;
mörkret tycks oss båda förena.
Kanske bäst att vi aldrig ses!

<tab><tab>*
</poem>
<poem>

<tab><tab><b>III.</b>

På andra sidan om korridoren
där ligger det stängda rummet;
det öppnas endast en gång, på våren.
Men då och då är ett ljud förnummet
och hälst i långa och tunga kvällar,
då mörkret sig till tystnaden sällar.
Där hörs ibland som en svalas kvitter:
ni vet när hon vid en brygga sitter
och flodens bölja invid hörs pollra –
måhända snarast som barnen jollra –
det spökar bara, ty rummet är öde,
och de som varit, de äro döde –
törhända också de aldrig varit;
men ett är säkert: att de ha farit!

<tab><tab>*
</poem>
<poem>

<tab><tab><b>IV.</b>

Vandrare! Vad går du och väntar?
En ringning? Ett brev? Ett besök?
Att någon på dörren gläntar?
Dörren intill ditt kök?
Vandrare, vad går du och väntar?
En åskskräll, en vådeld, ett slag,
ett slag av ödet som späntar
din hydda till spån en dag?
På spånor du sist skall sträckas
och sova i furudoft
av kådiga bräder, och väckas
när hyddan har blivit stoft.

<tab><tab>*
</poem>
<poem>

<tab><tab><b>V.</b>

Öppna fönstret! Det är tyst i kvällen,
det är mörkt och ljumt –
ner i trädgårn under stjärnetjällen
ser ditt öga endast skumt – – –
Blommorna dock stå där
och i daggen svalkas,
men som mörkret råder,
ej de kunna skalkas
med de granna färger,
men de dofta nu mot natten,
och resedan längs rabatten
sig emellan rosor snärjer,
sänder upp till dig sin ånga.
Och så kommer aftonvinden,
smyger under stora linden
in i blomstren att där fånga
dagg och doft på sina vingar.
Då en sakta susning höres
från rabattens gröna bingar.
Upp till fönstret strax den föres;
och till vandraren därinne
viskas om ett vackert minne.</poem></chapter>
<chapter name="Natt på heden">
<poem>
<h1>Natt på heden.</h1>

Det är höst på heden,
tyst och vått:
långa öde leden
grått i grått!
Kryper in i skogen,
där som vinterplogen
lutad mot en tall
väntar trogen
första snöefall!

Det är natt därute
kallt och rått,
den som hemma sute
hade gott.
Liksom långa kläden
vägarna på heden
skäras uti kors,
några bräden
dölja dikets fors.</poem>
<poem>

Mörkret faller, tjocknar
mer och mer.
Sista stjärnan slocknar,
skyn föll ner.
Vandrarn fåfängt stirrar;
vägen blott förvirrar,
och gör fint på fint;
vandrarn irrar
i en labyrint.

Men i fjärran stiga
lyktor två,
röda, onda bliga,
rusa på;
tvänne svarta hästar
tvänne gula västar;
och en dam ini
vinkar, frestar – – –
synen är förbi.</poem></chapter>
<chapter name="Rosa Mystica">
<poem>
<h1>Rosa mystica.</h1>

Blommornas drottning min sång! som förr åt hennes vasaller
ägnat jag har! Åt rosen min sång och åt hennes mysterier,
dem jag nu röja vill med fara begå sacrilegium.
Fem heter rosens tal, den enklas ej att förglömma.
Fem trianglar gå ut ifrån fästets fullkomliga cirkel;
kronblad kallas de ju, samt bilda i skruvande stigning
regelrätt en spiral; hos Cartesius heter den virvel.
Blomman hon går i en krets, men den vänder icke på spåren;
stiger för varje slag, och skruvar sig upp emot ljuset.
(Samma metod har vår sol, och hela systemet för övrigt.)
Kronbladen fem en femhörning bilda kring centrum –
så pentagonen är klar; den gömmer på fruktbara gåtor;
binder man hop dess hörn, så syns pentagrammet därinne,
likbenta, likstora tre trianglar, som korsa varandra:
kallas pentalfa det ock, ty fem stycken alfa den bildar.</poem>
<poem>Alfa är allfaders namn; för detta viker det onda.
Heliga pentagram, besvärjarens mäktiga tecken,
skyddande krafter åt rosen du gav, i brudjungfrurs kransar,
eller på gravarnes grus att vårda den heliga vilan.
Nu må likvisst man märka uppå hur skönheten följde,
när under linjernas lek gick fram det stela pentalfat.
Se, i det gyllene snitt de tvärlinjer skära varandra;
därför är rosen så skön, ja skönast bland markernas blomster.
Också de kupiga blad, som bekransa de hemliga delar,
brännspegelns former de fått, att suga de värmande strålar
ned ifrån himmelens sol och lysa på rosornas bröllop.
Ännu en hemlighet hon gömmer, den blommornas drottning.
Rosen har löst det problem, som Dürer och Newton bland andra
fåfängt de sökte få ut; det heter: »att tredela vinkeln».
Se på vart hörn ini blommans figur den rosiga femsing,
diagonalerna jämnt i trenne delar dem dela:
spetsiga vinklar med sex och trettio grader på varje,
då polygonens hörn är själv ett hundra och åtta –
hundra och åtta, det tal från himlarymden är lånat:
Venus', planetens tal; och rosen är helgad åt Venus!
Kärleksgudinnan den fått med fägringen, doften och tornet.
Vek som en vidja han är, den busken fagrast av alla,
smidiga spön han består, med taggar som gäddornas tänder;</poem>
<poem>blommorna bryter du ej, om icke med blodiga fingrar;
sätter du yxan till rot, hon växer igen och förökas;
elden aktar hon ej; i egen aska hon frodas,
trivs vid den dammiga väg, och på stenören är hon ju hemma,
blott hon får sol och får luft; det är mäktiga kärlekens blomma.
– – – – – – – – – – – – – – – – – – – – – – – – –
Sagan har sagt, att näktergalen i rosen förälskas.
Sannolikt är det ej så, men törnskatan älskar den busken,
icke för blommornas skull, men för taggarnes; kunde man tro det?
Fågelen bygger sitt bo i skydd av de stickande törnen,
också på taggarnes udd hon spetsar sitt offer till nöje...
Blodiga offer hon ger åt Afrodite den grymma.
Rosen, hon älskar se blod; det är nu en gång hennes lynne;
känslig och grym, vid en kyss, vid en fläkt hon faller i sönder;
lida det mäktar hon ej, men hjälper när andra de lida.
Se, när som hösten har gått, och allt står ödsligt och naket,
busken är röd lik en eld, på varje topp syns en flaska.
Tåreflaskan ej olik, som än i österlandet man brukar –
detta man kallade förr signatura rerum: naturens
tydliga vink om en lönnlig kraft, som i växten sig döljer.
</poem>
<poem>Tänk när ditt öga är sjukt, är trött av mödor och tårar,
då skall aptekaren ta och sjuda av rosor ett vatten.
Bada ditt öga däri, och snart dina blickar sig klara;
kanske vad nyss du såg svart i rosenderött får du skåda.</poem></chapter>
<chapter name="Skapelsens tal och lagar">
<poem><h1>Skapelsens tal och lagar.
</h1>
Calculat Deus et mundus fit!; det är uttolkat: Varde!
Varde med tal och med mått; så börjar skapelseverket.
Punkten är vila; den rör sig framåt, och linjen är skapad.
Linjen sen med sig själv den alstrar en täckande yta.
Ytorna avla, och strax den rummet fyllande kroppen
blivit en verklighet, försedd med tyngd och med dragning.
Kropparna draga varann; de större de draga de smärre;
detta är kraft, den dragande kraft, som rör Universum.
Kärleken kallas den ock, som håller Alltet tillsammans;
hatet det stöter ifrån, det söndrar, löser och dödar. –
Rörelse alltså i tal och i skönmått är början till livet.
Talen dem delar man in: primtal, som sakna föräldrar;
sammansatta, produkter av andra; och de äro födda.
Märkligast och unik är Ettan, begynnande talen;
född av sig själv, men ofödd, han föder dock alla de andra.
Detta är Skaparens tal, ej föränderligt, enhetens sinnbild.</poem>
<poem>Ett gånger ett är ju ett, och kvadraten på ett blir detsamma;
roten ur ett är ju ett. Det benämndes med självalstring fordom.
Två är fördelningens tal, allt skapats, de tvenne föräldrars.
Tre är familjens, med fadren, med modren och barnet:
Grunden är lagd till familj och till stat, nationer och riken.
Tre är ock harmonins; har början, slut och en mittpunkt.
Rörelsen skrider så fram i dubbling, klyvning och koppling;
börjar med tian på nytt, det är ju oktaven på ettan, 
stämmer med grundtonen in, men klingar i högre register. –
Räknade Skaparen så planeternas ordning i kedjan;
avståndets tal ifrån soln är delbart jämnt i det helas,
också den fjärmares tal är kvadraten på den som är närmast.
Skådom till dömes Merkur, som rör sig med grundtalet fyra,
och kvadraterar sig själv, blir sexton, och Mars är kvadraten.
Eller i omvänd följd är Venus Jupiters rottal;
Jorden Saturns, och Mars är Urans; av asteroiders
skiftande talkomplex har Neptunus byggt sig på mediet.
Tänk dig en sträng lik eolsharpans, som spännes
rätt ifrån soln längst bort till Neptun, som är fjärmast,</poem>
<poem>svängningens knut ger en ton med sin höjd efter längden.
Skaparen så har lagt ut en planet längs linjen i tonmått;
och som ett väldigt ackord universum är samstämt i rymden:
solen är grundton, men Venus är ters och septiman Jupiter...
Sfärernas harmoni var namnet på anade faktum.
Tal uti skönmått, så byggdes det upp, det växlande alltet;
räknades, mättes, och vägdes på korn, med lod och med lina.
Tror du den gjorde sig själv den sinnrikt ordnade världen?
Endast en tänkare tänkt den, en konstnär har skönt den skapat.
Vem har väl pendelns längd från börjans början beräknat?
Tio är trådens längd, när en sekund den skall svänga;
tio är vattnets höjd i lufttomma röret, du känner;
tio en fallande kropp den första sekunden kan hinna;
tio, och icke mer, av metern som del av en jordkrets. –
Sexti sekunder, det gör en minut, som människans hjärta
slår sina sextio slag, likt oron i ivriga uret. 
Eller med annan mätstock och hämtad från övriga zoner:
orgelens djupaste ton förnimbar för mänskliga örat
fås ur ett rör om sexton alnar, ej mer eller mindre;
sexton av alnar är vattnets höjd i det lufttomma röret;</poem>
<poem>(sexton av alnar också steg vattnet vid sagornas syndaflod!)
sexton av svängningar gör den lägsta tonen i skalan,
sexton (i tusen) den högsta; sen börjar den eviga tystnan.
Talen förtydliga här ett sakernas innersta samband,
som dock förborgat ju är; en gång måhända det röjes. –
Ljuset och ljudet är rörelse blott, i etern och luften,
lydande samma lag; det synes i solarnes färgbild;
spektrum den kallas ju ock; är delad av mörkare linjer,
liksom av intervaller, och falla på tonskalans avstånd. – – –
Några benämna det slump, men andra tro det är avsikt!
Vända vi blickarna ned till materiens fastare ämnen,
också med tal, med tyngd och med vikt de stadigt agera.
Vikten är måttet på tyngd, och tyngden är dragning mot jorden.
Ämnena hava sin vikt, men även sin inbördes dragning;
kallas den äkvivalent, och borde den rättligen tolkas
som en materiens kraft, en stoftets rörelsegåva,
driften att leta ett viv och träda i äkta förening.
Syran hon söker sin lut, och luten söker upp syran;
gynnas de bådas förbund, så födas de bägge till saltet.
Svavlet ju älskar metall, men älskogens makt är begränsad.
Kvicksilvret så man ser, det blanka metalliska vattnet,</poem>
<poem>när på ett rum det råkat det eldfängda guldgula hartset –
svavlet, och båda vid lindrig eld sig värmt mot varandra,
ändra de strax sin natur och personligheten förlora;
själva de bliva ett barn, den blomstrande röda cinnobern.
Föda kunna de ej, ty stoffet lever blott skenbart,
låtsas de endast få barn, ty föräldrarna äro ju barnen.
Skiljas de åt, så strax är fadren och modren tillbaka,
födda på nytt, och barnet har upphört som sådant att vara.
Gåtan har ingen fått löst, men talen man funnit med vågskåln.
Sexton av svavlet har sökt av kvicksilvret hundrade delar.
Sexton och hundra gör hundra sexton, som bilda cinnobern.
Huru bestämdes de tal, vem mätte väl ämnenas dragning?
Det är ju annat än vikt; det kallas för mättningsförmåga.
Lägger du hundrade gram av Merkur på känsliga vågskåln,
kräves av svavel i vikt ju hundrade gram för att jämna.
Därför är massornas vikt ett annat än äkvivalenten.
Skedningskonsten ock lär att stoffen de draga varandra
rättvänt proportionellt i potenser av egenvikten –
guldets äkvivalent är kvadrat på egentliga vikten;
koppar och silver och järn, och alla de tunga metaller</poem>
<poem>följa den samma lag: de andra röras i kuber –
så är materien rustad med liv, ett liv i det lägre,
verkar med tal som följas av ändring i egenskaper;
huru den ändringen sker, det vet ingen dödlig till dato.</poem></chapter>
<chapter name="Visor">

<poem><h1>Visor.</h1>
<tab><tab><tab><b>I.</b>

Mitt trollslott står i skogens bryn.
Av soln det får sin mesta fägring;
ibland det höjer sig till skyn
och visar sig som i en syn
så luftig som en havets hägring.

När solen tänds med nyfödd dag,
då flamma slottets fönster:
därinne bo blott du och jag;
dess tak är likt en sarkofag,
med krona utav okänt mönster.

I dagens ljus hon är av gull,
av koppar uti aftonsolen,
i månsken silvervit som ull,
i natten svart som järn och mull
och likblå som violen.</poem>

<poem>

Därinne bo blott du och jag,
där råkas våra bästa minnen;
vårt trollslott byggdes i ett slag
av luft och dagg en vårens dag
och soln i våra sinnen.

<tab><tab><tab>*
</poem>
<poem>

<tab><tab><tab><b>II.</b>

Sju rosor och sju eldar
dem såg jag i en dröm
lapp lapp och ingen söm –
med hat du kärlek gäldar.

Sju eldar och sju rosor
med fyra ax i kors
est: nemo nisi mors –
för känslor ger du glosor.

Från eldarne en duva
på vita vingar for
flyktig som ed du svor –
i rosors regn du ljuva.

<tab><tab><tab>*
</poem>
<poem>

<tab><tab><tab><b>III.</b>

Semele, Semele,
vem narrade dig, du kära,
att älskarens anlet se?
Ej kommer man makter nära,
om icke för att dem be.
Semele, Semele,
din älskare kom i glansen
bland väsande blixtar ställd,
din brudkrans blev offerkransen;
nu brinner du opp i hans eld.

<tab><tab><tab>*
</poem>
<poem>

<tab><tab><tab><b>IV.</b>

Villemo, Villemo,
vi gick du, gick du?
Min vilja, min tro
den fick du, fick du.

Hillevi, Hillevi,
din tro har du åter;
jag kan icke si
att du gråter, gråter.

Villemo, Villemo,
vad hör jag, hör jag?
En ann med dig bo?
Då dör jag, dör jag.</poem></chapter>




<chapter name="Innehåll">
<h1>INNEHÅLL.</h1>

<tab><tab><b>Fagervik och Skamsund.</b>

Inledning ........................................................................ 7

En barnsaga .................................................................. 11

Karantänmästarns berättelser ...........................................58

<tab>Karantänmästarns första berättelse .......................... 72

<tab>Karantänmästarns andra berättelse ......................... 108

De yttersta och de främsta ............................................. 216

Den kvarlåtne ............................................................... 221



<tab><tab><b>Ordalek och Småkonst.</b>

Gatubilder .................................................................... 229

Vid dagens slut ............................................................. 234

Åskregn ....................................................................... 236

Sångarlön ..................................................................... 238

Maj på heden ............................................................... 240

Molnbilder.................................................................... 242

Stadsresan.................................................................... 245

Trefaldighetsnatten ....................................................... 263

Laokoon....................................................................... 299

Hälsning till Georg Brandes ........................................... 301

Vid sista udden ............................................................ 302

Holländarn................................................................... 307

Ahasverus.................................................................... 316



Vargarne tjuta .................................................................... 320

Långa tunga kvällar ............................................................ 326

Natt på heden..................................................................... 333

Rosa mystica ..................................................................... 335

Skapelsens tal och lagar ...................................................... 339

Visor ..............................................................................   345


<tab><tab><tab><tab>––––

Anmärkningar ................................................................... 351



<h1>TEKNIKENS UNDERVERK.</h1>

<b>Utkommer i 12 rikt illustrerade häften à 60 öre.</b>

Teknikens sagolika utveckling bildar obestridligen den
företeelse som mer än något annat tryckt sin prägel på
vår tid. Snart sagt dagligen bringar oss telegrafen
underrättelser om nya uppfinningar och upptäckter av mer eller
mindre uppseendeväckande art, härtill kommer den
oändliga kedja av fortsatt arbete på tidigare vunna resultat
inom alla teknikens tallösa grenar, små förbättringar, nya
rön, som vart för sig måhända beteckna blott ett
tuppfjät, men när de fogas till varann resultera i sannskyldiga
underverk. Så svindlande snabbt har den tekniska
utvecklingens tempo blivit, att till och med fackmännen
endast med svårighet förmå göra bekantskap med alla
framsteg, experiment och nya riktningslinjer inom sin egen
bransch. Hur mycket svårare måste det då inte ställa
sig för den stora allmänheten att följa med detta rastlösa
framåtskridandes alla nyvinningar!

Ändamålet med publikationen <b>Teknikens underverk</b>
är just att underlätta och för de vidsträcktaste
samhällslagren möjliggöra en inblick i den moderna teknikens
arbetsmetoder, dess märkligaste hittills vunna resultat
och dess framtidsdrömmar, ty erfarenheten visar, att
mycket av det, som i dag förefaller oss som ren utopi
måhända redan i morgon står till var mans tjänst och i
övermorgon räknas bland våra oumbärligaste hjälpmedel.

Alldeles speciell omsorg kommer att ägnas
<b>bildmaterialet</b>, som skall göras särdeles rikhaltigt och
upplysande, ty endast härigenom bli fackmannaredogörelserna
något mer än döda ord, vore de än så populärt hållna.

<tab><tab><tab><b>Albert Bonnier.</b>

<tab><tab>Stockholm. Alb. Bonniers boktryckeri 1916.
August Strindberg

Samlade Skrifter

60:e häftet.<tab>Stockholm
<tab><tab><tab>Albert Bonniers förlag <tab><tab><tab>Pris 50 öre.


På <i>Albert Bonniers</i> förlag utgives en ny aktuell
skriftserie

<h1>FRÅN KRIGET,</h1>

varav hittills följande utkommit:

I. <b>Franktirörkriget</b> av <i>En sjukvårdssoldat</i>. 1 kr.

II. <b>Ombord på Emden och Ayesha</b> efter berättelser av <i>kaptenlöjtnant von
Muecke</i>, hans officerare och manskap av <i>Emil Ludwig</i>. 1 kr.

III. <b>Från fängelse till fängelse i Ryssland.</b> <i>Ingenjör Aug. Lundbergs</i> äventyr som krigsfånge under kriget. 1 kr.

IV. <b>Från Donau till Save</b> av <i>Mari Mihi.</i> Med 1 porträtt. 1 kr.

V. <b>Den stora tiden och de små människorna.</b> Civila brev från galiziska flyktingar samlade och översatta av <i>Ernst Klein.</i>

Stockholm. Alb. Bonniers boktryckeri 1916.

August Strindberg

Samlade Skrifter

61:a häftet. <tab><tab>Stockholm
<tab><tab><tab>Albert Bonniers förlag <tab><tab>Pris 50 öre.


<tab><tab><tab><b>PÄRMAR

<tab><tab><tab><tab>till

<tab><tab>AUGUST STRINDBERGS

<tab><tab><tab>Samlade Skrifter</b>

<tab><tab><tab>i röd och grön klot

<tab><i>finnas att tillgå där subskription skett.</i>

<tab><tab><tab><i>Pris 80 öre per pärm.</i>

Stockholm.   Alb. Bonniers boktryckeri 1916.
<b>August Strindberg

Samlade Skrifter</b>

62:a häftet. <tab><tab>Stockholm

<tab><tab><tab>Albert Bonniers förlag <tab><tab>Pris 50 öre.


<tab><tab><b>ALBERT ENGSTRÖMS
<tab><tab>Samlade Berättelser.

<tab><tab><tab>Standardupplaga.</b>

»Albert Engström är kanske den, som i denna
stund i sina teckningar och i sitt författarskap tränger
längst in i svenskt väsende. Hur många visste 1780
att Bellman var den märkligaste då levande och
verkande svensken.» Med dessa ord inleder Carl G. Laurin
en essay om Albert Engström, och i hans omdöme om
konstnären Engström instämmer nog hela vårt folk,
men hur många är det, som har en verklig känsla av
att han, som Laurin säger, även är »en av vårt lands
mest originella och betydande författare». Att hans
författarskap ännu ej är mer uppskattat torde till en
stor del bero på att hans arbeten oftast framträtt
som tillfällighetsböcker och utgivits från olika håll.
När undertecknad, som nu övertagit Albert Engströms
hela hittills varande produktion, skyndar att utge en
samlad standardupplaga av hans berättelser, är det i
förvissning om att den svenska publiken skall inse att
Engström som författare bör ställas i rang med våra
allra främsta, och att hans arbeten ej få felas på de
bokhyllor där man har Strindbergs, Heidenstams, Selma
Lagerlöfs eller Frödings verk.

Albert Engströms Berättelser komma att omfatta
följande åtta volymer (pris 1: 50 pr volym): <i>Mitt liv
och leverne. - En bok. - Äventyr och Hugskott. -
En bok till. - Min 5:e bok. - Genom mina guldbågade
glasögon. - Kryss och landkänning. - Bläck och
saltvatten.</i>

<tab><tab><tab><tab><b>Albert Bonnier.</b>

Stockholm.   Alb. Bonniers boktryckeri 1916.

<b><tab><tab>August Strindberg

<tab><tab><tab>Samlade Skrifter
</b>
63:e häftet. <tab><tab>Stockholm

<tab><tab><tab>Albert Bonniers förlag <tab><tab>Pris 50 öre.


<i>ALBERT BONNIERS FÖRLAG.</i>

ANDERS EJE:

<b>Bluffare</b>. Bilder från Cosmopolis. 2:a uppl. 2: 75.

»Ursprunglighet i konturen och intensitet i rörelsen. (Stockholms Dagblad.)
<b>
George Kessers generalkupp.</b> En roman om några skojare, en verklig prins och en förtjusande fröken.
2:a uppl. 3 kr.

»Kvick underhållande stil och otrolig uppfinningsförmåga.» (Sthlm-Tidn.)

<b>Hans Excellens av Madagaskar</b>. 3:e uppl. 3: 75.

»Strålande tjuvpojkslynne, en riktigt spännande och rolig äventyrsroman.»

(Stockholms Dagblad.)

HENNING BERGER:

<b>John Claudius äventyr</b>. En rapsodi. 4: 50.

»Modernt mustfullt och fantastiskt på en gång.» (Göteborgsposten.)

<b>Den andra sidan.</b> Roman. 4: 50.

»Skriven med mycken fyndighet och ett flödande humör.» (Dagens Nyheter.

FRANK HELLER:

<b>I hasardens huvudstad.</b> Monte Carlo-noveller. 3:e uppl. 3 kr.

<b>Herr Collins affärer i London.</b> 5:e uppl. 3: 75.

»Äntligen en rolig bok, en riktigt genomrolig bok. Litterär från början
till slut.» (Svenska Dagbladet.)

<b>Herr Leroux i luften</b>. 3 kr.

»Fart i stilen, oförvägenhet i ämnesval, säkerhet i berättandet.» (Sthlm-Tidn.)

<b>Storhertigens finanser.</b> 4:e uppl. 3: 50.

»Frank Hellers spirituellaste och roligaste bok hitintills.» (Svenska Dagbl.)

THOMAS THORN:
<b>Erik Damms tilltag</b>. 3: 50.

»En skarpsinnighet, inför vilken själva Sherlock Holmes måste böja sitt
huvud.» (Öresundsposten.)

FANNY ALVING (Ulrik Uhland):
<b>Fröken från Västervik.</b> 4:e uppl. 3 kr.

»En både rolig och spännande bok – – en litterär guldgruva förborgas i verk sådana som detta.» (Vårt Land.)

Stockholm. Alb. Bonniers boktryckeri 1916.
