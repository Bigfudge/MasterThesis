<table o>
<td c>TILL
<td c><h1>GUSTAF WASAS MINNE.</h1>
<td c>——
<td c><big><b>TAL</b></big>
<td c><big><big>VID UTMELAND I MORA</big></big>
<td c>DEN 29 SEPTEMBER 1860
<td c><small>AF</small>
<td c><img><small><b>WILHELM ERIC SVEDELIUS.</b></small></img>
<td c><img></img>
<td c>——<br>ANDRA UPPLAGAN.<br>——
<td c><b>FALUN 1860,</b><br><small>TRYCKT HOS F. L. SCHMIDT.</small>
</table>
<chapter name="Till Gustaf Wasas minne. Tal vid Utmeland i Mora den 29 september 1860">

<img l></img>

Rikare minne täljer intet folks historia, än det som nu reser sig
ur svenska hjertans djup. Att svenska folket är fritt, sjelfständigt
ibland jordens folkslag; att Guds ord är rent ibland oss och en
stadgad samhällsordning förbinder Sveriges folk och Konung — 
detta har skett genom våra fäders arbete på Gustaf Wasas tid.

Den minnesvård, som reses åt detta minne, egnas åt det
heligaste, som ett folk kan ega. Så omäteligt är det minnet, så dyrbart,
att hvarje minnesmärke, vore det ändock det präktigaste, stadnar
nedanom sitt föremål. Men pligt och hjertats håg manar Sveriges
barn att resa vården åt sin fader, betygande dermed, att verket, som
han gjorde, eger sitt bestånd, och läran, som han lärde, lefver.

Derföre byggdes minnesvården; derföre möttes vid invigningens
timma, i svenske medborgares församling, äfven de, som äro
kallade att framför andre föra ut i verk och gerning det svenska
folkets bästa tankar — Sveriges Furstar och Sveriges Rikes Ständers
ombud — och blott en hård nödvändighet förhindrar Konungen att
sjelf, personligen närvarande, fästa invigningens insegel på det
fosterländska verk, hvars fullbordan Hans Konungsliga håg och hjerta
har omfattat med varm kärlek och hägnat med trogen vård.

Ur trehundraårig graf uppkalla vi namnet af en rikt begåfvad
hjelte, men här är mera än detta. Här är minnet af ett folk, vårt
eget folk, som var på vägen att förlora sig sjelf, att tappa bort sitt
lifs frihet och sin andes ljus, men återfördes. Tacksamheten gifver
hjertats gärd, ej af flyktigt hänförd känsla, men ur öfvertygelsens
djup. Den gärden gifves ej åt Konungen och hjelten ensam, men
åt alla dem, som ej sveko i trohet och ej brusto i mod; åt dem,
som frälsade och hjelpte Gustaf Erikson Wasa, dem, som öppnade
för den förföljde en fristad, dem, som stridde emot tyrannens här,
och dem, som tjenade Konung Gustaf med råd och dåd att lära 
och att leda svenska folket. Men främst fäster sig minnet vid
honom, som ibland svenske män bar tyngsta bördan; han, som dref
svenska folket att rädda sig sjelf, lärande det samma med ord och
gerning, i tukt och kärlek, hvad dess frid tillhörde.

Sådant är Gustaf Wasas minne i Sverige: befriarens, lärarens,
tuktomästarens, husfadrens, som styrer för sitt hus och bygger en
framtid åt sina barn. Ingalunda blef han uppsökt af svenska folket,
men det var han, som sökte detta folk. Icke reste sig svenska
folket emot tyrannen och tog sig Gustaf Erikson till hufvudman,
men samme Gustaf Erikson påminde det folket om ett fädernesland,
hardt när förloradt, och väckte upp ansträngningen, som var
befrielsens vilkor. Svenska folket vände sig icke sjelf bort ur vantrons
dunkel, men Konung Gustaf var den, som först såg ljuset och
trugade sitt folk att fatta välsignelsen. Och förvirringen i Sveriges
rikes samhällsordning vek icke undan af sig sjelf; tvärtom, den
spjernade, förtviflad, emot ordningens bud och tyglades blott af den
starkaste herrskares hand.

Svenska folkets beröm ifrån den tiden är icke att det styrde
sig sjelf, men att det lät sig styras. Det betalade frihetens pris med
blod och med mödor, det tog emot sanningens lärdom, som gafs,
och det lät sig tämjas till ordning. Motsträfvigt skedde det sista,
men skedde dock.

Af ett sådant förhållande följa flere slutsatser. Först, att Gustaf
Wasa blef den, som bestämde sin tids händelser. Sällan gjorde
någon menniska detta i högre grad än han, sällan stod någon Konung,
såsom Konung Gustaf, på egen botten och gjorde allt med egen
hand. Han måste göra detta, redan derföre att han ofta saknade
goda biträden. Der var brist på utmärktare förmågor i Sverige
under hans tid. Men samma nödvändighet hade sin djupaste grund
deruti, att Gustaf Wasas kallelse var att väcka till lif en framtid,
som ännu var oförstådd af den tid, som lefde. Att han egde
förmåga, tillräcklig dertill, hufvudets styrka, och viljans och
arbetskraftens outtröttelighet, detta var Försynens gåfva, som bar till
Sveriges folk en borgen för dess framtida lif.

Deraf följer, att Gustaf Wasas person blef med svenska folket
införlifvad i den innersta förening. Hvad som skedde på den tiden 
i Sverige, det skedde genom Konung Gustaf, eller skedde det under
strid emellan honom och orons magter, men på sidan om honom,
utan hans deltagande skedde intet. Och såsom gerningarne, dem
han gjorde, voro sådane, som genomskakade folkets hela lif, och
detta folk var vant att tänka och handla sjelf, och nu senast i
befrielsens strid upprördt af samme Konung Gustaf till den väldigaste
storm, så blef här den närmaste vexelverkan emellan Konung och
folk. De två stodo aldrig närmare hvarandra än på denna tiden,
aldrig var umgänget dem emellan mera obesväradt. Fridsamt var
det icke alltid. Dock, såsom Konung Gustaf var ibland kämpande
andar på sin tid den starkaste, så blef han den, som gaf åt
händelserna deras färg.

Och vidare, såsom hans kallelse var att drifva fram sitt
tidehvarf och truga, mana, väcka upp sitt folk, och detta i en tid, der
mycken hårdhet fanns i sederna, så följer ock, att sättet icke kunde
vara just det blidaste. Sträng var Konung Gustaf och höll hus i
Sverige såsom herren på sitt jordagods. Men strängheten var mera
faderligt allvar än despotiskt våld. Såsom hans enskilda lif var
obefläckadt af lastens utsväfningar, så var han ock ödmjuk inför
Gud och i grunden välvillig emot menniskor. Så mycket han än
gjorde Sverige till sin fotapall, så trälade han ock, såsom en
lastdragare för Sveriges rike, folkledare och folkbetvingare tillika, i en
person svenska folkets tjenare och herre.

Tung var bördan, så för tjenaren som herren. Ty i Sverige
fanns mången, som försmådde tjensten och ej ville lyda herraväldet. 
Så visst som alla tidens riktningar förenades hos Gustaf Wasa,
så att, rätteligen sagdt, svenska folket lefde i och genom honom,
så förde han ock strid med alla de krafter, som häfde sig hos
samma folk. Det synes såsom skulle dessa omdömen upphäfva
hvarandra. Verkligheten var, att Gustaf Wasa kämpade med orons
andar, det slocknande tidehvarfvets anspråk, som spjernade emot
dödens udd, sjelfsvåldet ifrån Kalmar-unionens tid, som öfverlefvat
sig sjelf, men denna strid är svenska folkets strid med sig sjelf. Här
var en verldshistorisk epok, nya vindar blåste genom Europa, deras
fläkt nådde Sverige. Ett tidehvarf stod vid sin graf, en ny ande 
vaknar. Den anden tände först sitt lif i Gustaf Wasas bröst, och
svenska folkets arbete för sin förnyelse var hans.

Vill man förstå hvad detta vill säga, så blicke man tillbaka
på den flydda tiden. Här hade funnits en gammal samhällsordning
med allas borgerliga frihet och Konungen, det helas ledare och
värn. Den ordningen var söndergången; värnet brutet; regeringsformen 
var villervallan med vexlande förtryck och sjelfsvåld, men
mera sjelfsvåld än förtryck. Detta måste blifva annorlunda, tygel
läggas på sjelfsvåldet, straff på förtrycket, ordning i villervallan och
thronen resas. — Här hade under oredan dock ett band, ett
främmande, bundit svenska folket. Kalmar-unionen, misslyckad alltigenom, 
hade nu omsider blifvit så beskaffad, att en ärlig man i Sverige
icke gerna kunde vara unionens man. Men så ohjelpligt sönderbruten 
unionen var, så lefde namnet ännu, och på det namnet kunde
anspråk byggas. Dessa anspråk måste dödas och den lärdomen
göras allom veterlig, att unionen ej engång fick vara ett namn. — 
Här hade funnits i Sverige en christen kyrka, den hade gifvit bort
sig åt verldens magter och var dömd att dö i sin synd. Ljuset,
som Luther tände, skulle ledas äfven hit, och i dess spår de nya
bildningselementer, som föryngrade Europas mensklighet. Men
såvida svenska folket ville följa mensklighetens rörelse framåt, så
måste det gå till sig sjelf, lägga bort gamla ovanor och lära sig nya
lärdomar, först och främst den lärdomen att lyda skick och ordning.
Den som lärde svenska folket detta och anförde dess bättre
menniska i striden emot gammal osed, var Gustaf Wasa. Hans historia
handlar om ett folk, som söker sig sjelf. Och likasom en menniska
måste kämpa till blods emot den håg, som i dess lemmar är, så
sker ett folks förnyelse blott genom en strid, som går till dess
innersta djup. Der finnas, när ett tidehvarf skall dö och en ny ålder
födas, många öfverlefvor af det gamla, som streta emot en ny
ordning, mången orons ande svärmar omkring och frestar de svage,
dimmor skymma blicken och sanningen tränger igenom blott med
smärta. Brytningsperioder i verldshistorien äro tider af storm och
ofred. En sådan tid var Gustaf Wasas.

Derföre var ock den mannen i farlighet mångenstädes. Frost
och nakenhet hade han pröfvat i Dalarnes ödemarker; fångenskapens 
qval hade han kännt; menniskors falskhet erfor han; lönnmördares
anslag; fiendtliga stämplingar af adel, af biskopar, uppror af bönder;
borgerligt krig och krig med främmande, med Lübeck, med
Ryssland, med dem, som brukade Konung Christians namn, förutom
osägelig omsorg, med hvilken han dagligen öfverlupen var.

Sådant var hans arbete uti historien. Inledningen är befrielsens 
strid, medelpunkten är reformationen, och med Konungadömets
ärftlighet, hvilken betecknar samhällsordningen, som stadgar sig,
satte Gustaf Wasa i egentlig mening kronan på sin lefnads verk.

Sålunda hänga dessa saker tillsamman, att hade befrielsen icke
varit, så hade Sveriges plats uti historien varit tom och Gustaf
Wasas namn försvunnit ibland den mängd, som efterverlden glömmer,
eller som lefvat såsom namnet af en förlorad hjelte. Men sedan
befrielsen var gjord, är reformationen den hufvudsak, som bestämmer 
tidens historia. Så stor var den förändringen, så utgrenade den
sig, att den ingrep i samhällets alla delar, lika mycket statens som
kyrkans, ända derhän att fogningarne skakades. Reformationen inom
kyrkan var bryggan, som bar till statens reformation. Det nya
eller, rättare, det förnyade gamla Sverige steg upp ur raset, som
blef, när kyrkan föll.

Men den första frukt, som syntes, var förstörelsen. Ingalunda
har Gustaf Wasa dragit fram den nya ordningen fullfärdig. Han
ref ned mera än han byggde upp, ty det verket att bygga det nya
färdigt, gick utöfver en menniskas lifslängd. Dock gjorde han mera
än blott ref ned det gamla, han lade äfven grund för det nya. Och
denna lade han så stark, att den blef liggande i trots af oförstånd
och fiendskap, som lekte fritt sedan den starkes hand var kall.

Den taflan, der historien har tecknat, huru Gustaf Wasa och
svenska folket lefde och sträfvade tillsamman, är så rik, att
högtidsstunden vill förflyta, innan betraktaren hunnit fatta om också blott
ett utkast. Men tanken släpper ej det lärdomsrika ämnet och hjertat
ej sin vördnads föremål, med mindre föreställningen återkallar
åtminstone ett och annat af den rika bildens drag.

Mångsidig såsom den är, har den en sida, som på denna dag
och på denna plats är den hufvudsakliga. Åt befriaren är
högtidsstunden i första rummet invigd. Det är i detta afseende, som 
Dalarnes jord och på den jorden Mora strand och Utmelands by är
rätta stället att förvara minnesvården. Sveriges Konung Gustaf den
Förstes bild i hela dess omfattning är för stor att ens i utkast kunna
kallas upp under flyende ögonblick.

Der ligger en egen friskhet öfver Gustaf Wasas väsende,
särdeles uti hans yngre år. Knappt har tyngre arbetsbörda hvilat på
en menniskas skuldror, men aldrig bördan burits af ett friskare mod
och en säkrare vilja. Ehvad Gustaf Wasa gjorde, det gjorde han
med säker tro, att det var sannt, som han tänkte, och rätt, som
han gjorde. Vacklande steg tog han ej och gjorde ingen sak till
hälften. Modet var — såsom häfdatecknaren <footnote>Geijer. </footnote> har sagt — sådant,
för hvilket krigarens bleknar. Detta är intrycket af hela hans lif
och icke minst under dess tidigare del, då han ännu icke visste
om han skulle blifva sitt tidehvarfs herre eller med sitt namn
besegla sitt fäderneslands fall. Det var den tiden, då han pinades i
fångenskapen; den tiden, då han gick fram i södra och medlersta
Sverige, och folket sköt med skäcktor och pilar efter honom när
han talade frihetens ord; den tiden, då han strök omkring, en enslig
rymmare på dalskogen, med förföljelsen efter sig och omkring sig
falska vänner, såsom på Ornäs, eller osäkra, såsom på Rankhyttan;
den tiden, då han tröskade för maten i Svärdsjö prestgård och i
Isala by och i ladan vid Rankhyttan; den tiden, då han låg i tre
dagars tid midt i vintern under den kullfallna furan på skogen
emellan Svärdsjö och Leksand, husvill, närande sig af allmosor
ifrån dem, som sjelfve voro fattige; den tiden, då han just här, der
nu minnesvården står, blott i jordens djup, i källarhvalfvet kunde
rädda lifvet; de dagar, då han vid Rättvik och på Mora strand
talade för Dalarnes folk om Sveriges fall och räddning, men förnam
blott ett overksamt bifall — den tiden behöfde Gustaf Wasa mer än
menskligt mod, mer än den förtröstan, som snillet föder. Han
behöfde den tro, som ensam höjer menniskan öfver jordens sorg och
låter fången känna sig fri och flyktingen säker. Med tron på Guds
eviga magt gick Gustaf Wasa sitt värf igenom.

Svårt är att säga, när pröfningen var hårdast. Först möter ett
hastigt afbrott. Gustaf Wasas tidigaste ungdom var lyckosam och
rik på hopp. Född af en lysande börd; uppfödd till rang och ära; 
tidigt inträdd i de mägtiges krets: betrodd med vigtiga värf, dem
han segersällt utförde; uppburen af Riksföreståndarens gunst och af
mångas bifall, hvilka gladde sig åt den mycket lofvande framtidsmannen, 
nedstörtas han hastigt och på svekfullt sätt i fångenskapen. 
Förflyttad ifrån Sten Stures hof till Kallö slott i Danmark<footnote>År 1518, då Gustaf Erikson, gifven såsom gisslan åt K. Christian, emot tro och lofven bortfördes fången till Danmark och öfverlemnades åt Herr Erik Banér på Kallö. </footnote>,
hörer han der öfvermodets hån emot sitt fädernesland och fiendens
anslag, dem han, sjelf fången, saknar all möjlighet att motarbeta.
Overksamheten måste varit olidelig för en själ, der verksamhetsbegäret 
var omätteligt och nu så mycket fanns, som uträttas borde.
Också blef den pinan för svår, fången bröt sin fångenskap och
flydde. — Nu följer flykten igenom Danmark och norra Tyskland,
vistelsen i Lübeck<footnote>Hösten 1519 — våren 1520. </footnote>, åter en tid af ångest. Overksam är han icke
nu, men vanmägtig. Han äter nådebröd. Han vet icke, hvilken
dag de styrande i Lübeck kunna finna sin vinst vid att utlemna
honom i fiendens våld, af hvilken han sökes, och under denna tid
förnimmer han, att Sten Sture har kämpat sin sista strid, har dött<footnote>I början af år 1520. </footnote>
och Sverige är fallet i sin fiendes våld. — Hemkommen omsider på
fäderneslandets mark, möter han blott de räddes förtviflan, förräderiets 
stämplingar och, der bättre vilja fanns, dock split och förvirrade 
rådslag. I landets hjerta står fiendens här, Stockholm, belägradt,
försvarar sig ännu, men försvaret, buret af hjeltinnans kraft,
Christina Gyllenstjernas, är dock endast hjeltemodets dödskamp. Eho
som grep honom sjelf kunde derpå förtjena en penning och de
mägtiges gunst, ty belöning var lofvad åt den som tog Gustaf Erikson.
Redan i Kalmar, i hvars grannskap han landsteg, räddades med
möda hans lif. Det är nu som han vandrar genom södra och
medlersta Sverige och talar till folket förgäfves. — Under tiden faller
Stockholm, hösten förflyter medan Gustaf i djup enslighet på
Räfsnäs gård i Södermanland rufvar på tankar och rådslag, dem han
synes haft svårt att reda för sig sjelf. Åtminstone dröjer han länge
innan han griper det yttersta medlet<footnote>Gustaf vistades i stillhet ifrån September till inemot November månad. </footnote>. Men bud kommer om
blodbadet i Stockholm, den sista stunden hotar att slå för Sverige och
mången trodde att den var slagen. Då tänker Gustaf Erikson, att
den magt, som uppehåller verlden, väl ock förmår att slå den starke
till stoft och gifva seger genom den värnlöses arm.

Med sådan tanke vandrar Gustaf Erikson till Dalarne. Hvarföre 
just hit? Emedan här i Dalarne var på den tiden den svenska
frihetens verkstad. Härifrån hade Engelbrecht gått ut och här fanns
en allmoge, kanske den djerfvaste i Sverige, den som hade häft
sig, väldigare än någon, under den förflutna, stormuppfyllda tiden.
Dalarnes land var den tiden såsom en grufva, der mannamod och
dugande kraft kunde brytas ut, och pil och stridsklubba var
tillhands i stugorna om någon herre kom och talade om förtryck af
främlingar och huru Sveriges folk föraktades.

Må K. Gustaf vittna sjelf om sin dalafärd. Det har funnits
ibland stora ögonblick i Sveriges historia en stund, då Gustaf Wasa,
en gammal Konung, rik och mäktig, lutande emot sin graf, gifver
välsignelsens farväl åt Sveriges folk. Då ser han tillbaka på sitt
flydda lif och täljer det lifvets under. Han talar om huru han
”måste i skog och öde fjell sticka sig undan för fiendernas
blodtörstiga svärd och ej kunde sig den ära föreställa att han skulle
vara man att fördrifva slik mägtig herre”, som Kung Christian var.
”Men” — säger han — ”Gud dref verket och gjorde mig till sin
underman, på hvilken Hans allsmägtighet skulle uppenbar varda”<footnote><i><b>Fryxell:</b></i> Berättelser, T. III. 220.  <i><b>Strinnholm:</b></i> Sveriges historia i sammandrag. T. III. 454.  <i><b>Geijer:</b></i> Svenska folkets historia i Saml. Skr. Afd. II. T. III. 161. </footnote>.

Besinne man det verket, hvars underman han blef! Om Gustaf
Wasa hade drunknat när isen brast under honom på elfven emellan 
Wika och Thorsång, eller om han blifvit fången i förräderiets
nät på Ornäs; om den trogna qvinnan Barbro Stigsdotters mod
hade svikit eller Sven Elfsons fyndiga klokhet icke hade afledt
förföljarenas spår, när fienden redan var öfver honom<footnote>Då han, gömd i halmlasset, sårades af ett spjut, hvarmed halmen genomborrades af de förföljande spejarena. </footnote>: eller om han
hade frusit ihjäl under furan på Leksandsskogen; eller om bönderne
i Marnäs med sin välvilja icke hade varit till hands att lifnära
honom, der han låg, sårad<footnote>Af spjutstygnet som träffade honom, gömd i halmlasset. </footnote>, ute i vildmarken; eller om källaren
här vid Utmeland icke hade funnits för att skyla honom, eller om
den blifvit stängd af vankelmodet eller förräderiet, i stället att den
öppnades och dess ingång doldes af en Moraqvinnas trohet — huru
hade väl då Sverige sett ut under de trehundrade år, som efter den
tiden förflutit? Det veta vi ej, ty oberäknelig är Försynens
rikedom på medel, men det veta vi, att Gustaf Wasas arm och hjerta
var det medel, som Försynen valde: och, menniskors ögon, deras,
som då lefde, och deras, som nu forska i häfderna, huru det gick 
till för svenska folket att kämpa med döden, men dock blifva vid
lif, de kunna icke spana, att detta har kunnat ske genom något
annat medel. Hela Sveriges framtid, dess sista hopp gömdes en
gång i Utmelands källarhvalf, det kunde hafva förgåtts derstädes,
men att det icke förgicks utan räddades just der, fördenskull har
den platsen blifvit vald att förvara minnesvården. — Den är dock
i dessa nejder ej ensam om minnets ära. Nära härintill ifrån Mora
strand gick befrielsen ut<footnote>Gustaf Wasa visar sig i Dalarne först vid Rankhyttan, så vid Ornäs. Det var under vägen emellan dessa ställen som han var i fara att drunkna i den s. k. 
Lillelfven i Wika eller Thorsångs socken. Efter vistelsen på Ornäs, följer färden till Svärdsjö, derunder Gustaf skall varit inne i Korsnäs- eller Sandvikshyttorna samt i Åkersgården i Bengtsheden en half mil ifrån Svärdsjö kyrka. Ifrån Svärdsjö prestgård och Isala by gick vägen till Marnäs och vidare till Lungsjö ån, hvarest han hvilade under den kullfallna furan. Stället skall vara beläget inom Leksands rå. Derifrån begaf sig Gustaf till den efter honom så 
kallade Kungshögen på Åsby fjerdingsmark i Leksand samt vidare inåt Rättviks socken till Jerdsjö by och slutligen till Rättviks kyrka. Derefter uppträder han i Mora, döljer sig i Utmelands källare samt äfven under en bro vid Morkarleby, talar på Mora strand och begifver sig sedan till Lima. Uppgifter finnas att han under den färden intagit nattqvarter i en gård kallad Storhols-holn eller Storjons-holn inom Lima socken, samt äfven i Sälens by och att han skall varit inne i en gård inom Oxbergs by i Mora, samt tagit vägen emellan Oxberg och Gopshus och vidare förbi Efvertsberg. Men den väg han då färdades ifrån Mora till Wester-Dalarne måste dock hafva till största delen gått fram genom de vildaste ödemarker, hvarest han visst kunde vara utsatt för den yttersta nöd. — Omkring slutet af November månad 1520 måste Gustaf hafva anländt till Rankhyttan och vid fastlagstiden följande året hade allt detta tilldragit sig. Då bryter han upp med Dalkarlarne och frihetskriget begynner. </footnote>.

Men först i sista timman. Det profvet var Gustaf Wasa
förelagdt, att bringas till undergångens yttersta gräns, förrän hoppets
gnista tändes. Han talar på Mora strand, men ingen hand lyftes
att stå honom bi. Då flyr han till de yttersta obygder. Försöket
var gjordt att väcka den svenska frihetens ande, men detta försök
var misslyckadt. Föreställe man sig honom nu, då han irrar
omkring i ödemarken ibland björnarnes iden och tänker på sin
ungdoms krossade lycka och på ett förloradt fädernesland. Hvaraf han
lefde under dessa dagar i skogen under kallaste vintern, det vet
Gud allena. Men under den tiden mognar det frö, som såddes när
han talade på Mora strand. Nya skildringar af tyranniets hela
gräslighet hade kommit till Dalarne<footnote>Med Lars Olofson och Jon Mikelson till Nederby. </footnote>. Då träffas han slutligen långt
bort vid Sälens by i Transtrands socken af skidlöpare ifrån Mora<footnote>Deras namn voro Engelbrecht och Lars i Kettelbo. </footnote>,
de der sökte honom med bud, att nu voro Dalkarlarne redo, de
hade besinnat sig. Men om desse sändningabud icke hade träffat
honom, om de hade kommit försent eller om de hade omfarits med
honom, då hade Gustaf varit borta utom Sveriges gräns: ho vet om
han sedan kunnat återvända? Här var ögonblicket, då Sveriges öde
vände sig.

Detta, att Dalarnes män voro de förste, som följde Gustaf Erikson, 
detta ställer Dalarnes land och folk i ett eget förhållande till
Gustaf Wasas minne. Ibland Sveriges bygder är ingen så nära
förbunden med detta minne som Dalarne. Och förbindelsen blifver
blott ännu närmare genom den motsats, som eger rum emellan
Gustaf Erikson och Dalkarlarne samt Konung Gustaf och samma
folk. Här, hvarest grunden lades för Gustafs thron och för
Sveriges lycka, blef sedermera ofredens härd der upprorsandar svärmade.
Dalkarlen, otålig för förtryck, var också otålig för ordning; stolt 
genom minnet af djerfva bedrifter tog han gerna ut sin fulla del
och väl mera af svenske mäns beslutande rätt om Sveriges öden;
misstänksam, såsom han var, ty han hade lidit åtskilligt under den
förflutna tiden, och föga underkunnig om de förhållanden, som
bundo Konungens arm, var han lätt färdig att skylla honom för
tidens trångmål, dem kunglig magt ej var tillräcklig att hastigt bota.
Konung Gustaf var rik på fiender; stämplingarnes nät spunnos
omkring en thron, som förmätenheten kunde tro sig om att störta,
likasom man förr hade varit van att kasta Konungar och
Riksföreståndare upp och ned. Till Dalarne vände sig stämplingarne, ty
der fanns ett kraftigt slägte, med hvars armar mycket kunde göras,
och ett lättroget, som kunde förledas. Förtalet snärjde ett i grunden 
trofast folk. Det är lärorikt att se, när man studerar historien
om dessa daluppror, huru Gustaf Wasa och de ibland Dalkarlarne,
som satte sig upp emot honom, ofta menade detsamma, och ofreden 
endast kom af missförstånd. Men slutligen blifver der klarhet
och frid. Under den sista stora uppresningen, den af Smålands
bönder, med Nils Dacke, resa sig Dalkarlarne åter men denna gång
till Konungens bistånd. Allt detta, kamratskapet i frihetsstriden,
ofreden sedermera och huru de omsider lärde sig förstå hvarandra,
detta sammanbinder Dalarnes och Gustaf Wasas minnen på ett
sådant sätt, att dessa minnen äro sinnebilder af Sveriges. Om Gustaf
Wasa och svenska folket på hans tid hafva gifvit exemplet, huru
Sveriges Konungar och folk hafva sträfvat med hvarandra, outtröttelige, 
i vänskap och i missförstånd, i onda dagar och i goda, så
är detta exempel ingenstädes klarare än uti historien om Konung
Gustaf och hans Dalkarlar.

Dock ega Dalarne ej detta minne för sig allena. Likasom
den minnesvård vi se framför oss är upprest icke af Dalarne
ensamt, men af Sveriges barn ifrån olika bygder, så är den också
egnad åt hela Sveriges fader. Ifrån den dag, då efter Dalkarlarnes
seger vid Brunbäck, Gustaf Wasa bryter ned öfver Mälarslätten,
vidgar sig bragdernas fält. Drabbningen vid Westerås, vid Upsala,
vid Läby, striderna omkring Stockholm och hvad mera af långt
och mödosamt arbete, som frihetskrigets historia förtäljer, allt detta
var, om äfven i de tidigaste af dessa händelser Dalkarlarne hade 
en hufvudsaklig andel, dock ett gemensamt arbete för dem och för
andra bygders folk. Sveriges befrielse var hela svenska folkets verk<footnote>Uppbrottet ifrån Mora begynner med ett tåg till Kopparberget, hvarest kronans
uppbörd tages i beslag och utländskt köpmansgods plundras. Derefter följer ett
nytt tåg till Kopparberget, hvarunder denna del af Dalarne förenar sig med
Gustaf. Sedermera begifver han sig till Helsingland och Gestrikland för att ”resa”
dessa landskaper. Under hans frånvaro vinna Dalkarlarne under befäl af Peder
Svensson i Wibberboda sin seger vid Brunbäck eller Utsund öfver Gustaf Trolle
m. fl. Återkommen till Dalarne anträder Gustaf sitt stora tåg nedåt Westmanland 
och vidare genom Upland till Stockholm. Härunder förefalla striderna vid
Westerås, Köping, Upsala, Läby. Belägringen för Stockholm räcker i två år
under vexlande lycka och motgång. Under tiden belägras och eröfras de
befästade slotten, Westerås, Nyköping, Stegeborg m. fl. och sist Kalmar. På
herredagen i Wadstena 1521 förenar sig södra Sverige med Gustaf. Sjelf färdas han
af och an emellan de särskildta lägren. Slutligen utvidgar sig kriget äfven till
anfall emot Blekinge och Bohus län, som eröfras. Midsommaraftonen 1523
intågar Gustaf i Stockholm, då redan utvald Konung. Kort derefter fördrifves
fienden äfven ifrån Finland. För öfrigt får i frihetskrigets historia äfven
ihågkommas den nytta, som Gustaf hade af utländskt krigsfolk. </footnote>.
Deremot är det med en egen innerlighet som svenska folket sluter
sig till Gustaf Wasas minne, ty det hörer oss allena till. Konung
Gustaf var svensk, ej blott till börd, till tänkesätt och hjerta, men
hans lefnads hela verksamhet var sluten omkring Sverige. Hans
store sonson, Konung Gustaf II Adolf, sin farfar lik i dygd och
hjeltestorhet, hörer icke till oss så uteslutande. Ej Sverige blott,
men Europa var hans bragders bana och hans ärestod kan resas
äfven af främmande händer. Men Gustaf Wasas minne är vår
egendom, den vi med ingen dela. Med undantag af den tid, då han
vistades i Danmark och på flyende fot i Lübeck, såg han aldrig
något annat land än fäderneslandet. Föga bevandrad i lärdomens
verld och ej mycket riktad af den erfarenhet, som umgänget med
främmande folkslag skänker, skulle han, förflyttad till de lysande
hofven på hans tid, t. ex. Tyska Kejsarens eller Konungens i
Frankrike, troligen förefallit såsom en undersam varelse. Men hos oss
var han hemmastadd: Sverige var hans verld, för dess behof var
han fullt utrustad och ingen minnets bild kan stå närmare till
svenska hjertan, ty ingen bär de svenska dragen renare och ingen
Svensk har funnits, som så har i sin själs djup sammanpressat
svenska folkets ande.

Sådan var han i sin ungdom, när ”med Gud och Sveriges
allmoge” han frälsade sitt land. Sådan blef han under tidens
vexlingar. Dessa funnos i hans lif, ovanligt stora. Här är åter
lärdomen af Gustaf Wasas lefnad, huru allt är förgängeligt, storhetens
glans uppgår ur olyckans yttersta djup, men sveper sig åter i sorg.
Flyktingen på skogen blef en af de rikaste och väldigaste regenter,
som burit Sveriges krona. Hans senare regeringstid visar bilden af
en Konung, i det hela lyckosam, en lysande, en praktfull
herrskare, han samlar skatter, han bygger slott och fästen, han rustar
flottor på hafvet och Konungen af Danmark bestiger blott med hans
hjelp sin thron. Men emot slutet af sitt lif är han djupt olycklig.
Betraktar man honom då, så blandar sig med vördnaden för den
vise också en känsla af ömt deltagande för den gamle, ty der ligger
ett dystert drag öfver bilden. Fred är nu ibland folket, men ofred 
i Konungens hus. Den bittraste ibland sorger fräter på hans hjerta.
Barnens brott och dårskap förbittra hans sista dagar och han dör
med mörka aningar för Sveriges framtid.

Men har då icke Gustaf Wasas minne äfven sjelf någon mörk
sida? Månne ej en oblidkelig sanning finner fel med ett och annat,
som han gjorde? Det bör bekännas att så var. Den som verkligt
värde eger bekänner gerna mensklig svaghet: af sådan bekännelse
har Gustaf Wasa sjelf gifvit mer än ett exempel<footnote>Så, utom vid andra tillfällen, i det ofvan anförda afskedstalet till Rikets Ständer. </footnote>. Den som
ingen ära har, kan söka smickrets. För Gustaf Wasa behöfves ej
att tigga större heder än han rättsligen förtjenar. Det hände att
han frestades af menniskors ondska att vedergälla ondt för ondt
och någon gång förvirrade sig rätt och orätt för hans blick. Kaste
stenen ho som renan är! Den som söker grandet i den gamles öga,
fråge han sig sjelf: skulle svenska folket nu vilja hafva ogjordt det
som Gustaf Wasa gjorde? befrielsen ogjord? reformationen? arfföreningen? 
Hundradetal af år hafva gått sin gång öfver gerningsmannens 
graf och de åren hafva lärt oss hvad hans gerningar betydde,
vi bygga och bo, vi lefva och förkofra oss, vi hafva stigit och vi
stiga framåt, uppåt, i bildning och i välstånd på den grund han
lade. Hvad ondt och dåligt, som Gudi klagadt! i Sverige finnes,
det har vuxit såsom ogräs i trots af Gustaf Wasas lärdom. Oss
höfves icke att mästra välgöraren. Intet menskligt verk har funnits,
der slagg ej blandat sig med guldet, men finnes malmen ren i
hjertat, så faller slaggen undan för den blick, som ser det hela.
Mensklig brist fördunklar icke minnets everldliga heder.

Gammalt är detta minne och vi hoppas dock, att det skall vara
ungt ännu, ej blott att det lefver ungdomsfriskt i denna dag, den
trehundrade årsdagen af den store fadrens död, men att många
sekler, så många, som för svenska folket återstå att täljas, skola gå till
evigheten medan detta minne lefver. Den tid, då det förglömmes,
är icke värd att gifva sjelf ett minne åt sin eftertid.

Oss skall det öfverlefva; vården, som nu skall invigas, kan
dela förgängelsen, men vi hoppas gerna för densamma den längsta
framtid, att under tidehvarf, som komma, taflorna derinne skola tala
sitt tysta språk om svensk trohet, som frälsade sitt land, medan
på samma gång de bära sitt vittnesbörd till efterverlden, att på
Konung Carl den Femtondes tid Sveriges Konung och folk,
förenade, buro vördnadens gärd för svensk medborgaretrohet och
Konungadygd, gifvande dermed exemplet, att på deras tid den troheten
och den dygden lefde i Sverige, närd och stärkt af lärdomen från
Gustaf Wasas lif. Sveriges Konung fästade med egen konsterfaren
hand på duken en bild af rik betydelse i minnets tempel, som af
svenska händer byggdes.

*
</chapter>

<chapter name="Noter">
<h2>Noter.</h2>
<table o>
<td r>1)<td>Geijer.
<td r>2)<td>År 1518, då Gustaf Erikson, gifven såsom gisslan åt K. Christian, emot tro
och lofven bortfördes fången till Danmark och öfverlemnades åt Herr Erik Banér
på Kallö.
<td r>3)<td>Hösten 1519 — våren 1520.
<td r>4)<td>I början af år 1520.
<td r>5)<td>Gustaf vistades i stillhet ifrån September till inemot November månad.
<td r>6)<td><i><b>Fryxell:</b></i> Berättelser, T. III. 220.  <i><b>Strinnholm:</b></i> Sveriges historia i
sammandrag. T. III. 454. <i><b>Geijer:</b></i> Svenska folkets historia i Saml. Skr. Afd. II.
T. III. 161.
<td r>7)<td>Då han, gömd i halmlasset, sårades af ett spjut, hvarmed halmen genomborrades
af de förföljande spejarena.
<td r>8)<td>Af spjutstygnet som träffade honom, gömd i halmlasset.
<td r>9)<td>Gustaf Wasa visar sig i Dalarne först vid Rankhyttan, så vid Ornäs. Det var
under vägen emellan dessa ställen som han var i fara att drunkna i den s. k. 
Lillelfven i Wika eller Thorsångs socken. Efter vistelsen på Ornäs, följer
färden till Svärdsjö, derunder Gustaf skall varit inne i Korsnäs- eller 
Sandvikshyttorna samt i Åkersgården i Bengtsheden en half mil ifrån Svärdsjö kyrka.
Ifrån Svärdsjö prestgård och Isala by gick vägen till Marnäs och vidare till 
Lungsjö ån, hvarest han hvilade under den kullfallna furan. Stället skall vara
beläget inom Leksands rå. Derifrån begaf sig Gustaf till den efter honom så 
kallade Kungshögen på Åsby fjerdingsmark i Leksand samt vidare inåt Rättviks
socken till Jerdsjö by och slutligen till Rättviks kyrka. Derefter uppträder 
han i Mora, döljer sig i Utmelands källare samt äfven under en bro vid
Morkarleby, talar på Mora strand och begifver sig sedan till Lima. Uppgifter finnas 
att han under den färden intagit nattqvarter i en gård kallad Storhols-holn eller
Storjons-holn inom Lima socken, samt äfven i Sälens by och att han skall varit 
inne i en gård inom Oxbergs by i Mora, samt tagit vägen emellan Oxberg och
Gopshus och vidare förbi Efvertsberg. Men den väg han då färdades ifrån 
Mora till Wester-Dalarne måste dock hafva till största delen gått fram genom
</table>
<table o>
<td><td>de vildaste ödemarker, hvarest han visst kunde vara utsatt för den yttersta
nöd. — Omkring slutet af November månad 1520 måste Gustaf hafva anländt till Rankhyttan och vid fastlagstiden följande året hade allt detta tilldragit sig.
Då bryter han upp med Dalkarlarne och frihetskriget begynner.
<td r>10)<td>Med Lars Olofson och Jon Mikelson till Nederby.
<td r>11)<td>Deras namn voro Engelbrecht och Lars i Kettelbo.
<td r>12)<td>Uppbrottet ifrån Mora begynner med ett tåg till Kopparberget, hvarest kronans
uppbörd tages i beslag och utländskt köpmansgods plundras. Derefter följer ett 
nytt tåg till Kopparberget, hvarunder denna del af Dalarne förenar sig med
Gustaf. Sedermera begifver han sig till Helsingland och Gestrikland för att ”resa” 
dessa landskaper. Under hans frånvaro vinna Dalkarlarne under befäl af Peder
Svensson i Wibberboda sin seger vid Brunbäck eller Utsund öfver Gustaf Trolle 
m. fl. Återkommen till Dalarne anträder Gustaf sitt stora tåg nedåt Westmanland 
och vidare genom Upland till Stockholm. Härunder förefalla striderna vid 
Westerås, Köping, Upsala, Läby. Belägringen för Stockholm räcker i två år
under vexlande lycka och motgång. Under tiden belägras och eröfras de 
befästade slotten, Westerås, Nyköping, Stegeborg m. fl. och sist Kalmar. På
herredagen i Wadstena 1521 förenar sig södra Sverige med Gustaf. Sjelf färdas han 
af och an emellan de särskildta lägren. Slutligen utvidgar sig kriget äfven till
anfall emot Blekinge och Bohus län, som eröfras. Midsommaraftonen 1523 
intågar Gustaf i Stockholm, då redan utvald Konung. Kort derefter fördrifves
fienden äfven ifrån Finland. För öfrigt får i frihetskrigets historia äfven 
ihågkommas den nytta, som Gustaf hade af utländskt krigsfolk.
<td r>13)<td>Så, utom vid andra tillfällen, i det ofvan anförda afskedstalet till Rikets Ständer.
</table>

<img></img>
</chapter>
