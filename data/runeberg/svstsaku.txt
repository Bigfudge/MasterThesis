SVENSK
STATS- OCH SAMHÄLLSKUNSKAP

LÄROBOK
FÖR
REALSKOLAN OCH HÖGRE FOLKSKOLOR

AV
EMIL HILDEBRAND

ANDRA ÖVERSEDDA UPPLAGAN

STOCKHOLM
P. A. NORSTEDT & SÖNERS FÖRLAG
STOCKHOLM 1909
KUNGL. HOFBOKTRYCKERIET, IDUNS TRYCKERI A.-B.   <i>091787</i>

FÖRORD TILL FÖRSTA UPPLAGAN.

Föreliggande lilla lärobok är närmast avsedd för 
realskolan och söker motsvara vad som i kursplanen för denna
skola angivits som undervisningens mål på detta område. En
särskild avdelning har följaktligen ägnats åt samhällsläran i
inskränkt mening i syfte att meddela några upplysningar om
vår tids sociala och ekonomiska förhållanden. Framställningen
är mycket kortfattad. Jag har trott mig finna, att på
ifrågavarande stadium och för en ålder av 14 eller 15 år det icke
lönar sig att ingå i detaljer eller undantagsförhållanden vare
sig i fråga om statsskick, förvaltning eller andra områden.
Enskildheterna t. ex. i fråga om den svenska statsregleringen
eller den svenska stats- och kommunalförvaltningen torde
knappast med fördel eller framgång på detta stadium kunna
meddelas, och de läroböcker, som för närvarande finnas, ha
synts mig vara väl detaljrika och väl svåra för sitt ändamål.
Skulle tiden så medgiva, lär i övrigt hinder ej möta för
en intresserad lärare att till lärobokens ledtråd här och var
anknyta en fylligare framställning.

I avseende på uppställningen och urvalet av lärostoffet
har jag haft mycken nytta av ett danskt arbete av motsvarande 
slag, P. Munchs »Lille lærebog i samfundkundskab».

Stockholm i september 1907.

<tab><tab><tab><i>Emil Hildebrand.</i>

*

FÖRORD TILL ANDRA UPPLAGAN.

I denna andra upplaga ha de senast timade förändringarna
blivit iakttagna, några få tillägg ha gjorts, och den språkliga
behandlingen har reviderats. I övrigt är framställningen
oförändrad.

Stockholm i augusti 1909.

<tab><tab><tab><i>E. H.</i>


Statsskicket.

1.   Om staten i allmänhet.

Det ligger i människornas natur att leva i
samhällen till ömsesidig hjälp och med gemensamma
uppgifter, men någon högre utveckling kunna ej
samhällena nå, förrän deras medlemmar fått fasta
bostäder. Inom dessa samhällen utvecklade sig
småningom vissa rättsbegrepp, som gällde förhållandena
medlemmarne emellan och avsågo att ordna samlivet, 
så att den ene i sin verksamhet ej trädde den
andre för nära eller genom övervåld och orättrådighet
skadade honom. Man enades om vissa rättsgrundsatser, 
som småningom sammanfördes till <i>lagar</i>.
Men det behövdes också en ledning av gemensamma
angelägenheter eller av verksamheten för ömsesidigt
väl, och så uppstod en <i>styrelse</i> eller regering, som
man var angelägen att anförtro åt de klokaste eller
mäktigaste. Ett dylikt samhälle med fasta bostäder
inom ett begränsat geografiskt område med vissa
skrivna eller oskrivna lagar under en gemensam
styrelse bildade slutligen ett <i>rike</i> eller en <i>stat</i>. Det
fanns i början i olika delar av världen många små
riken, men med tiden förenades dessa flerstädes
till de stora stater, som vi numera känna. Invånarne, 
som ursprungligen voro av samma härstamning 
och talade likartat språk, bildade ett <i>folk</i> eller
en <i>nation</i>, men folken ha genom inflyttningar 

undergått större eller mindre uppblandning, och
erövringar ha stundom medfört stora förändringar, så
att somliga stater kommit att inrymma flera olika
folkslag. Sverige är emellertid i detta hänseende
en mycket enhetlig stat. Med undantag av några
tusen finnar och lappar samt ett mindre antal judar
utgöra vår tids svenskar en rätt oblandad nationalitet. 
Flertalet svenskar bo också i Sverige; endast
i Finland och i Nordamerika förekomma utom vårt
lands gränser svenskar i någon större mängd.

Rätten att bestämma och tillämpa lagarna samt
i övrigt att leda samhällets verksamhet för dess 
gemensamma bästa kallas <i>statsmakten</i>. Sättet för
statsmaktens utövning har växlat på olika tider och
hos olika folk. Det har funnits och finns olika
<i>statsskick</i>. Av ålder har man indelat staterna i
<i>monarkier</i> och <i>republiker</i>. I somliga monarkier
-- monarki betyder egentligen enherradöme -- tillhör 
hela statsmakten en enda person, monarken.
Där råder envälde, såsom fallet under århundraden
och intill senaste tid har varit i Ryssland. Numera 
är i de flesta monarkierna, i somliga såsom i Sverige 
och England sedan lång tid tillbaka, statsmakten 
delad mellan monarken, kejsaren eller konungen,
såsom han vanligen kallas, och en riksdag. Man
brukar kalla sådana monarkier <i>konstitutionella</i>. I
republikerna tillhör den egentliga statsmakten folket
och utövas under växlande former genom dess valda
ombud, en riksdag eller folkförsamling, men en 
<i>president</i> brukar utses för en viss tid att stå i spetsen
för styrelsen och representera statens enhet samt är
stundom utrustad med ganska stor makt.

Bestämmelserna om statsmaktens utövning 
bruka numera sammanfattas i lagar, antingen en enda,
<i>författningen, konstitutionen, grundlagen</i>, eller 
såsom i Sverige i flera <i>grundlagar</i>.


I alla välordnade stater gäller, att det allmänna
bästa går före det enskilda, och staten kräver av
invånarne eller medborgarne för sina uppgifters
fyllande lydnad, medverkan och uppoffringar. Först
och främst har staten att bereda invånarne <i>rättsskydd</i>,
att förekomma eller straffa våld och sörja för att 
tvister kunna avgöras på fredlig väg inför domstolar.
För allmän ordnings upprätthållande utövar staten
<i>polismakt</i>.

Flera självständiga stater bestå sida vid sida.
Förhållandet mellan dem är föremål för den <i>utrikes
politiken</i>. Det händer vidare, att den ena staten 
griper till vapen mot den andra, och fördenskull behövs
<i>försvarsväsen</i>.

Staten upptager ett visst geografiskt område.
Såväl i medelpunkten eller huvudstaden som i de 
olika delarna behöver staten organ för sina uppgifter.
Dessa organ kallas ämbetsverk och ämbetsmän och
de sköta den <i>civila</i> (borgerliga) förvaltningen.

För sina ändamål påkallar staten invånarnes
medverkan. Denna lämnas dels genom personlig
tjänst, t. ex. värnplikt, dels genom <i>skatter</i>, vanligen
i form av penningar. För skötseln av dessa, 
liksom av den egendom staten kan äga, behöves en 
särskild förvaltning, <i>finansförvaltning</i>.

Det kan finnas åtskilliga andra områden för
statsmaktens ingripande. I de flesta europeiska 
länder är <i>kyrkan</i> nära förenad med staten. Det är 
vidare vanligt, att staten i större eller mindre 
utsträckning tar om hand <i>undervisningsväsendet</i> och den 
<i>andliga odlingen</i>, likaså vissa områden av den 
<i>materiella odlingen</i>, samfärdsmedlen, främjande av handel
och näringar, men här finns utrymme för mycken 
enskild verksamhet. Det händer till och med, att staten
förbehåller sig uteslutande rätt till en viss verksamhet; 
så är i Sverige fallet med <i>postväsendet</i>.


I våra dagar, i motsats till åsikterna i mitten av
1800-talet, yrkar man på statens ingripande även på
annat sätt lör invånarnes välbefinnande och för ord-
nande av förhållandet mellan olika klasser, så i fråga
om affärslivet, i fråga om arbetare och arbetsgivare
o. s. v. Staten tager sig i våra dagar allt större makt.
I somliga stater utföras de flesta offentliga 
uppgifter genom ämbetsmän, som direkt lyda under 
regeringen. Sådana stater kallas <i>centraliserade</i>. I 
andra överlämnas åt invånarne själva att sköta vissa
allmänna angelägenheter, som ej angå hela riket; där
råder i större eller mindre mån <i>decentralisation</i> eller
<i>självstyrelse</i>. Självstyrelsen utövas inom de smärre
områden inom staterna, som kallas <i>kommuner</i> (se 
vidare sid. 24).


2.   Sveriges statsskick.

Grundlagarna äro i Sverige fyra, <i>regeringsformen 
av 1809, riksdagsordningen av 1866, successionsordningen</i> 
(tronföljdsordningen) <i>av 1810 och tryckfrihetsförordningen 
av 1812</i>. Alla ha de emellertid
undergått åtskilliga förändringar, och de mest 
genomgripande ha 1909 skett med riksdagsordningen. Den
viktigaste är regeringsformen, som under svåra
inre och yttre förhållanden, efter Gustav IV Adolfs
avsättning, medan fiender samtidigt från olika håll
hotade vår självständighet, på en överraskande kort
tid uppgjordes, med så stor måtta och försiktighet,
att dess huvuddrag ännu i dag bestå. Största förtjänsten 
av dess avfattande tillskrives en den tidens
statsman, Hans Järta. Den är numera den äldsta
skrivna författningen i Europa, och den dag, då den
trädde i kraft, den <i>6 juni 1809</i>, är betydelsefull i vår
historia. Sveriges författning hår liksom Englands
framgått ur en fullt självständig utveckling på nationell grund.
Regeringsformen icke endast ordnar själva
statsmaktens utövning, den tryggar även vissa
medborgerliga rättigheter, såsom <i>säkerhet till person och
egendom, rättsskydd, samvetsfrihet</i> och <i>tryckfrihet</i>.


Konungamakten.

Sverige är ett av de äldsta konungariken i
Europa, och konungamakten är ärftlig på manssidan.
Konungen skall vara av den rena evangeliska eller
luterska läran. Den av den kungliga familjen, som
bekänner sig till annan religion, är utesluten från
tronföljden. Detsamma gäller om prins, som gifter sig
utan konungens samtycke eller med enskild mans
dotter. Skulle konungaätten utslockna, väljer riksdagen
nytt konungahus.

Konungen och tronföljaren äro myndiga vid
fyllda 18 år. Detsamma gäller även om tronföljarens
äldste son.

Till konungen, den kungliga familjen och de
kungliga slottens underhåll anslås av riksdagen en
årlig summa, som för närvarande uppgår till icke
fullt 1 1/2 million kr.

Konungen skall styra riket, i hans namn utövas
högsta domsrätten, han äger benådningsrätt, stiftar
lag tillsammans med riksdagen och äger även en viss
självständig lagstiftningsmakt. Han är personligen
oansvarig.

Riksstyrelsen utövas på följande sätt.
Konungen, är det stadgat, äger att allena styra riket, men
han är skyldig att höra <i>ansvariga</i> rådgivare eller
ett <i>statsråd</i>. Statsrådets medlemmar eller
statsråden utnämnas av konungen. De äro f.n. elva till
antalet. En av dem kallas <i>statsminister</i> och utövar det
största inflytandet. Åtta av statsråden äro chefer
för var sin avdelning av regeringsärendena eller var
sitt <i>departement</i> (se vidare sid. 22). Chefen för
utrikesdepartementet kallas minister för utrikes
ärendena, de övriga (utom statsministern) kallas för
statsråd (i dagligt tal kallas alla departementscheferna
»ministrar»).

Departementscheferna föredraga ärendena inför
konungen, som därefter fattar beslut. Besluten
(lagar, förordningar o. s. v.) uppsättas skriftligen och
skola undertecknas av konungen och den
föredragande departementschefen. Statsråden äro ansvariga
inför riksdagen för sina råd. Den föredragande är
skyldig att vägra sin underskrift, om något
konungens beslut skulle befinnas vara olagligt, och beslutet
kan då ej utfärdas.

Statsrådet brukar sammanträda en gång i
veckan (konungen »håller statsråd»). I viktiga frågor
skola alla statsråd vara närvarande, i mindre viktiga
åtminstone fyra. Statsrådens yttranden och själva
besluten upptecknas i ett »protokoll»
(statsrådsprotokollet). Konungen såsom beslutande i statsrådet
kallas Kungl. Majestät (K. Maj:t har förordnat o. s. v.).

Konungens <i>domsrätt</i> är uppdragen åt en högsta
domstol, vars medlemmar kallas justitieråd och som
dömer i konungens namn. Högsta domstolen dömer
i brottmål och i tvister mellan enskilda, som dragas
inför domstol. Det inträffar emellertid ofta, att en
enskild person eller kommun finner anledning till
missnöje över någon offentlig myndighets beslut, över
vissa valförrättningar o. s. v. Man äger då rätt att
besvära sig hos högre myndighet och har hittills till
sist kunnat vända sig till K. Maj:t. För att befria
regeringen från den tidsödande behandlingen av
dessa <i>administrativa besvärsmål</i> har en annan högsta
domstol, en <i>regeringsrätt</i>, inrättats, som trätt i 
verksamhet 1909 och som, även den, dömer i konungens
namn. Medlemmarne kallas <i>regeringsråd</i>.

Är konungen sjuk eller reser han utrikes, blir
tronföljaren, om han är myndig, <i>regent</i>. Skulle
denne vara frånvarande eller på annat sätt hindrad, blir
hans äldste son, om han är myndig, regent; eljest
bildar statsrådet en s. k. <i>interimsregering</i>. Reser
konungen till avlägsnare delar av riket, tillsättes
i Stockholm en <i>tillförordnad regering</i>, bestående av
en prins eller ett statsråd som ordförande och tre
andra statsråd som medlemmar, men konungen kan
själv hålla statsråd var som helst i Sverige.


Riksdagen.

Riksdagen delar lagstiftningen med konungen,
bestämmer över statsutgifterna och äger
beskattningsrätt, utkräver ansvar av konungens rådgivare
samt kontrollerar rättsskipningen, statsförvaltningen
och statsmedlens användning.

Eiksdagen bestod ända till 1866 av fyra stånd,
adel, präster, borgare och bönder. Genom den av
L. De Geer framlagda nya riksdagsordningen blev
ståndsindelningen upphävd.

Riksdagen består numera av <i>två kamrar</i>, första
och andra kammaren, som äga lika makt och
myndighet. För ett riksdagens beslut fordras sålunda
båda kamrarnas samtycke. Besluten skola, om
någon yrkar det, fattas genom omröstning (votering).
Endast i fråga om statsutgifter, beskattning och
vissa därmed sammanhängande ärenden anställes,
om kamrarna fatta olika beslut, s. k. <i>gemensam
votering</i>, d. v. s. att rösterna för och mot i båda
kamrarna sammanräknas och beslutet utfaller efter
flertalets mening.
Riksdagsmännen väljas och valen ske dels 
<i>direkt</i>, dels <i>indirekt</i>. I direkta val kunna alla de
valberättigade deltaga. Vid indirekta val utövas
valrätten av vissa <i>valnämnder</i>, vilka antingen kunna
utses för tillfället eller också med valrätten förena
andra uppdrag. Valen ske inom olika områden, som
kallas <i>valkretsar</i>. För valrätt, liksom för valbarhet,
kunna vissa förmögenhets- eller inkomstvillkor vara
föreskrivna. Dylika villkor kallas <i>census</i><footnote>
I den romerska republiken betecknade <i>census</i> en periodvis
förrättad mantals- och skattskrivning, varvid medborgarne efter
förmögenheten fördelades i klasser.</footnote> eller
<i>penningstreck</i>.

Enligt hittills gällande men 1909 ändrade
bestämmelser sammansättas kamrarna på följande sätt.

Första kammaren består av 150 medlemmar,
som väljas av landsting och stadsfullmäktige i
städer, vilka ej deltaga i landsting (se nedan under
<i>kommunalförvaltningen</i>), för en tid av nio år.
Valkretsar äro sålunda landstingsområden och vissa
större städer. Valbara äro endast män, som fyllt
35 år, äga fastighet till ett värde av minst 80,000
kr. (taxeringsvärde) eller en årlig inkomst av
kapital eller arbete av minst 4,000 kr. och i tre år före
valet ägt sådan förmögenhet eller inkomst.
Medlemmarne ha intet arvode men kunna avsäga sig
uppdraget; för valbarhet erfordras icke att vara
bosatt inom valdistriktet. Så snart en ledighet
uppstår, väljes en ny medlem för nio år.

Medlemmarne av andra kammaren äro 230 till
antalet, 150 för landet och 80 för städerna.
Valkretsar äro <i>domsagor</i> (se under <i>rättsskipningen</i>) och
<i>städer</i>; mindre städer sammanslås till en valkrets.
Rösträtt eller valrätt tillkommer varje inom
kommunen bosatt, i dess angelägenheter röstberättigad
man (se nedan under <i>kommunalförvaltningen</i>),
som fyllt 21 år, äger fastighet av minst 1,000 kr.
taxeringsvärde eller på minst fem år arrenderar
jordbruksfastighet av minst 6,000 kr. taxeringsvärde
eller skattar för en årlig inkomst av minst 800 kr.
För att kunna väljas till medlem av andra kammaren
(valbarhet) fordras att ha fyllt 25 år och vara
röstberättigad. Medlemmarne väljas för tre år och skola
bo inom valkretsen; vart tredje år anställas nya val
till hela andra kammaren. Medlemmarne åtnjuta
arvode till ett belopp av 1,200 kr. och ersättning för
resa till och från riksdagen. De kunna ej avsäga
sig uppdraget utan att förete giltiga skäl.

*

Med <i>allmän rösträtt</i> brukar man mena, att alla
män, som uppnått en viss ålder, oberoende av
inkomst eller förmögenhet, äga valrätt till riksdagen
eller en avdelning av densamma. I Sverige har
sålunda hittills icke förekommit allmän rösträtt.
Förmögenhets- eller inkomstvillkoren ha visserligen i
och för sig icke varit höga, men icke desto mindre
saknade mer än hälften myndiga män rösträtt.
Under många år har därför från vissa håll yrkats på.
införande av allmän rösträtt. Mot förmögenhets- eller 
inkomstprincipen har uppställts personlighetsprincipen. 
I ett samhälle, där i övrigt frihet och
jämlikhet råder, borde ej rösträtten, enligt mångas
mening en allmänt mänsklig eller medborgerlig
rättighet, vara bunden av någon census. Arbetarne
bidraga även de till statens behov, de utgöra massan
av folket och borde därför få del av makten eller
hela makten. Man har å andra sidan hyst den
meningen, att rösträtten icke är någon medfödd rätt
utan ett offentligt uppdrag och att det tillkommer
staten att pröva, när tiden är inne för dess
utsträckning. Man har länge ansett, att arbetarne icke hade
förutsättningar för att rätt bedöma samhällets ofta
invecklade förhållanden och att, om de
huvudsakligen finge bestämma sammansättningen av riksdagen
eller en avdelning av densamma, de skulle ensidigt
tillgodose sina egna intressen. Emellertid började
man i Sverige på de flesta håll alltmera inse
nödvändigheten av och rättvisan i rösträttens
utsträckning eller att kalla även den stora mängden till
delaktighet i det politiska livets inflytande och ansvar.
Striden har i stället kommit att gälla <i>valsättet</i>. I
de flesta länder, vare sig de ha allmän rösträtt eller
icke, förekomma <i>majoritetsval</i>. En aldrig så liten
röstövervikt bestämmer utgången. Följden kan
bliva, att minoriteterna alldeles utestängas eller få
ett antal representanter, som alldeles icke
motsvarar deras styrka. Hela samhällsklasser
kunde, med allmän rösträtt, på vissa håll utestängas ur
riksdagen. Man har därför mångenstädes, så även i
Sverige, nedlagt mycket arbete på att utfinna ett
<i>proportionellt valsätt</i>, genom vilket antalet
representanter efter vissa matematiska grunder fördelas på de
olika meningsgrupperna i förhållande till deras
styrka. Striden har i Sverige under de sista åren
stått mellan anhängare av majoritetsval och
anhängare av proportionella val, och man har
därunder förts till yrkandet på tillämpning av
proportionell valmetod även för valen till första kammaren
och på utsträckning av valbarheten till denna
kammare. En kunglig proposition vid 1907 års riksdag
har omsider med vissa förändringar 1909 blivit
definitivt antagen (jämför nedan om
<i>grundlagstiftning</i>).

Enligt dessa bestämmelser skola kamrarna
bildas på följande sätt. <i>Första kammaren</i>, som 

fortfarande består av 150 medlemmar, väljes enligt 
proportionell metod av landsting och stadsfullmäktige
i större städer, och dessa valnämnder skola själva
utses genom proportionella val.
Landstingsområdena och de större städerna sammanslås till sex
grupper, inom vilka valen i tur och ordning
förrättas. En riksdagsman väljes för varje fullt tal,
motsvarande en etthundrafemtiondedel av rikets
folkmängd. Medlemmarne väljas för sex år, och
censusbestämmelserna hava nedsatts från 80,000 till 50,000
kr. taxeringsvärde på fast egendom och från 4,000
till 3,000 kr. inkomst, varjämte även medlemmarne
i första kammaren skola få arvode av 1,200 kr. och
resekostnadsersättning. I sammanhang därmed står
en väsentlig förändring i den kommunala
rösträtten (se nedan).

För valen till <i>andra kammaren</i>, vars
medlemsantal likaledes är oförändrat, indelas riket i 56
valkretsar. Vart och ett av rikets län, så ock
Stockholms stad, utgör en eller flera valkretsar. De
flesta städerna välja tillsammans med landsbygden,
och en riksdagsman väljes för varje fullt tal
motsvarande en tvåhundratrettiondedel av rikets
folkmängd. Valrätt tillkommer envar man, som året
före valet fyllt 24 år och därjämte för viss tid
uppfyllt honom åliggande skattskyldighet till stat och
kommun, fullgjort sin värnplikt m.m. av mindre
betydelse i detta sammanhang. För valbarhet kräves
valrätt. Valen ske proportionellt och förrättas i
varje kommun. Antalet riksdagsmän för varje
valkrets växlar från 3 till 7. Vid valen kan man
använda partibetecknade valsedlar eller också
valsedlar utan sådan beteckning. Valsedlarna ordnas i
grupper efter partibeteckningen; valsedlar utan
sådan förenas till den »fria gruppen». Inom varje
grupp bestämmes därefter ordningen efter vissa
grunder. Den grupp, som utvisar det högsta
röstetalet, erhåller för sin främste man första
riksdagsmannaplatsen. Därefter delas gruppens röstmängd med
2 och gäller sålunda endast hälften. Den av
grupperna, som nu utvisar högsta röstetalet, får den
andra riksdagsmannaplatsen, varpå dess röstetal
likaledes delas med två; den grupp, som nu visar
högsta röstetalet, får tredje platsen o.s.v. Har en
grupp fått två riksdagsmän, delas röstsumman med
tre o.s.v. -- man delar nämligen
röstsumman med antalet riksdagsmän en grupp
erhållit + 1. En valsedel förlorar med andra
ord i röstvärde i den mån sedelns kandidater blivit
valda, så att röstvärdet nedgår till hälften,
tredjedelen, fjärdedelen, allteftersom sedeln bidragit till
en, två, tre o.s.v. representanter. Väljes samma
person för två grupper, göres en särskild beräkning.
Antalet valmän kommer genom denna valordning att
mer än fördubblas. Valrätt och valbarhet äro
fortfarande inskränkta till män.

Efter utgången av augusti månad 1910 och
senast hösten 1911 träder den nya valordningen för
andra kammaren i kraft.

*

<i>Lagtima riksdag</i> sammanträder årligen den 15
januari och har rätt att vara samlad fyra månader.
Vanligen måste den stanna en eller annan vecka
längre för att hinna avsluta sina arbeten. Mellan
två lagtima riksdagar kan konungen sammankalla
<i>urtima</i> riksdag. Därjämte kan konungen upplösa
endera eller båda kamrarna, förordna om nya val
och sammankalla nytt riksmöte. Kamrarnas
ordförande eller <i>talmän</i> utnämnas av konungen.
Förslagen väckas genom <i>propositioner</i> av
konungen eller <i>motioner</i> av enskilda riksdagsmän.
Dessa senare kunna framställa sådana i snart sagt
vilket ämne som helst. Förslagen behandlas i
<i>utskott</i> som på dem bruka nedlägga ett mycket stort
arbete. Sex utskott av lika många medlemmar
från vardera kammaren skola numera varje
riksdag tillsättas; de kallas <i>ständiga</i>. Stundom
tillsättas för vissa viktiga frågor <i>särskilda</i> utskott,
gemensamma för båda kamrarna, och slutligen kari
vardera kammaren utse <i>tillfälliga</i> utskott för
behandling av motioner, som ej tillhöra de ständiga och
som väckts i endera kammaren. De viktigaste
ständiga utskotten äro <i>konstitutionsutskottet</i> för
behandling av grundlagsfrågor och vissa andra lagfrågor
samt granskning av statsrådets verksamhet och
<i>statsutskottet</i> för behandling av större delen av
statsutgifterna; de fyra återstående äro <i>bevillningsutskott</i>
(för vissa skatter kallade bevillningar), <i>lagutskott,
bankoutskott</i> och <i>jordbruksutskott</i>. Även valen till
utskotten skola hädanefter ske proportionellt.

Vid varje lagtima riksdag framställer konungen
en mycket vidlyftig proposition om statsutgifterna
och statsinkomsterna eller, som det heter,
<i>statsregleringen</i> för kommande år. För bättre översikts skull
äro de flesta utgifterna sammanförda under vissa
grupper eller s. k. <i>huvudtitlar</i>, svarande mot
konungahuset, de åtta statsdepartementen och
pensionsväsendet. Denna proposition jämte de
utgiftsförslag, som i riksdagen kunna väckas, behandlas av
statsutskottet, samt till vissa delar av banko- och
jordbruksutskottet, vilka till kamrarna avgiva sina
yttranden, varefter dessa fatta beslut, och i enlighet
med dem uppgöres den s.k. <i>riksstaten</i> för
kommande år. I sammanhang därmed fattas beslut om
beskattningen.
Lagfrågor behandlas på olika sätt. Frågor om
<i>grundlagsändring</i> behandlas av
konstitutionsutskottet. För grundlagsändring erfordras, att två
riksdagar fatta samma beslut. Före den andra
riksdagen skola nya val till andra kammaren ha skett.
Har konungen väckt förslaget eller ger han sitt
samtycke till riksdagens beslut, träder det i kraft.
<i>Andra lagfrågor</i>, vilka efter sin olika natur behandlas
av konstitutions-, lag-, banko- eller jordbruksutskottet, 
avgöras vid samma riksdag, som förslaget väckts.
Lagar och förordningar utgivas på trycket i <i>svensk
författningssamling.</i>

Riksdagen har rätt att <i>pröva statsrådens
verksamhet</i>. Det går till på följande sätt.
Konstitutionsutskottet granskar statsrådets protokoll. Skulle
utskottet finna, att något statsråd i sina rådslag
icke iakttagit rikets sannskyldiga nytta eller brustit
i nit och skicklighet, anmäler det saken hos
riksdagen, som kan hemställa till konungen att avskeda
ifrågavarande statsråd. Skulle utskottet finna, att
ett statsråd handlat mot eller tillstyrkt
överträdelse av grundlag eller allmän lag, skall det självt
ställa honom inför en särskild domstol, som kallas
<i>riksrätt</i> och som bildas av ett antal högre domare
och ämbetsmän. Numera brukar utskottets
granskning icke leda till vare sig den ena eller andra
riksdagens åtgärd. Den kan på annat sätt uttala sitt
missnöje med en konungens rådgivare och föranleda
hans avgång.

Riksdagen utser vidare årligen s. k. <i>revisorer</i>,
som granska alla ämbetsverks eller offentliga
myndigheters förvaltning och statsmedlens användning.
Slutligen utser riksdagen varje år en
<i>justitieombudsman</i>, som har tillsyn över lagarnas efterlevnad
av domare och ämbetsmän och åtalar dessa, om de
begått någon olaglighet.
Den svenska riksdagen styr, i olikhet med andra
riksförsamlingar, genom sina fullmäktige <i>riksbanken</i> 
och <i>riksgäldskontoret</i>, det senare för att sköta
riksskulden. Lag för riksbanken stiftas dock
numera av konung och riksdag gemensamt, och
konungen utnämner bankofullmäktiges ordförande.

Vid sidan av svenska riksdagen står <i>kyrkomötet</i>.
Det består av ombud föf präster och lekmän, lika
många för vardera gruppen. Det sammanträder
vart femte år, och utan dess samtycke kan ej
kyrkolagen ändras.


<b>3. De politiska partierna.</b>

I alla samhällen med fritt statsskick framträda
olika meningar om vad som är det bästa i fråga om
statslivet i allmänhet, i fråga om hushållningen och
näringslivet m.m. Dylika meningsgrupper
sammansluta sig gärna som <i>partier</i>; de mest energiska
eller de klokaste övertaga ledningen, och
partimedlemmarne underordna sig densamma och offra
mindre önskningar eller intressen för att vinna
något huvudsyfte. Hattar och mössor voro dylika
partier under Sveriges s. k. frihetstid men upphörde
med den.

Det är i synnerhet vid riksdagarna, som
partierna tävla om makten, och det starkare partiet vill
gärna tillägna sig densamma. Härmed sammanhänger 
nära det <i>parlamentariska statsskicket</i>, som först
utbildade sig i England och som bestod däri, att
monarken valde sina ministrar inom det starkaste
partiet i underhuset, som därigenom blev styrande.
För Sveriges statsskick efter 1809 har detta ända
till senaste tid varit så gott som främmande.
Konungen valde i regeln sina rådgivare bland de högre
ämbetsmännen. Inom de fyra stånden kunde man
skilja mellan olika meningsgrupper, men
ståndsindelningen försvårade varje partiregering.

I många länder framträda som huvudpartierna
<i>konservativa</i> och <i>liberala</i> eller som man efter franskt
exempel kallat dem <i>höger</i> och <i>vänster</i>.
Konservativ betyder »bevarande» eller »bibehållande».
Somliga konservativa ha envist velat bibehålla det
bestående, andra motsätta sig ej förändringar men
vilja ej ha dem genomförda, förrän behov
verkligen kan sägas föreligga. De liberala åter vilja
gärna ofördröjligen förverkliga vissa ideal i fråga
om olika samhällsförhållanden eller energiskt taga
itu med samhällets reformerande i enlighet med
sådana till större frihet, jämlikhet och största
möjliga lycka för alla. De förra fästa sig mera vid vad
som är berättigat i det bestående, de senare vid vad
som kan anses vara orättvist; de förra mena, att
människorna med alltför stor frihet lätt missbruka
densamma, de senare hysa en vacker, enligt somligas
mening alltför vacker tro på människorna såsom
av naturen goda och rättänkande.

I Sverige framträdde tills vidare ej efter 1866
några skarpt utpräglade höger- och vänsterpartier.
Det mäktigaste partiet i andra kammaren var under
många år <i>lantmannapartiet</i>, konservativt i vissa
avseenden, liberalt i andra. Det bestod huvudsakligen
av bönder, och det visade sig snart, att dess
huvudsyfte var vissa förändringar till allmogens fördel,
avskaffande av de gamla grundskatterna, som mest
tyngde allmogen, avskaffande av den gamla
härorganisationen, det s. k. indelningsverket, som
likaledes väsentligen vilade på allmogen. Det blev aldrig
något regeringsparti. Sedan det vunnit sina
önskemål, delade det sig i en konservativ och en liberal
meningsgrupp. Den senare slöt sig till det år 1900

bildade <i>liberala samlingspartiet</i> med ett program,
som framför allt omfattade rösträttsfrågans lösning.
Många av de mer konservativa i andra kammaren
samlade sig 1906 till det <i>nationella framstegspartiet</i>,
ett reformvänligt mellanparti. Motsatsen mellan
liberala och konservativa har sålunda inom svenska
riksdagen blifvit alltmer bestämmande. Därjämte
har ett mycket målmedvetet parti framträtt med
<i>socialdemokraterna</i> (se mera nedan). De vilja
bringa arbetarne till makten och åsyfta en stor
omläggning av alla ekonomiska förhållanden för att
åstadkomma en likformig fördelning av inkomsten.
Under tiden har det blivit allt vanligare, att
konungen väljer sina rådgivare inom någon mera
betydande meningsgrupp inom riksdagen.

Utom riksdagen ha de olika åsikterna likaledes
framkallat partibildningar. <i>Allmänna
valmansförbundet</i> vill representera den moderata,
reformvänliga högern och vänder sig särskilt mot
socialdemokratien. Den <i>frisinnade landsföreningen</i>
representerar vänsterns program och det <i>socialdemokratiska
arbetarpartiet</i> socialdemokratien.

Förvaltningen och rättsskipningen.

1.   Statsförvaltningen.

För utförande av sina uppgifter behöver staten
ämbetsverk och ämbetsmän -- om <i>rättsskipningen</i>
se sid. 32. Andra uppgifter äro, såsom redan
nämnts, vården om krigsmakten till lands och
vatten, de av staten skötta kommunikationsanstalterna,
statens fasta egendomar och finanser, handel och
näringar, kyrkostyrelsen, den allmänna
undervisningen o. s. v. Ämbetsverken fingo i Sverige under
1600-talet en fast organisation och ha sedan dess
bevarat stor makt och stort inflytande. Man har
talat i Sverige och talar ännu om ämbetsmannavälde
eller med ett främmande ord om <i>byråkrati</i>.

Rättsskipning och statsförvaltning äro i Sverige
fördelade på åtta huvudavdelningar eller
departement: <i>justitiedepartementet</i> för rättsskipning och
fångvård, <i>utrikesdepartementet</i>,
<i>lantförsvarsdepartementet</i> för arméen, <i>sjöförsvarsdepartementet</i> för
flottan och lotsväsendet, <i>civildepartementet</i> för
rikets inre styrelse, kommunikationsanstalterna,
hälsovården m. m., <i>finansdepartementet</i> för statens
finanser och skatteuppbörd, handel, sjöfart och
industri m. m., <i>ecklesiastikdepartementet</i> för kyrka och
undervisningsväsen, vetenskap ooh konst, samt
<i>jordbruksdepartementet</i> för större delen av statens fasta
egendom, jordbruk, fattigvård m. m. Har man
någon framställning att göra till regeringen, vänder
man sig till ett av dessa departement, av vilka de
flesta för närvarande ha sina lokaler i det s. k.


<img>
Svenska staten.

<i>Schematisk bild av den svenska statsförvaltningen.</i> Med <i>Kungl.
Maj:ts kansli</i> betecknas tjänstemannen i de åtta departementen, som
biträda departementscheferna.

Med <i>stater</i> och <i>kårer</i> menas grupper av olika slags militära och
civila tjänstemän utom de centrala ämbetsverken.


kanslihuset vid Mynttorget i huvudstaden.*<footnote>En 
framställning, som skall i regeringen avgöras, ställes »Till
Konungen» och undertecknas »Underdånigst N. N.» Det är praxis att
på första sidan utom adressen endast skrifva tre rader.</footnote> På dessa 
departement äro vidare fördelade dels domstolarna,
dels ett stort antal ämbetsverk och styrelser (s. k.
<i>centrala ämbetsverk</i>), t. ex. armé- och marinförvaltningarna, 
järnvägs-, post- och telegrafstyrelserna,
vattenfallsstyrelsen, medicinalstyrelsen,
statskontoret (för inkomster och utgifter),
kommerskollegium (för handel, industri och bergsbruk),
kammarrätten (för offentliga räkenskapers granskning),
tullstyrelsen, läroverksöverstyrelsen,
domänstyrelsen (för statens fasta egendom och skogarna),
lantbruksstyrelsen o. s. v., dels slutligen de lokala
ämbetsmyndigheterna. Ämbetsmännen åtnjuta lön av
staten; vid viss uppnådd ålder få de avsked men
erhålla då pension.

Om riksbanken och riksgäldskontoret se sid. 19.

För den <i>inre styrelsen</i>, vården om allmän
ordning och säkerhet, skatteuppbörden o. s. v., är riket
indelat i <i>Stockholms överståthållarskap</i> under
överståthållaren och <i>24 län</i> under var sin landshövding
(»K. Maj:ts befallningshavande»). Inom mindre
områden av länen finnas kronofogdar och länsmän.

Flera andra indelningar av riket finnas, så t. ex.
för rättsskipningen och kyrkostyrelsen, så även i
postdistrikt, järnvägsdistrikt o. s. v.


<b>2. Kommunalförvaltningen.</b>

Kommunernas verksamhet ordnades genom 1862
års kommunallagar. Socknarna på landet och
städerna bilda särskilda kommuner.

Medlem av lands- liksom av stadskommun är
den, som där är <i>mantalsskriven</i> eller uppförd till
allmän bevillning till staten. Röstberättigad är
varje välfrejdad man eller kvinna, som är medlem
av kommunen, skattskyldig till densamma och icke
häftar för oguldna kommunalutskylder.

Lands- och stadskommunerna hava skild
förvaltning, och kyrkoförsamlingen handlägger
ärenden rörande kyrka och skola. Köpingarna bilda
vanligen egna kommuner, och vid järnvägsstationer,
fiskelägen och i närheten av stora städer ha ett slags
stadsliknande orter uppstått, som kallas
municipalsamhällen och som i vissa fall ha egen
kommunalförvaltning. Slutligen ha även länen fått en
kommunal representation.

Kommunens röstberättigade medlemmar samlas
i städerna till <i>allmän rådstuga</i>. Men i de flesta
städer utses <i>stadsfullmäktige</i>, som utöva kommunens
beslutanderätt, och i sådana städer har den
allmänna rådstugan nästan ingen annan uppgift än ätt
välja stadsfullmäktige. Städernas styrelse är
<i>magistraten</i> (borgmästare och rådmän), som därjämte
under namn av rådstuvurätt utövar rättsskipning.
Dessutom förekomma i städerna särskilda styrelser,
valda av stadsfullmäktige eller allmänna rådstugan,
såsom drätselkammare (i Stockholm drätselnämnd)
för att sköta stadens penningväsen,
fattigvårdsstyrelse, hälsovårdsnämnd, byggnadsnämnd o. s. v.
Så är särskilt fallet i Stockholm, där magistratens
myndighet är mycket begränsad genom de olika
nämnderna, ävensom genom överståthållarämbetet.

I landskommunerna kallas den beslutande
myndigheten <i>kommunalstämma</i>.<footnote>I några få kommuner finnas <i>kommunalfullmäktige</i>, som med
vissa undantag utöva kommunens beslutanderätt.</footnote> Kommunalstämman
väljer en styrelse, som kallas <i>kommunalnämnd</i>.

I kyrkoförsamlingen kallas den beslutande
myndigheten <i>kyrkostämma</i>, och denna har kyrkoherden
till ordförande. För att verkställa besluten och
sköta kyrkans och folkskolans angelägenheter utses
<i>kyrkoråd</i> och <i>skolråd</i>.

I varje län finnes ett <i>landsting</i> (någon gång
utgör ett län två landstingsområden), som består av
minst 20 för två år valda medlemmar. De stora
städerna (de som hava 1/150 av rikets hela folkmängd
eller mera) deltaga dock ej i landsting. Landstingen
sammanträda en gång om året i september. Deras
ordförande utses av Kungl. Maj:t.

Den <i>kommunala rösträtten</i> beräknas i de flesta
fall efter en graderad skala. Hittills gällande
bestämmelser ha varit följande. Röstvärdet beräknas
på landet efter s. k. fyrk, i det för 1--10 öres
bevillning till staten (s. 28) påföres en fyrk, för 11--20 öre
två fyrkar o. s. v. För varje fyrk har man en röst,
dock får ingen rösta för mera än 1/10 av kommunens
hela röstetal och i intet fall för mer än 5,000 fyrkar.
I städerna har röstägande en röst för bevillning till
staten av till och med en krona och sedan en röst för
varje ny krona men får ej rösta för mer än 100 kr.
eller för mer än 1/50 av stadens hela röstetal.

En genomgripande förändring i dessa
bestämmelser är 1909 vidtagen i sammanhang med
förändringen av den politiska rösträtten och träder i kraft
den 1 jan. 1910. Fyrktalssättningen skall upphöra
och likaså förbindelsen med bevillningen.
Röstvärdet kommer i stället att beräknas efter taxering på så
sätt, att man på landet för inkomst till och med 1,000
kr. har en röst för varje påbörjat belopp av 100 kr.
och sedan en röst för varje påbörjat belopp av 500
kr.; dock får ingen begagna mer än 40 röster eller
flera röster än som svarar mot 1/10 av kommunens
hela röstetal. I städerna beräknas en röst för varje
påbörjat hundratal intill 2,000 kr. och därefter en
röst för varje påbörjat belopp av 500 kr., med samma
röstmaximum eller 40 röster. Förändringen åsyftar
att verksammare än hittills skett förekomma, att en
person eller några få personer genom sitt stora
röstetal ensamma bestämma över kommunens beslut
(fyrktalsvälde kallas detta på landsbygden). För
stadsfullmäktigeval och val av landstingsmän skall
användas proportionellt valsätt. Därjämte komma
kvinnor att bliva valbara till de flesta kommunala
förtroendeuppdrag.

Kommunerna äga att besluta i gemensamma
»ordnings- och hushållningsangelägenheter», t. ex.
rörande kyrka, folkskola, hälso- och fattigvård,
kommunikationer m. m. Vissa beslut skola underställas
länsstyrelsernas eller K. Maj:ts godkännande.
Besluten kunna därjämte överklagas hos länsstyrelsen
och ytterligare hos K. Maj:t, ifall de innebära ett
överskridande av kommunernas befogenhet eller
eljest ej i laga ordning tillkommit.


<b>3. Statens och kommunernas finanser.</b>

Både staten och kommunerna behöva för
fyllande av sina uppgifter inkomster eller penningar.
Dessa erhållas huvudsakligen genom skatter. Det
svenska skatteväsendet har under de sista årtiondena
undergått stora förändringar, och ännu mer
genomgripande äro under behandling.


<b>Statsinkomster.</b>

Den svenska staten har några millioner i inkomst
av <i>fast egendom</i>, utarrenderade gårdar och skogar.
Ännu större inkomster tillflyta staten av vissa
<i>allmännyttiga företag</i> den sköter, postväsendet,
järnvägar, telegraf och telefon. Alla dessa företag hava
under en följd av år lämnat rätt betydande överskott.

De viktigaste inkomsterna utgöras emellertid,
som sagt, av <i>skatter</i>. Skatterna indelas i <i>direkta</i>
och <i>indirekta</i>. De förra inbetalas av de skattskyldiga
årligen direkt till uppbördsmännen. De indirekta
skatterna tillkomma på följande sätt. Staten
pålägger införseln av vissa varor en avgift, som kallas tull,
eller belägger tillverkningen av vissa produkter med
en viss avgift. Skatten erlägges närmast av den, som
inför varorna, eller av tillverkarne. Men var och en,
som köper av dessa varor eller produkter, får i mån
av skattens storlek betala ett jämförelsevis högre
pris, än han eljest skulle göra. För så vitt de träffa
förbrukarne, kallas de indirekta skatterna
<i>konsumtionsskatter</i>. Köparne eller <i>konsumenterna</i> deltaga på
detta sätt i skattens utgörande, utan att vanligen
tänka därpå och, om de köpa mindre belopp, utan att
det märkes synnerligt mycket. Undviker du att
köpa eller förbruka sådana varor, slipper du från
skatten, men därför väljer man till föremål för
densamma sådana produkter, som det blivit en vana att
allmänt förbruka.

De direkta skatterna äro i Sverige
<i>mantalspenningar, allmän bevillning</i> och <i>inkomstskatt.</i>
Mantalspenningarna äro en skatt av hög ålder men
utgå med ett ringa belopp för varje man och kvinna,
som fyllt 18 år (med vissa undantag). Den
allmänna bevillningen utgår med en viss procent dels av
fast egendoms uppskattade värde (taxeringsvärde),
dels av all inkomst utav kapital och arbete.<footnote>Bevillning erlägges icke för inkomst understigande 500 kr. (i
vissa fall 700 kr.) eller fastighet av mindre värde än 100 kr.</footnote>
Inkomstskatten erlägges för inkomst av minst 1,000 kr.
av fast egendom, kapital eller arbete (en krona för
varje hundratal) efter en växande skala, för inkomst
överskjutande 6,000 kr. på så sätt, att t. ex. den, som
har 7,000 kr. i inkomst, skattar för 7,500, den som har
12,000 kr. i inkomst för 16,000 kr., 90,000 kr. i inkomst
för 304,500 kr. En sådan skatt kallas <i>progressiv.</i>
För inkomstskatten är s. k. <i>självdeklaration</i>
föreskriven. Envar skattskyldig skall på heder och samvete
årligen uppgiva sina inkomster under det förflutna
året. I början av varje år förrättas 
<i>mantalsskrivning</i> enligt särskilda formulär. Inom februari
månads utgång skall självdeklarationen avlämnas.
Därefter verkställes genom <i>nämnder</i> (taxeringsnämnd
och prövningsnämnd) <i>taxering</i> eller beräkning av de
skattskyldigas inkomster, och på grund därav
upprättas <i>taxeringslängder</i>. Uppbörden sker på
<i>uppbördsstämmor</i>.

En egendomlig skatt är den s. k.
<i>stämpelpappersavgiflen</i>. Staten tillhandahåller stämpelmärken
av olika storlek och värde -- somliga likna större
frimärken --, och de skola användas i en mängd fall.
Om en person t. ex. får fullmakt på ett ämbete i
statens tjänst, åsättes fullmakten en stämpel,
motsvarande ett visst belopp av lönen, och denna stämpel
får han betala. Om genom arv eller testamente en
viss förmögenhet tillfaller en person, skall likaledes en
stämpel åsättas arvshandlingen eller testamentet i
viss proportion till beloppet, men olika för nära eller
avlägsnare släktingar eller för icke-släktingar. Om
du t. ex. av din far får ärva 2,000 kr., får du betala
en stämpel av 12 kr., men får du i testamente av en
person du icke är släkt med 2,000 kr., kostar stämpeln
30 kr.

Viktigast av de indirekta skatterna är <i>tullen</i>, som
är svenska statens förnämsta inkomstkälla. Den
beräknas sålunda för 1910 till 57 millioner kr. eller
omkring 25 procent av alla inkomster. Tullen har en
dubbel uppgift. Dels avser den endast att skaffa
staten penningar, om den nämligen ålägges alster, som
ej växa i landet eller där tillverkas, så t. ex. i
Sverige kaffe, kryddor, druwiner o. s. v. Sådana tullar
kallas finanstullar. Men dels avser den att skydda
den inhemska produktionen. När sålunda t. ex.
spannmålsprisen på grund av rika skördar i
främmande länder för ett antal år sedan starkt föllo,
började man klaga över att svenska jordbrukare ej kunde
få så mycket betalt för sin spannmål, att det svarade
mot omkostnaderna, och man pålade då
spannmålstullar. På samma sätt har man sökt skydda den
svenska industrien genom industritullar. Sådana tullar
kallas därför <i>skyddstullar.</i>

Om tullarnas nytta och berättigande ha motsatta
åsikter uttalats. En tid följde man i de flesta
europeiska länder <i>frihandelns</i> grundsatser. Inga
skyddstullar eller så få som möjligt! Varuutbytet borde
vara så fritt som möjligt och de för varje land
naturliga tillverkningarna reglera sig själva. Särskilt
ogillade man alla livsmedelstullar, som för den
fattigare befolkningen fördyrade livsmedlen. Men på
1880-talet inträdde ett omslag, och i det ena landet
efter det andra började man med tullar skydda de
inhemska näringarna mot den främmande
konkurrensen. Man övergick från frihandel till <i>protektionism.</i>
Så även i Sverige.

Till indirekta skatter i Sverige höra vidare
<i>brännvinstillverkningsskatten, maltskatten,
punschskatten</i> (utgår som en stämpelskatt) och <i>sockerskatten</i>
(på det inhemska vitbetssockret). Med de tre
förstnämnda av dessa skatter är ett särskilt ändamål
förenat: att minska förbrukningen av rusdrycker
eller alkoholhaltiga drycker.

För statsutgifterna kan enligt riksdagens beslut
användas en större eller mindre del av <i>riksbankens
vinst</i> (omkr. 8 mill. kr. i statsregleringen för 1910)
övriga slag av statsinkomster i Sverige äro
jämförelsevis obetydliga.

Statsutgifterna ha i Sverige under de sista
årtiondena ökats ofantligt. I slutet av 1860-talet
utgjorde de i medeltal omkring 48 1/2 millioner om året,
i slutet av 1880-talet omkring 91 millioner och
beräknas för 1910 till över 228 millioner kr. Till 
försvarsväsendet (lotsväsendet inbegripet) äro anvisade
omkring 84 mill. kr. eller omkr. 37 procent av det hela,

De växande statsutgifterna ha emellertid icke
ensamt bestritts av skatter eller andra inkomster. För
vissa ändamål ha ända sedan 1850-talet penningar
upplånats, och <i>statsskulden</i> uppgick 1907 till över
464 millioner kr. Det är en ofantlig summa, men
huvudsakligen har denna skuld tillkommit för s. k.
produktiva ändamål eller inkomstgivande företag,
framför allt för järnvägs- och telefonanläggningar,
och ensamt statens järnvägar uppskattades 1907 till
ett värde av över 500 millioner kr., ej obetydligt mer
än hela statsskulden. Samtliga statens tillgångar
beräknas vid samma tid till omkr. 1 milliard.


<b>Kommunernas finanser.</b>

Även kommunerna, socknar, städer och
landstingsområden kunna hava fast egendom; vissa
socknar i Dalarna äga så stora skogar, att med
avkastningen därav alla utskylder bestridas. De mottaga
vidare ej obetydliga statsbidrag, särskilt för
folkskoleväsendet, och äga åtskilliga andra inkomster, t. ex.
av rättigheterna att försälja <i>brännvin</i> o. s. v.
Därjämte kunna de pålägga skatter, <i>landstingsskatt</i> och
<i>kommunalskatt</i>. Även kommunerna, i synnerhet
städerna, ha gjort betydande skulder; de uppgingo
1906 till över 427 1/2 millioner, men deras tillgångar
beräknas vid samma tid över 654 1/2 millioner.

Av landskommunernas utgifter går det mesta
till undervisningsväsendet, därnäst till fattigvården
och kyrkliga ändamål. I städerna utgöra
kostnaderna för allmänna byggnader, platser och
kommunikationsanstalter den drygaste posten.
<b>4. Rättsskipning.</b>

Rättsskipningen är en statens huvuduppgift,
vare sig det gäller att skydda medborgarne mot
övervåld eller att slita tvister mellan dem. För att
upprätthålla allmän ordning, förekomma eller upptäcka
förbrytelser och bringa dem under åtal använder
man <i>polisen</i>. I Stockholm finnes en polisdomstol
och i ett par större städer poliskamrar; på landet står
polisen under länsstyrelserna och utövas
polismyndigheten huvudsakligen av kronofogdar, länsmän och
fjärdingsman.

Brott kunna begås mot religionen, staten eller
enskilda personer. Till brott mot staten räknas
majestätsbrott, brott mot offentlig myndighet, brott mot
statens lagar beträffande allmän ordning, sedlighet
o. s. v. Till brott mot enskilda räknas mord eller
dråp, bedrägeri, falsk angivelse, stöld o. s. v.
Lagarna angående brott kallas <i>brottmåls-</i> eller <i>strafflagar,</i>
rättegångsförfarandet <i>brottmåls-</i> eller <i>straffprocess.</i>

Tvister mellan medborgare kunna uppstå av
mångfaldigt slag, t. ex. rörande ägande- eller
nyttjanderätt, fordan eller skuld, familjeförhållanden,
arv, därvid fråga ofta kan uppstå om lagens rätta
mening. Vår tids alltmer utvecklade affärsliv har
framkallat en mängd lagar av olika slag. Hela
denna lagstiftning kallas <i>civillagstiftning</i> och
rättegångsförfarandet <i>civilprocess</i>.

Domstolarna döma efter Sveriges rikes lag av
1734 (indelad i »balkar») och särskilt utfärdade lagar
för olika förhållanden (strafflag av 1864). Både
brottmål och tvistemål upptagas vid allmän domstol,
till en början vid <i>underrätt</i>.

<i>Underrätterna</i> äro olika sammansatta i
städerna och på landsbygden. I städerna dömer 
rådstuvurätten, som består av borgmästare och rådmän.
På landet finnes en indelning i domsagor, bestående
av ett eller flera <i>tingslag</i> eller <i>härad;</i> i dessa dömer
häradsrätten, bestående av häradshövding och
häradsnämnd. Nämndemän väljas till ett antal av
12 inom kommunerna, och åtminstone 7 böra vara
tillstädes; det är numera en för Sverige
egendomlig institution, och nämnden kan, om den är
enhällig, överrösta domaren.

Är man missnöjd med underrättens dom, kan
man klaga hos en <i>överrätt</i>. Överrätterna, som
kallas <i>hovrätter</i>, äro tre, Svea hovrätt, Göta hovrätt och
hovrätten över Skåne och Blekinge. Domarne äro
president, hovrättsråd och assessorer. Från
hovrätten kan man slutligen vända sig till <i>högsta
domstolen</i> uti Stockholm (se sid.] 10).

I många länder finns ett särskilt, juridiskt
bildat <i>advokat-</i> eller <i>sakförarstånd</i>, vars medlemmar
biträda de anklagade eller tvistande. I Sverige är
det ej föreskrivet för sakförare att hava förvärvat
juridisk bildning, men det har blivit allt vanligare,
att så är förhållandet.

För krigsmakten finnas särskilda domstolar,
<i>krigsrätter</i> och <i>krigshovrätt.</i> I sista hand dömer
högsta domstolen.               j

Domstolarna, såsom över- och underordnade
varandra, bruka kallas <i>instanser</i>. Man talar om
första, andra och tredje eller högsta instans.

I många länder är <i>juryinrättningen</i> införd.
Den moderna juryn härstammar närmast från
England, och ordet betyder edsvurne. Jurymännen
behöva icke vara juridiskt bildade. De utses bland
allmänheten och användas huvudsakligen vid
brottmål, varvid de, sedan en domare utrett saken, uttala
sig, huruvida den anklagade är skyldig eller icke.
I Sverige förekommer icke jury annat än vid
tryckfrihetsmål; däremot deltager, såsom vi nyss hört, i
underrätterna på landet nämnden.

För att sörja för lagarnas efterlevnad har
staten rätt att begagna <i>straff</i>. En ond gärning
kräver efter det allmänna föreställningssättet
vedergällning, fastän långt ifrån alla onda gärningar här på
jorden äro straffbara enligt mänsklig lag.
Straffen avse i övrigt att avskräcka från brott, att skydda
samhället mot farliga förbrytare men därjämte
även att, om möjligt, framkalla den brottsliges
förbättring eller återföra honom till laglydnad.

Straffen voro i äldre tider mycket grymma, och
sanningen sökte man ej sällan framtvinga genom
tortyr. I Sverige har emellertid tortyr varit
förbjuden alltsedan Gustav III:s tid. <i>Dödsstraff</i>
användes fordom ofta, även för mindre förbrytelser.
Numera ha i de flesta länder straffen mildrats och
användningen av dödsstraff inskränkts samt dessa
ersatts av <i>frihetsstraff</i>. I några länder är
dödsstraffet avskaffat. I Sverige förekommer det
ännu men användes sällan. För svårare brott
förekommer i stället <i>straffarbete</i>, som kan ådömas på
livstid eller ett visst antal år. Straffarbete
åtföljes ofta av förlust av <i>medborgerligt förtroende</i> för
alltid eller för viss tid. För mindre brott ådömes
<i>fängelse</i>, i regeln ej över två år, eller böter. 1906
antogos lagar om <i>villkorlig straffdom</i> och <i>villkorlig
frigivning</i>. Under vissa förhållanden uppskjutes
verkställigheten av ådömt straff; om den dömde
sedermera under viss tid uppför sig oförvitligt,
förfaller hela straffet. På samma sätt kan den dömde
under vissa förhållanden, efter att ha utstått en del av
straffet, sättas på fri fot och, om ej något nytt brott
mellankommer, efter en tid erhålla full frihet. --
<i>Tvångsarbete</i> kan ådömas s. k. lösdrivare, sysslolösa,
kringstrykande personer utan medel till sitt
uppehälle.

Förr i världen voro <i>fängelserna</i> ohyggliga
nästen, stundom underjordiska källare och valv;
fångarne levde och arbetade vanligen gemensamt och
utövade ofta på varandra ett fördärvligt inflytande.
Under 1800-talet har i Sverige liksom i de flesta
andra länder genomgripande ändringar till det
bättre vidtagits. <i>Cellsystemet</i> har införts, och de
flesta fångar få numera avtjäna straffet i enrum. I
Sverige finnas för närvarande fyra centralfängelser
för män (å Långholmen, i Malmö, i Härnösand och
i närheten av Göteborg) samt ett för kvinnor,
dessutom ett antal länsfängelser, fyra tvångsarbetsanstalter
och en tvångsuppfostringsanstalt för minderåriga.

Säkerheten till person och frihet är i Sverige i
lag tryggad; man kan ej godtyckligt <i>fängslas</i> eller
<i>häktas</i>. En person med fast bostad kan ej häktas,
om ej grundad misstanke föreligger om brott, som
kan komma att straffas med dödsstraff eller
straffarbete, och även i sistnämnda fall skall han lämnas
på fri fot, om icke antingen straffet är bestämt till
minst två års straffarbete eller anledning
förekommer till att han skall avvika eller hindra
utredningen. Saknar någon stadigt hemvist och det befaras,
att han avviker, kan han häktas även för brott, varå
ej kan följa högre straff än fängelse. Frågor
om häktnings laglighet prövas av domstol inom
viss kort tid. Under vissa omständigheter kan en
oskyldigt häktad eller dömd få ersättning av
statsmedel.

<b>5. Utrikes ärenden.</b>

Förbindelserna med främmande länder äro av
två slag, politiska eller diplomatiska och 
kommersiella eller handelsförbindelser. Då Sverige i våra
dagar ej för någon stor politik, ligger huvudvikten
på de senare. Vid den omorganisation, som 1906
ägde rum av vårt lands representation i utlandet,
gjordes också avseende därpå. De olika
regeringarna underhålla sändebud hos varandra. De svenska
sändebuden i främmande land kallas <i>envoyé</i> eller
<i>ministerresident</i>. De, som vårda
handelsförbindelserna, kallas <i>konsuler</i>. I de flesta länderna är det
svenska sändebudet på samma gång <i>generalkonsul</i>
och har sålunda högsta ledningen även av
handelsförbindelserna, som under honom skötas av en stor
mängd konsuler och vicekonsuler. I sammanhang
med den försiggångna omorganisationen ha svenska
sändebud blivit anställda även i så vitt avlägsna
länder som Japan, Kina och Argentina.

<b>6. Försvarsväsen.</b>

I det gamla Sverige rådde <i>allmän värnplikt.</i>
De fria männen voro beväpnade och skyldiga att vid
uppbåd göra krigstjänst. Men ändringar i
krigssättet gjorde stående härar önskvärda. Man
begagnade ej sällan värvade trupper (legoknektar),
och i Sverige utbildade sig därjämte småningom en
egendomlig arméorganisation, det s. k.
<i>indelningsverket</i>, som bestod däri, att jordbrukarne underhöllo
en stående här av ryttare och fotfolk genom
anvisning av torp eller jordlägenheter och att befälet fick
sitt huvudsakliga underhåll i boställen. Den
allmänna värnplikten råkade härigenom i glömska och
återupplivades, ehuru på ett mycket ofullständigt sätt,
först genom <i>beväringsinrättningens</i> införande 1812.

Alltsedan 1860-talet blev frågan om en ny
arméorganisation brännande, men i årtionden förblevo
bemödandena att genomföra en sådan fruktlösa.
Bönderna i andra kammaren yrkade, att först skulle
grundskatterna upphöra och indelningsverket
avskaffas eller övertagas av staten. En nästan
fullständig likgiltighet tycktes på mer än ett håll råda
för försvaret. Slutligen träffades en
överenskommelse, en s. k. kompromiss, som å ena sidan
tillfredsställde böndernas önskningar, å den andra
möjliggjorde försvarsväsendets omläggning på annan grund.

1885 togs det företa steget, och genom <i>1901 års
härorganisation</i> fullbordades tills vidare
förändringen. Indelningsverket har snart fullständigt
upphört, och den nya organisationen blir genomförd 1913.
Ett mycket livligare intresse än förr har dessutom
vaknat för försvarets stärkande på alla områden.

<i>Värnpliktig</i> är varje svensk man från det år han
fyller 21 till och med det år han fyller 40 år. Han
tillhör i regeln under åtta år beväringens första
uppbåd, som bildar den egentliga fälthären eller
»linjen», under de följande fyra åren det andra
uppbådet, som bildar reservtrupper, och under de sista åtta
åren landstormen, som är ämnad för hemortens
försvar.

Riket är delat i <i>inskrivningsområden,</i> och dessa
omfatta vissa <i>rullföringsområden</i>. Årligen inkallas
inom varje rullföringsområde de värnpliktige till
inskrivning. En inskrivningsnämnd förrättar
densamma, beslutar om frikallelse på grund av giltiga
skäl, mottager värnpliktiges ansökningar rörande
det truppslag vid hären eller den tjänst vid flottan,
vari de önska att inskrivas o. s. v. Uti
inskrivningsområdena sammanträder en <i>inskrivningsrevision</i>
för att pröva inskrivningsnämndernas beslut, uttaga
de värnpliktige till tjänstgöring av olika slag m. m.
Varje värnpliktig erhåller en <i>inskrivningsbok</i> med
upplysningar om vad han har att iakttaga.
<i>Övningstiden</i> uppgår vid infanteriet,
positions-och fästningsartilleriet,
fästningsingenjörstrupperna och trängen till 150 dagar med 30 dagars
repetitionsövningar för andra, tredje och fjärde
årsklassen (summa 240 dagar); vid rytteriet, fältartilleriet,
fältingenjörs- och fälttelegraf trupperna till 281
dagar med 42 dagars repetitionsövningar för andra och
tredje årsklasserna (summa 365 dagar); vid flottan
sammanlagt 300 dagar.

Genom frivilligt avtal antages en stam av fast
anställda <i>volontärer</i>, som särskilt skall rekrytera
underofficersgraderna.

Även åt det fasta försvaret har ökad omvårdnad
lämnats. Våra egentliga fästningar äro Boden,
Vaxholm och Oskar Fredriksborg, Karlsborg,
Karlskrona och Älvsborg.

För flottans utveckling har alltsedan 1890-talet
likaledes mycket blivit gjort och stora anslag beviljats.
Nya fartyg av olika slag hava byggts, pansarbåtar,
pansarkryssare, jagare, torpedbåtar m. fl. Flottans
stationer äro Stockholm och Karlskrona.

Vårt försvar avser numera endast värnandet av
vår självständighet. Vi tänka ej längre på
erövringar, men vi vilja ej heller erövras av någon annan
makt. Vårt fria samhällsskick och vår urgamla
odling äro väl värda de uppoffringar, som
värnplikten ställer på ungdomen, och det strävas numera på
flera håll allvarligt att göra värnplikten till en
verklig medborgerlig skola. Att kriget, innan man anar
det, kan stå för dörren, det visade senast 1905 års
händelser.
<b>7. Kyrkan.</b>

I Sverige tillhör den ojämförligt största delen av
Invånarne (99 %} åtminstone till namnet den
luterska kyrkan, som är <i>statskyrka;</i> kyrklig
lagstiftning tillhör konung, riksdag och kyrkomöte. Men
religionsfrihet är medgiven, ävensom rätt till
utträde ur statskyrkan, men endast till annat kristet
samfund. Särskilda kristna församlingar finnas av
<i>katoliker, reformerta</i> och <i>metodister</i>. Inom den
luterska kyrkan åter förekomma sekter, som ej
formligen utträtt ur densamma; den viktigaste är
<i>baptisterna</i>. I Sverige finnes därjämte ett mindre
antal <i>judar</i>.

Konungen är kyrkans högste styresman.
Riket är indelat i 13 stift. Kyrkostyrelsen i varje
stift utövas av biskop och domkapitel; biskopen i
Uppsala stift kallas ärkebiskop. Stiften bestå av
<i>kontrakt</i> under var sin prost och <i>pastorat</i>, bestående
av en eller ett par socknar. I varje pastorat finnes
en <i>kyrkoherde</i>, ofta även ett ordinarie biträde, en
<i>komminister</i>.

På prästernas tillsättande utöva församlingarna
stort inflytande. I somliga välja dessa kyrkoherde,
men utnämningsrätten tillhör konungen, som kan
utnämna en annan än den valde; sådana pastorat
kallas <i>regala</i>. I andra välja församlingarna, och
domkapitlet utfärdar fullmakt för den, som fått de flesta
rösterna; sådana pastorat kallas <i>konsistoriella</i>.
Lagförslag föreligger att upphäva denna skillnad;
den, som fått mer än hälften av avgivna röster,skulle
av domkapitlet förses med fullmakt å tjänsten,
försåvitt föreskrivet antal röstberättigade deltagit i
valet, men i annat fall skulle konungen utnämna.
Varje röstande skulle vidare blott ha en röst; för
närvarande kan en person ha flera röster. -- I några
få fall kan en enskild person (en s. k. <i>patronus</i>)
tillsätta kyrkoherde.

Prästerskapet, underhålles i regeln av
församlingarna. De ordinarie prästerna hava boställen
(prästgård, komministergård) och dessutom avlöning; den
senare kan vara mycket växlande.

Mycket livliga religiösa rörelser ha under senare
tider genomgått det svenska folket. <i>Evangeliska
fosterlandsstiftelsen</i> representerar den s. k. 
nyevangeliska riktningen, <i>svenska missionsförbundet</i> den
frikyrkliga (waldenströmska). <i>Frälsningsarméen</i>,
som räknar flera tusen anhängare, står på
metodistisk grund. För att stärka det kristliga livet i
allmänhet ha bildats kristliga föreningar av unga män
och unga kvinnor. Men även starka
kristendomsfientliga rörelser förekomma, särskilt inom den
socialdemokratiska arbetarbefolkningen, och ej så få
odöpta personer finnas, ehuru till namnet kvarstående
inom kyrkan.

<b>8. Undervisningsväsen.</b>

Undervisning meddelas i Sverige vid <i>folkskolor,
allmänna läroverk, universitet</i> eller <i>högskolor</i> samt
åtskilliga <i>fack-</i> eller <i>tillämpningsskolor</i>. Skolorna
underhållas av staten eller kommunen eller ock
genom enskilda donationer och bidrag.

Undervisning är i lag föreskriven (obligatorisk)
för barn mellan 7 och 14 år. Den meddelas i
folkskolor, andra offentliga läroverk eller enskilda
skolor men kan under vissa villkor också ske i hemmen.

Kommunerna äro skyldiga att underhålla
<i>folkskolor</i>, men betydande statsbidrag lämnas till
lärarnes avlöning. Undervisningen är kostnadsfri.
Folkskolan står ännu i nära förbindelse med kyrkan.
Frågor angående densamma avgöras på kyrkostämma, 
och domkapitlen utgöra i de olika stiften
överstyrelser för densamma.<footnote>För Stockholm och vissa andra städer gälla särskilda föreskrifter.</footnote>

De allmänna läroverken äro <i>realskolor</i> och <i>högre
läroverk</i>, omfattande realskola och gymnasium.
Vissa realskolor äro anordnade som <i>samskolor</i> med
tillträde för såväl manliga som kvinnliga
lärjungar. Som en ny skoltyp ha tillkommit <i>kommunala
mellanskolor</i>, en överbyggnad på folkskolan.
Realskolorna äro sexklassiga, och undervisningen
avslutas med en realskoleexamen, som
berättigar till inträde i vissa fackskolor och till
anställning i allmän tjänst inom vissa verk. Från
realskolans femte klass kan emellertid lärjunge
övergå till gymnasiet, som är delat på en klassisk linje
(med latin eller latin och grekiska) och en reallinje.
Under de två sista åren råder i fråga om ämnena en
viss valfrihet. På gymnasierna avslutas
undervisningen med studentexamen, som berättigar dels till
vissa tjänstebefattningar, dels till
universitetsstudier. För de allmänna läroverken är en särskild
överstyrelse inrättad. Flera enskilda läroverk,
särskilt för flickor, finnas därjämte, av vilka åtskilliga
fått rätt att hålla studentexamen.

Vid <i>universiteten</i> idkas dels vetenskapliga
studier, dels examensstudier för att bliva präst,
domare eller ämbetsman, läkare eller lärare.
Undervisningen meddelas av professorer och docenter. I
Sverige finnas två statsuniversitet, det ena i
Uppsala, det andra i Lund, och två enskilda högskolor
med examensrätt i Stockholm och Göteborg. I
Stockholm finnes därjämte ett högre medicinskt
läroverk, som kallas karolinska institutet.
På landet har efter föredöme från Danmark
inrättats ett antal <i>folkhögskolor</i>, avsedda för den
vuxna ungdomen företrädesvis av allmogen. De flesta
åtnjuta offentligt understöd, delvis av staten. I
många städer finnas <i>arbetarinstitut</i>, avsedda för
populära föreläsningar närmast för arbetarbefolkningen.
En högre bildning och bekantskap med vetenskapens
resultat söker man därjämte sprida genom
<i>föreläsningsföreningar</i> och s. k. <i>sommarkurser</i>, som
anordnas vid högskolorna. Ett <i>folkbildningsförbund</i> har
utvecklat en livlig verksamhet genom anordnande av
föreläsningar, förmedling av bokinköp för
folkbiblioteken och vården av folkbiblioteken i Stockholm.

För utbildning av ingenjörer finnas två högre
läroverk, <i>tekniska högskolan</i> i Stockholm och
<i>Chalmers tekniska läroanstalt</i> i Göteborg. Dessutom
finnas åtskilliga tekniska skolor samt läroverk för
utbildande av tandläkare, apotekare, djurläkare
(veterinärer) o. s. v. För jordbruket finnas
lantbruksinstitut, lantbruks- och lantmannaskolor; för
skogsskötseln ett skogsinstitut och skogsskolor. För
närvarande är frågan om handelsundervisningens
ordnande föremål för livligt intresse. En
<i>handelshögskola</i> i Stockholm har 1909 trätt i verksamhet.

Vid sidan av högskolorna finnas åtskilliga
andra <i>anstalter för vetenskap och konst</i>, såsom
riksarkivet för vårdande av offentliga handlingar, k.
biblioteket, nationalmuseum och akademierna. Bland
de sistnämnda märkas svenska akademien (stiftad
1786), vetenskapsakademien med det
naturhistoriska riksmuseet, observatorium m. m., vitterhets-,
historie- och antikvitetsakademien med statens
historiska museum och myntkabinettet, akademien för de
fria konsterna och musikaliska akademien med var
sitt läroverk. <i>Nobelstiftelsen</i> förvaltar en av
ingenjören Alfred Nobel gjord donation på mer än 30 mill.
kronor, varav räntan årligen kan fördelas mellan dem,
som gjort de viktigaste upptäckterna inom fysikens,
kemiens och medicinens områden, frambragt det
bästa litterära arbetet i idealisk riktning eller bäst
verkat för folkens förbrödring och fredssaken.


<b>9. Fattigvård.</b>

I Sverige som i alla andra länder finnes det
många, som ej kunna försörja sig själva eller som sakna
anhöriga, som äro i stånd att göra det. Ålderdom,
sjukdom, lättja men även brist på arbete kunna vara
orsaker till sådan fattigdom. Vården om de fattiga
tillhör <i>kommunerna;</i> var kommun skall försörja dem,
som där ha hemortsrätt. I städerna finnas särskilda
fattigvårdsstyrelser, på landet kunna likaledes
sådana förekomma, men vanligen skötes fattigvården av
kommunalnämnden. I fattigvårdsstyrelserna kunna
kvinnor inväljas. Hjälpen lämnas på olika sätt,
genom understöd i hemmen eller genom utackordering;
på många orter finnas fattighus, men på senare tid
har man alltmera börjat anlägga <i>fattiggårdar</i>, där de
nödlidande få underhåll men där de också äro
skyldiga att i mån av förmåga utföra arbeten av olika
slag. Tiggeri (bettlande) är visserligen i lag
förbjudet men förekommer i alla fall i stor utsträckning.
Den, som för sig själv eller för sin hustru eller
minderåriga barn åtnjuter full försörjning, råder ej
över sig själv utan står under fattigvårdsstyrelsens
målsmans- och husbonderätt och är, ifall han är
arbetsför, skyldig att utföra det arbete, som ålägges
honom; han saknar politisk och kommunal rösträtt.

Vid sidan av den offentliga fattigvården utövas
en mycket stor enskild välgörenhet. Rätt stora
donationer finnas för detta ändamål anslagna, över
70 millioner kr., och föreningar hava bildats för
välgörenhetens ordnande. 1906 hölls i Stockholm en
stor fattigvårdskongress, som ledde till bildande av
ett svenskt <i>fattigvårdsförbund</i>, och detta har redan
börjat utveckla en livlig verksamhet för
fattigvårdens reformerande.


<b>10. Samfärdsmedel.</b>

En av de viktigaste uppgifterna för staten
såväl som för kommunerna är åstadkommandet av
goda samfärdsmedel. Det förra århundradet har på
detta område sett en omvälvning försiggå, vartill
ingen föregående tid haft något motstycke.

<i>Vägarnas</i> underhåll tillhör städerna och
landsbygden. Städerna underhålla sina gator, och på
landet utgör vanligen häradet ett väghållningsdistrikt
för lands- och bygdevägar. Förr var det
jordägarne, som skulle underhålla vägarna; numera deltaga
alla skattskyldiga i kostnaden därför, men även
statsbidrag lämnas.

Tidigt kom man i Sverige på den tanken att med
<i>kanaler</i> förbinda dess många sjöar, men brist på
pengar lade länge hinder i vägen. De viktigaste
kanalföretagen äro <i>Trollhätte kanal</i> förbi Göta älvs stora
vattenfall och <i>Göta kanal</i>, som förenar Vänern,
Vättern och Östersjön och som fullbordades 1832. I de
norrländska älvarna ersättas kanalerna i viss. mån
genom <i>flottleder</i> för timmerflottningen.

Två årtionden senare kom <i>järnvägarnas</i> tid. I
början av 1850-talet (riksdagen 1853--54) började
staten bygga s. k. stambanor, huvudlinjer, som
skulle förena de svenska landskapen med varandra. De
södra och västra stambanorna från Göteborg, Malmö
och från Värmland sammanlöpa i Stockholm, och
därifrån utgår den norra stambanan, som är 
framförd till närheten av finska gränsen och med
tvärbanor står i förbindelse dels med Trondhjem, dels med
Narvik vid Västerhavet. Genom Norrland skall
också dragas den stora <i>inlandsbanan</i>, avsedd att över
Östersund fortsätta söder ut. I Sverige förekommer
jordens nordligaste järnväg, som skär polcirkeln, och
statens järnvägar hade vid 1907 års slut kostat över
470 millioner kr. Dessutom finnas många enskilda
järnvägar. Numera tillämpas på statens och många
enskilda banor för persontrafik den s. k. <i>zontariffen</i>,
som innebär, att avgifterna för den tillryggalagda
väglängden minskas efter kilometer räknat, ju
längre man reser. Järnvägsresorna ha därigenom
åtminstone på något längre sträckor blivit jämförelsevis
billiga. För att främja samfärdseln mellan Sverige
och Tyskland har 1909 en ångfärjeförbindelse
öppnats med utgångspunkt i Trelleborg. Intresset för
kanaler har emellertid på senaste tid åter vaknat.
Sålunda har 1909 års riksdag anslagit en betydande
summa för anläggning av en ny farled mellan
Vänersborg och Göteborg.

Ett ordnat <i>postväsen</i> fick Sverige redan på
1600-talet, men först i senare hälften av 1800-talet började
den snabba utvecklingen av detta samfärdsmedel
genom införandet av frimärken och ett likformigt
brevporto, genom brevlådor för brevens uppsamlande,
genom mångdubblande av postanstalterna och genom
bildande av världspostföreningen, tack vare vilken
ett vanligt brev kan från Sverige sändas även till
världens avlägsnaste delar för ett pris av 20 öre och
även värdebrev för något högre avgifter kunna
sändas jorden runt. Det svenska postväsendet tillhör
uteslutande staten.

Slutligen ha under 1800-talets senare hälft
tillkommit de <i>elektriska telegraf-</i> och
<i>telefonledningarna</i>. De sistnämnda ha i Sverige fått en ofantlig 
utbredning, och Stockholm särskilt är en av världens
förnämsta telefonstäder.

För samfärdsmedlens vård har staten inrättat
flera ämbetsverk, väg- och vattenbyggnadsstyrelsen,
järnvägs-, post- och telegrafstyrelserna. De tre
sistnämnda giva sysselsättning åt ett stort antal
personer, bland dem även många kvinnor.

-
<b>Sociala och ekonomiska
förhållanden.</b>

<b>1. Stånd och klasser.</b>

Före 1866 var den svenska riksdagen en
ståndsriksdag. Stånden uppkommo under medeltiden
och betecknade en då naturlig fördelning av
samhällsarbetet, som av regeringen främjades genom
särskilda förmåner eller privilegier. Adeln var
krigarståndet, varje adelsman var strängt taget
skyldig att göra krigstjänst till häst. I Sverige,
där ett välmående borgerskap länge saknades, togs
därjämte adeln i synnerhet från nyare tidens början
i anspråk för allt slags statstjänst; den blev en
ämbetsadel, och sedan reduktioner berövat densamma
den stora jordbesittningen, blev ämbetenas
beklädande dess huvuduppgift och huvudanspråk.
Prästeståndet utgjorde under medeltiden en del av
det allmänna katolska prästerskapet med påven som
överhuvud och såvitt möjligt skilt från det
världsliga samhället. Att det efter reformationen blev ett
privilegierat riksstånd berodde därpå, att det i
Sverige ej blott representerade protestantismen utan
därjämte en lång tid så gott som ensamt även den
högre andliga odlingen och hade ett stort inflytande
på menigheten. Handel och hantverk voro
borgarståndets uppgift, och dessa näringar måste länge
främjas genom undantagsförmåner; hantverken
överlämnades åt slutna gillen eller skrån.
Slutligen återstod allmogen såsom det fjärde ståndet utan
några privilegier. Småningom förlorade stånden
sina särskilda uppgifter. Förändringar i
krigsväsendet gjorde adelns vapentjänst betydelselös, och
för statstjänst kunde man även på andra håll finna
lämpliga ämnen. Den andliga odlingen och det
vetenskapliga livet frigjorde sig från kyrkan, och
prästerna blevo med tiden huvudsakligen kyrkans
tjänstemän. Näringslivet utvecklade sig vid sidan
om städerna och deras köpmän eller hantverkare,
och dessas privilegier blevo detsamma till hinder.
Långt före den franska revolutionen angrepos i
Sverige ståndsprivilegierna, och skillnaderna
utjämnades småningom, tills de 1809 i allt väsentligt
upphävdes. Men ståndsrepresentationen fortfor till
1866 under upptagande av nya samhällsklasser i de
tre lägre stånden.

Ståndsprivilegiernas nedrivande medförde
varken i Sverige eller annorstädes någon fullständig
jämlikhet. Människorna födas till en början
mycket olika till anlag och begåvning, deras
sysselsättning och verksamhet, levnadsvanor och intressen
arta sig mycket olika. Somliga arbeta med huvudet,
andra med händerna, somliga ha egenskaper att
bliva ledare, andra sakna dem; förmögenhet och
inkomster fördela sig också fortfarande mycket olika.
I Sverige bilda kroppsarbetarna en stor
samhällsklass, bönderna, småhandlande, hantverkare m. fl.
en mellanklass; den högsta och fåtaligaste men
mycket betydelsefulla utgöres förutom resterna av den
gamla adeln av de ledande inom statslivets, den
andliga odlingens och de stora ekonomiska företagens
områden. Ståndsstriderna hava ersatts av
klasskampen, i det arbetarne vända sig mot de högre
klasserna med jämlikhetsyrkanden, framför allt i
fråga om förmögenhetens och inkomsternas
fördelning. Huruvida jämlikhetssträvandena någonsin
skola till fullo förverkligas, måste dock med
kännedom om människonaturen anses för mycket ovisst.


<b>2. Familjen och arvsrätten.</b>

Familjen är sedan årtusenden en av
grundvalarna för det mänskliga samhället och bildas genom
<i>äktenskap</i> mellan man och kvinna i syfte att
fortplanta släktet. Äktenskap avslutas i Sverige i regeln
genom kyrklig vigsel av en präst men kan också
avslutas inför borgerlig myndighet, magistraten i
städerna och kronofogden på landet (<i>civiläktenskap</i>
eller <i>borgerligt äktenskap</i>}. Tillhöra båda parterna
svenska statskyrkan och ha de åtnjutit godkänd
konfirmationsundervisning, eller tillhöra de samma
främmande trossamfund, vars prästerskap fått rätt att
förrätta kyrklig vigsel, kunna de välja vigsel eller
borgerligt äktenskap. I övriga fall är det senare
i lag föreskrivet (obligatoriskt).
Äktenskapsåldern är (med undantag för lappbefolkningen) för
man fyllda 21 år och för kvinna fyllda 17 år ;
konungen kan dock bevilja undantag. Omyndig
kvinna får ej gifta sig utan samtycke av »giftoman»
(fader, moder, annan släkting eller särskilt utsedd
person). Äktenskapet föregås av lysning tre söndagar
å rad i den församling, där bruden bor.

Äktenskapet ingås för livet men kan upplösas
genom skilsmässa. Laglig orsak till skilsmässa är
bl. a. äktenskapsbrott eller om endera maken
övergivit den andra »av ondska och motvilja».

Enligt svensk lag äga man och hustru <i>giftorätt</i>
till hälften var i boets lösa egendom, liksom i den
fasta egendom, som under äktenskapet förvärvas. 
Mannen förvaltar emellertid den gemensamma 
egendomen och även hustruns enskilda, när densamma
icke genom äktenskapsförord undantagits från hans
förvaltning, över sådan egendom äger hustrun själv
råda och likaså över vad hon genom eget arbete kan
förvärva. Mannens rätt att förfoga över hustruns
enskilda egendom, som han förvaltar, har dessutom
på senare tid blivit i lag inskränkt. Mannen är i
övrigt hustruns målsman inför domstol, och hustrun
följer mannens »stånd och villkor».

Inom vissa samhällsgrupper ha tillnamn intill
senaste tid ej varit vanliga. Barnen lade till faderns
förnamn endast »son» eller »dotter». <i>Släktnamn</i>
ha numera börjat allt oftare antagas, och en
förordning om antagande av sådana har utfärdats. Man
får ej antaga namn, som bäres av annan släkt och
tillika är av »mera egenartad beskaffenhet».
Anmälan om godkännande av släktnamn göres hos
överståthållarämbetet och länsstyrelserna.

*

Lagen skiljer i Sverige mellan <i>äkta</i> och <i>oäkta</i>
barn. Som äkta anses de, som äro födda inom
äktenskapet, som oäkta de, som äro födda utom
detsamma.

Envar arbetsför skall försörja sina
minderåriga barn, d. v. s. barn under 15 år. Barn äro
omyndiga intill fyllda 21 år. Omyndig kan i regeln ej
företaga några rättsgiltiga handlingar, ej avsluta köp,
utfärda reverser med bindande kraft eller dylikt.
Kan den, som fyllt 15 år, själv förvärva något, äger
han dock förfoga däröver, över barnens uppfostran
bestämmer närmast fadern; föräldrar eller
förmyndare äga att utse första tjänsten för omyndig, som
han ej utan tillstånd får lämna, förrän han fyllt 21
år. Äkta barn ärva båda föräldrarne och faderns
tillnamn, såframt denne har sådant.

Vården om oäkta barn åligger närmast modern;
fadern är enligt lag endast skyldig att lämna
nödtorftigt underhåll eller uppfostringsbidrag, men i
många fall är fadern icke känd. Numera är bestämt, att
oäkta barn taga lika med äkta arv efter moder och
mödernefränder.

Till skydd för barnen ha på senare tid
åtskilliga lagar utfärdats; så beträffande minderårigas
användande till arbete i industriellt yrke, om
fosterbarns vård samt uppfostran åt vanartade och i
sedligt avseende försummade barn.

*

I nära samband med familjen står <i>arvsrätten</i>.
Dör en person och efterlämnar någon förmögenhet,
ärves den av hans närmaste anförvanter, i främsta
rummet hustru och barn. Om barn finnas, tager
hustrun sin i lag bestämda andel, och barnen dela
återstoden. Numera ärva bröder och systrar lika.
Efter en avliden person skall <i>bouppteckning</i> hållas,
och därefter brukar arvskifte följa. Man äger dock
rätt att genom testamente med vissa förbehåll
förfoga över sin förmögenhet, om bröstarvingar finnas
(d. s. v. barn eller deras avkomlingar), dock endast
över hälften.

Mot arvsrätten hava vissa samhällsförbattrare
uppträtt, framhållande som en orättvisa, att somliga
kunna födas till stor rikedom, andra däremot icke,
och yrkande, att staten i stället skall inträda som
arvinge. Rätten att åt sina efterkommande lämna vad
man själv förvärvat, framför allt genom eget
arbete, eller att på annat sätt förfoga däröver har
emellertid nära hopvuxit med den mänskliga naturen och
lär svårligen kunna upphävas. Själva rätten att
ärva har däremot i somliga länder begränsats till
vissa led, O3h mångenstädes, även i Sverige, har man
infört arvskatt (eller testamentskatt), som växer,
ju avlägsnare släktskapen är eller ju större
testamentet (se ovan sid. 29 om stämpelpappersavgiften).


<b>3. Egendom.</b>

Arvsrätten förutsätter enskild egendom. Huru
den först uppkommit, därom är man ej rätt på det
klara. En av de förnämsta grunderna för
äganderätten är helt visst anspråket att få bestämma över
produkterna av sitt arbete; däri ligger en sporre
till energi och fortsatt verksamhet.

Äganderätten innebär rätt att förfoga över
egendomen. Denna är dock icke oinskränkt, och för det
allmännas intresse måste den enskildes rätt vika. Om
sålunda mark behöves till allmän väg eller järnväg,
till offentlig byggnad eller dylikt, är den enskilde
skyldig att mot ersättning avstå sådan. En dylik
avsöndring kallas <i>expropriation</i>. I städerna äro
tomt- eller husägare på åtskilliga sätt inskränkta i sin
dispositionsrätt med hänsyn till det allmänna bästa,
sundheten, eldsäkerheten o. s. v. Det säger sig självt,
att man icke heller får begagna sig av sin egendom
på sätt, som skadar andra. I förra århundradet var
man angelägen om att trygga den enskildes frihet
att i största möjliga utsträckning förfoga över sin
egendom eller förvärva sådan. I våra dagar gör sig
en motsatt riktning gällande. Staten har på
flerfaldigt sätt inskränkt ägande- och förvärvsrätten. Så
t. ex. genom lagstiftning för enskildas skogar, genom
väsentliga inskränkningar för bolag i rätten att i
vissa delar av Sverige (huvudsakligen Norrland)
förvärva jordegendom o. s. v. Man ansåg vidare förr,
att fast egendom i enskilda händer vore en vida
bättre anordning, än att staten och kommunen ägde sådan.
Den svenska staten har sålunda under förra
århundradet i stor utsträckning avhänt sig både skogsmark
och annan egendom. En alldeles motsatt riktning
gör sig i våra dagar gällande, särskilt i fråga om de
stora naturtillgångarna, malmbergen, vattenfallen
och skogarna. Vid Trollhättan äger staten en stor
elektrisk kraftstation och har förvärvat hela
vattenkraften i Götaälv; en särskild <i>vattenfallstyrelse</i>
har inrättats (1908). Staten har också blivit
delägare i de största malmbergen i norra Sverige,
Kirunavara och Gellivara, och äger även andra malmberg
därstädes.

Egendom förvärvas på olika sätt, genom <i>arv</i>,
genom <i>arbete</i>, genom <i>gåva, köp</i> eller <i>byte</i>. På fast
egendom skall den nye ägaren söka <i>lagfart</i>, varom
särskilda anteckningar föras vid domstolarna uti
protokoll och fastighetsböcker. Egendom kan vidare
överlåtas till nyttjande åt andra. En del av kronans
jord i Sverige innehas av s. k. åbor med ständig
besittningsrätt. I övrigt kan jordegendom
utarrenderas, liksom hus eller våningar i städerna uthyras.
Städer och stadsliknande samhällen kunna upplåta
tomter på viss tid till bebyggande (tomträtt).
Slutligen utlånas penningar, i regeln mot viss årlig
ränta. För penninglån brukar säkerhet fordras, pant,
borgen eller inteckning i fast egendom.

Förfaller en skuld till betalning och gäldas den
icke, kan fordringsägaren kräva <i>utmätning</i> i 
gäldenärens egendom. Utmätningsmän äro på landet
kronofogdar och i städerna stadsfogdar. Gäldenär kan
även avträda sin egendom till <i>konkurs</i> eller sättas i
konkurs. Konkursboets förvaltning övertages av
borgenärerna, som för detta ändamål utse gode män
och sysslomän, varjämte domstolen utser en
ombudsman.

Det förekommer även i vår tid i rätt stor
utsträckning <i>samegendom</i>. Ett par eller flera personer
bilda ett <i>bolag</i> för viss verksamhet eller vissa
företag. I synnerhet äro <i>handelsbolag</i> vanliga. Ett
särskilt slags bolag äro <i>aktiebolag</i>, i vilka delägarne
tillskjuta visst belopp i penningar, som fördelas i
<i>aktier</i>. Aktieägarne ansvara endast med det
tillskjutna beloppet för bolagets förbindelser. Slutligen
förekomma <i>föreningar för ekonomisk verksamhet</i>,
avseende att åt medlemmarne anskaffa livsmedel, avsätta
alster av deras verksamhet, skaffa dem bostäder o. s. v. 
De på landsbygden förekommande <i>andelsmejerierna</i> tillhöra 
detta slags föreningar. Alla dessa bolag eller föreningar 
böra anmälas och registreras, aktiebolag hos en myndighet i 
Stockholm, som kallas <i>patent- och registreringsverket</i>, de 
övriga hos magistraterna, överståthållarämbetet eller
länsstyrelserna.

En av de märkligaste företeelserna i vår tids
e-konomiska liv är <i>försäkringsväsendet</i>.
Olyckshändelser hota oss alla. Ens hus kan brinna, ens gröda
kan fördärvas, ens ägodelar stjälas, ens lemmar
skadas; ålderdomen försvagar vår arbetsförmåga, och
alla träffas vi slutligen av döden. Man har funnit
på att genom försäkring av olika slag skaffa
ersättning i större och mindre grad för de förluster, som
sålunda åsamkas de enskilda och som träffa de flesta
hårt. Man betalar årligen till en försäkringsanstalt
ett visst jämförelsevis ringa belopp och utfår en 
försäkringssumma, när det avsedda fallet inträffar.
Tidigast förekom sjö- och brandförsäkring. Numera
finnas därjämte s. k. livförsäkring, sjukförsäkring,
olycksfallsförsäkring, hagelskadeförsäkring,
stöldförsäkring o. s. v. Försäkringsanstalterna äro
många, och försäkringsväsendet har gjorts till föremål
för en mycket omständlig lagstiftning (jfr sid. 61).


<b>4. Egendomens och inkomsternas fördelning.</b>

Egendom och inkomst äro mycket ojämnt fördelade men ha 
i äldre tid;er varit det i ännu högre grad än nu.

Det förnämsta föremålet för äganderätt och den
viktigaste rikedomskällan är <i>jorden</i>. I de flesta
europeiska länder samlades jordegendomen på
jämförelsevis få händer, men efter den franska
revolutionen ha stora förändringar inträtt. I Sverige har
alltid funnits ett fritt bondestånd, men under
1600-talet höll i södra hälften av landet jorden på att i stor
utsträckning flyttas över i adelns händer, då Karl
XI:s reduktion framkallade en återgång. För
närvarande beräknar man antalet smågårdar till omkring
69 %, de medelstora till nära 26 %, antalet stora till
något öfver 2%, och smågårdar och medelstora
gårdar omfatta omkring 76% av åkerarealen. Genom den
s. k. <i>egnahemsrörelsen</i> har man på de senare åren sökt
att uppmuntra småbruket och bereda så många som
möjligt tillfälle att skaffa sig eget hem med
ägande- eller åtminstone brukningsrätt till ett stycke jord.

Ett annat föremål för äganderätt är <i>kapitalet</i>.
Med kapital menar man i dagligt tal detsamma som
penningar. I vetenskaplig mening betecknar det
förvärvs- och produktionsmedel i allmänhet.
<i>Penningar</i>. Den äldsta handeln var byteshandel.
Man utbytte en vara, som man icke behövde, mot en
annan, som man behövde. Men redan i avlägsna
tider och hos många olika folk fann man på att som
bytes- eller betalningsmedel använda vissa föremål,
vilka man av olika anledningar tillerkände ett värde
eller en köpkraft. Hos somliga folk i Afrika har man
för detta ändamål använt en snäckart eller glaspärlor
eller något dylikt. I Sverige omtalas i äldre tider
boskap eller vadmal som dylika värdemätare. De
användbaraste föremålen av detta slag ha emellertid
metallerna visat sig vara och bland dem
företrädesvis de ädla metallerna. Ursprungligen begagnade
man sig av dessa efter vikt, klippte t. ex. av eller
högg av ett eller annat stycke av en guld- eller
silverten, men redan flera hundra år före den kristna
tideräkningen hade man i Mindre Asien hittat på att
prägla mynt eller att åt de i handeln använda
metallstyckena giva en bestämd form, vanligen rund,
och förse dem med någon bild, en prägel, och med
inskrift. Man hade därigenom fått ett bekvämt
bytes- och omloppsmedel, och det är en större eller mindre
mängd därav, som fått namnet penningar. För att
åt myntväsendet giva ordning, stadga och förtroende
har i de civiliserade länderna staten övertagit eller
bestämt grunderna för detsamma. Det har funnits
och finnes ännu en mångfald olika slags mynt. I
senare tid ha för att underlätta varuutbytet vissa
länder slutit föreningar eller <i>myntkonventioner</i> om att
begagna samma slags mynt. En sådan förening har
ingåtts mellan Sverige, Norge och Danmark, vilkas
mynt kallas kronor och ören. Den vanligaste
myntmetallen är numera guld, så t. ex. i de skandinaviska
länderna. Av silver eller koppar (brons)
tillverkas i så fall blott s. k. skiljemynt, som man är
skyldig mottaga endast intill ett visst belopp.
Ett ordnat myntväsen betecknade ett stort
framsteg i det ekonomiska livet En lika stor eller ännu
större roll har i våra dagars affärsliv <i>krediten</i>.
Kredit betyder »förtroende» och innebär, att man mot
löfte eller säkerhet om framtida betalning får rätt
att tillgodogöra sig vissa värdeföremål, framför allt
penningar eller varor. För uppsamlande och
utlånande av penningar ha olika slags kreditanstalter
bildats; de förnämsta av dem kallas <i>banker</i>. Den,
som har några penningar och ej har annan
användning för dem, brukar sätta in dem i en bank, som
lämnar en viss ränta åt insättaren och mot något högre
ränta och i övrigt mot säkerhet av olika slag idkar
utlåning. Ett särskilt slags banker, avsedda att
uppsamla och göra räntebärande de små besparingarna,
äro s. k. <i>sparbanker</i> eller sparkassor. Sådana finnas
många i Sverige; en av dem, <i>postsparbanken</i>, står
under statens ledning.

Vår tids kreditväsen begagnar sig även i stor
utsträckning av <i>värdepapper</i>, så t. ex. av växlar,
anvisningar på någons tillgodohavande i en bank
eller s. k. checker och framför allt av <i>pappersmynt</i>
eller <i>sedlar</i>, vilka ord åtminstone i dagligt tal
beteckna detsamma. I Sverige funnos förr många
sedelutgivande banker. De ha numera upphört, och
staten ensam utgiver genom riksbanken sedlar, som
skola mottagas som lagligt betalningsmedel och som
vid anfordran inlösas med guld. Deras värde beror
på förtroendet till bankens förmåga att inlösa dem,
men därför är sörjt genom särskild lagstiftning, och
de äro i vårt land som bekant det vanligaste
betalningsmedlet.

Till kapitalet i vidsträcktare mening räknar man
även <i>maskinerna</i>. I äldre tider begagnade man sig av
enkla och billiga verktyg för att bearbeta föremålen.
Upptäckten av ångans användbarhet som drivkraft
åstadkom i detta hänseende en revolution, och längre
fram har man lärt att begagna elektriciteten som
arbetskraft. Maskinerna hava blivit alltmer
fulländade konstverk, sammansatta på det sinnrikaste sätt,
men de äro också vanligen mycket dyra. Det
behöves en viss förmögenhet för att anskaffa dem, och
för att sköta dem anställas och avlönas arbetare.

Både för livets uppehälle i allmänhet och för
att åstadkomma produkter kräves det <i>arbete</i>. I
äldre tider kunde man även äga arbetare. Slavar
eller trälar ha förekommit överallt på jorden, men
i de civiliserade länderna har träldomen småningom
avskaffats. Man använder nu fria arbetare,
vilkas arbetskraft man betalar. I kroppsarbetarnes
ställning åstadkom den i senare hälften av 1700-talet
uppkommande fabriksindustrien en omvälvning.
Förut hade tillverkningen av varor bedrivits
hantverksmässigt, och hantverkarne voro fördelade i
skrån med ett jämförelsevis ringa antal mästare,
gesäller och lärlingar. Maskinernas uppfinning
möjliggjorde bildandet av stora fabriker, som tillverkade
varorna både billigare och i större mängd än
hantverkarne kunde. Skråväsendet upphörde efter hand,
och fabrikerna togo i sin tjänst allt flera arbetare.
Arbetarklassen ökades hastigt, maskinerna
möjliggjorde kvinno- och barnarbete, och konkurrensen
mellan fabrikerna tillkom. Uppgiften blev då att
nedbringa tillverkningskostnaderna, och ett av medlen
blev till en början att nedpressa arbetslönerna,
överproduktion framkallade tid efter annan <i>kriser</i>,
och följden kunde bliva en längre eller kortare tids
arbetslöshet. På detta sätt uppstod i förra hälften
av 1800-talet, i synnerhet i England och Frankrike,
en klass av fattiga arbetare eller ett proletariat,
inom vilket eländet var oerhört. Med <i>proletärer</i>
betecknar man de arbetare, vilkas lön nätt och jämnt
räcker till för deras och familjens underhåll och som
vid inträffande ålderdom, arbetslöshet eller sjukdom
stå värnlösa.

Detta massornas elände framkallade hos många
människovänner strävandesn att, åstadkomma en
annan fördelning av inkomsten. Det har särskilt givit
upphov till den s. k. <i>socialismen</i> och
<i>socialdemokratien</i>. Socialismens läror utvecklades framför allt i
Frankrike vid tiden för februarirevolutionen av
Louis Blanc och i Tyskland av en ryktbar författare
Karl Marx. Enligt dessa läror leder den
ekonomiska utvecklingen i det nuvarande borgerliga
samhället med nödvändighet därhän, att rikedomen
samlas hos några få stora kapitalister, fabrikanter och
egendomsägare, de små företagen förkvävas, och
gentemot de förra står den växande massan av arbetare,
vilkas inkomst aldrig kan höja sig över det för
uppehället nätt och jämnt nödvändiga, men det är
kroppsarbetet, som är källan till alla värden eller
som skapar rikedomen. För att åstadkomma en
förändring häruti måste staten övertaga äganderätten
till alla produktionsmedel, jorden i främsta rummet,
skogarna, bergverken, maskinerna o. s. v. Staten
skall sedan organisera arbetet och se till, att dess
avkastning på ett rättvist sätt fördelas. Huru denna
organisation skall inom överskådlig tid kunna
genomföras, därom äro dock meningarna delade.
Somliga yrka på en våldsam brytning med det
borgerliga samhället, andra räkna på att genom den
allmänna rösträtten det socialdemokratiska partiet
efter hand skall få överhand vid riksdagarna och på
så sätt införa den nya organisationen. Huru själva
fördelningsproblemet med framgång skall lösas, det
är icke heller klart.                                              !

Den ojämna egendomsfördelningen och massornas 
fattigdom ha framkallat andra 
samhällsförbättringsplaner. Med <i>kommunister</i> menar man
vanligen dem, som vilja upphäva all enskild egendom.
<i>Anarkisterna</i> åter vilja upphäva allt slags regering
eller styrelse och tro, att människorna lämnade åt
sig själva skola leva ett lyckligt och endräktigt liv.
De ha därjämte sökt vinna sitt mål genom
»handlingens propaganda», bankplundringar, mord på
furstar, statschefer, kapitalister m. fl.

Utvecklingen har emellertid icke gått i den
riktning, som förutsades, och teorien om värdebildningen
är ofullständig. Det är icke kroppsarbetet, som
ensamt eller ens i främsta rummet skapar rikedomen,
utan därtill kommer det intellektuella arbetet.
Arbetarnes ställning har vidare under de sista femtio
åren i det hela mycket förbättrats. Orsakerna därtill
är dels deras egen verksamhet, dels statens
ingripande. I England sammanslöto sig i förra århundradet
vissa yrkesgrupper bland arbetarne till s. k.
<i>fackföreningar</i> (trade unions), och fackföreningsrörelsen har
sedan gått över världen. Den har i allmänhet nära
anslutit sig till socialdemokratien, så även i Sverige.
Den socialdemokratiska rörelsen förskriver sig här
från slutet av 1880-talet. En mängd fackföreningar
ha sedermera bildats och sammanslutit sig till en s. k.
landsorganisation. Fackföreningarna ha i främsta
rummet uppträtt som kamporganisationer mot
arbetsgivare i syfte att genomdriva kortare arbetstid
och högre löner. Som kampmedel användes framför
allt <i>strejk</i> eller arbetsinställelse i större eller mindre
utsträckning, med förföljelser mot »strejkbrytare»
och anslutning till organisationen. De svenska
arbetarne ha i ovanligt hög grad begagnat sig av dessa
medel. Det socialdemokratiska partiet, som numera
har flera representanter i andra kammaren, arbetar
åter för den politiska maktens överflyttande till 
arbetarne. Långtifrån alla Sveriges arbetare tillhöra
emellertid de socialdemokratiska fackföreningarna,
Uti <i>svenska arbetarförbundet</i> har en
icke-socialdemokratisk arbetarorganisation framträtt.

Arbetarnes sammanslutning har tvingat arbetsgivarne 
till liknande åtgärder, och som stridsmedel
använda dessa <i>lock-out</i>, utestängning av arbetarne
från fabrikerna ellor arbetsplatserna i större eller
mindre utsträckning. För närvarande finnas tre
stora arbetsgivarföreningar, som trätt i förbindelse
med varandra, centrala arbetsgivarförbundet,
Sveriges verkstadsförening och svenska
arbetsgivarföreningen.

Missförhållandena inom den industriella
utvecklingen har tvingat staten att lämna den
overksamma roll den länge intog i avseende på arbetsgivare
och arbetare och att ingripa dels genom
<i>skyddslagstiftning</i>, dels genom försök att <i>medla i tvisterna</i>.
I Sverige ha sålunda lagar utfärdats angående
skydd mot yrkesfara, angående minderårigas och
kvinnors användande i industriellt yrke, varjämte
yrkesinspektörer tillsatts, om ersättning för skada
i följd av olycksfall i arbete, varjämte en
riksförsäkringsanstalt upprättats, samt om medling i
arbetstvister. Statsmedel ha under senare år anslagits både
till en arbetarförsäkringsfond och till åtgärder för
arbetares olycksfallsförsäkring och sjukkassors
bildande. Därjämte ha åtskilliga offentliga
<i>arbetsförmedlingsanstalter</i> inrättats.


<b>5. Samhällsrörelser av olika slag.</b>

Vår tid genomströmmas av starka samhällsrörelser, 
avsedda att undanröja missförhållanden och
framkalla ett bättre och lyckligare samhällsliv. Vi
ha redan nämnt om några, t. ex. de kyrkliga rörelserna 
och de egentliga arbetarrörelserna, men även
andra finnas.

En av de starkaste är <i>nykterhetsrörelsen</i>.
Brännvinsförbrukningen hade i början av förra
århundradet i Sverige nått en oroväckande höjd och hotade att
fördärva breda lager av vårt folk. Då uppstod på
1830-talet en stark nykterhetsrörelse under ledning 
av bland andra prosten <i>Peter Wieselgren</i> och
läkaren <i>Magnus Huss</i>. Den ledde i början av 1850-talet
till en genomgripande förändring i brännvinslagstiftningen. 
Brännvinstillverkningen förvandlades till en beskattad 
fabriksnäring, och husbehovsbränningen upphörde. I slutet 
av förra århundradet uppträdde nykterhetsrörelsen i en 
ny form, såsom helnykterhetsrörelse. Vittomfattande föreningar ha
bildats för ändamålet, såsom good-templar- och
templarorden m. fl., och lagstiftningen om försäljning av
sprithaltiga drycker jämte öl har undergått
oupphörliga förändringar i syfte att försvåra tillfällena
att åtkomma dylika drycker, men yttersta mål hos
många är att genomdriva förbud mot både
tillverkning, förtäring och införsel av alkoholhaltiga
drycker. Förbrukningen av brännvin har visserligen
blivit vida mindre än för hundra år sedan, men på sista
tiden synas ej förändringarna ha varit så stora, ja,
förbrukningen t. o. m. ha ökats. Många anse
emellertid, att det svårligen kommer att lyckas att enbart
på förbudslagstiftningens väg göra människorna
avhållsamma och nyktra, lika litet som dygdiga i
allmänhet, övertygelsens väg verkar långsammare men
säkrare, och nykterhetsrörelsen börjar dess bättre
även på den vägen att göra landvinningar.

<i>Kvinnorörelsen</i> avser att öppna nya arbetsfält
för kvinnlig verksamhet och i rättsligt avseende
jämnställa man och kvinna, och åtskilligt har i det
hänseendet vunnits. 1845 fattades beslut om lika
arvsrätt för bröder och systrar. Kvinnan blir
numera myndig vid 21 års ålder. Statens högre
undervisningsanstalter ha öppnats för kvinnor; de kunna
avlägga de flesta akademiska examina och utöva
läkaryrket. De ha fått tillträde till några statens
ämbetsverk, post- och telegrafverken samt statens
järnvägar; även till lärarbefattningar, andra
beställningar vid inrättningar för vetenskap, slöjd eller skön
konst samt läkarbefattningar har vägen öppnats
för dem. Den kommunala verksamheten har
likaledes öppnats för dem och en livlig agitation
börjat för deras politiska rösträtt och valbarhet till
riksdagen. Om den sista reformens ändamålsenlighet
synas dock meningarna vara mycket delade.

En tredje rörelse är <i>fredsrörelsen</i>. Den är av
internationell art och avser att verka för allmän
världsfred, krigens förekommande och därav
följande minskning i försvarsbördorna samt
skiljedomsförfarandets införande staterna emellan. En
internationell skiljedomstol har upprättats i Haag,
och där hållas tid efter annan fredskongresser för
att överlägga om rustningarnas begränsning och
medlen att minska krigens olyckor. Skiljedomstraktater 
ha också ingåtts mellan flera stater. Men om
det är svårt att införa skiljedomsförfarande mellan
enskilda, är det ännu svårare att göra det staterna
emellan. Det finns ingen makt, som kan tvinga de
stora staterna att rätta sig efter en skiljedom.


<b>6. Folkmängdsförhållanden och näringsgrenar.</b>

Ännu för omkring 50 år sedan bodde i Sveriges
städer endast något mer än 10 % av landets
invånare, år 1900 21 1/2%. Dessutom finnes i Sverige en
mängd stadsliknande samhällen, <i>köpingar</i> och s. k
<i>municipalsamhällen</i>, vilkas folkmängd är i snabb
tillväxt. En betydande omflyttning alltså av
befolkningen under det sista halva århundradet, som
sammanhänger med stora förändringar i levnadssätt och
näringsliv!

Folkmängden i sin helhet har alltjämt ökats,
om än långsamt. Antalet födda överskjuter årligen
betydligt antalet döda, och överskottet har för varje
årtionde ökats. Dödligheten är i Sverige lägre än
i något annat europeiskt land; medellivslängden
har ökats från 35 år i slutet av 1700-talet till 50 år i
slutet av 1800-talet. Bättre levnadsförhållanden i
allmänhet, bättre hälso- och läkarvård ha bidragit
därtill, och inga krig ha medfört folkminskning.

Folkmängden har ökats trots den ofantliga
<i>utvandring</i> (emigration), som ända sedan 1860-talet ägt
rum och som anses ha berövat Sverige omkring 1
million människor. Orsakerna till utvandringen äro
huvudsakligen att söka dels i medfödd
vandringslust, dels i ogynnsamma ekonomiska förhållanden;
många tyckte det vara svårt att här hemma slå sig
fram eller att här kunna bilda eget hem. Följden
har blivit, att vi i Sverige för närvarande ha gott om
åldringar och barn, men antalet personer i den
egentliga arbetsföra åldern är jämförelsevis mindre än för
hundra år sedan. Först i våra dagar har man
börjat taga itu med dessa missförhållanden och söka
hämma utvandringen genom att i hemlandet bereda
bättre tillfälle till utkomst.

För omkring 40 år sedan levde ännu nära 3/4 av
Sveriges befolkning av jordbruk och dess binäringar,
i våra dagar föga mer än hälften. Antalet av dem,
som leva av industrien, har i stället fördubblats. Det
visar, vilken omläggning av näringslivet som ägt
rum. Sverige är på väg att bli ett industriland, och
industrien lockar arbetskraften från jordbruket.
Fabriksarbetarne beräknas också för närvarande till
över 300,000. Sågverksrörelse och bergsbruk
giva uppehälle åt omkring 150--160,000 vardera,
handel och liknande verksamhet åt nära 160,000. --
Sverige är till stor del omgivet av hav och rikt på
vattenkommunikationer. Den inrikes sjöfarten är
också betydande, men den utrikes har länge, varit
efterbliven. Först i våra dagar har en förändring inträtt.
Med understöd av staten ha svenska ångbåtslinjer
öppnats till främmande världsdelar, till Sydamerika,
Afrika och nu senast till Ostasien. -- Av allmän
tjänst, litterära yrken m. m. leva omkring 270,000
personer.

1864 utkom en förordning om utvidgad
<i>näringsfrihet</i>. Svensk man eller kvinna äger med några få
inskränkningar att på landet eller i stad idka handel,
fabriksrörelse, hantverk, sjöfart o. s. v.
Undantagen gälla bokhandel och boktryckeri, tillverkning
eller försäljning av brännvin och andra sprithaltiga
drycker, ävensom av margarin, tillverkning eller
försäljning av krut, apoteksrörelse, handel med
gifter och andra farliga ämnen m. m., varom särskilt
är stadgat. Var och en, som vill idka handel som
yrke eller tillverka varor till försäljning, är med
några få undantag skyldig att föra <i>handelsböcker</i> och
skall till <i>handelsregister</i> anmäla det namn eller
firma, varunder han önskar idka rörelsen.
Handelsregistren föras i Stockholm av överståthållarämbetet,
i övriga städer av magistraten och å landsbygden
av länsstyrelserna.

-
<b>INNEHÅLL.</b>


<b>Statsskicket.</b<

                                                  sid.

1.    Om staten i allmänhet.......................  5.

2.    Sveriges statsskick   ......................  8.

      <tab>Konungamakten .........................  9.

      <tab>Riksdagen ............................. 11.

3.    De politiska partierna ..................... 19.


<b>Förvaltningen och rättsskipningen.</b>

1.    Statsförvaltningen   ....................... 22.

2.    Kommunalförvaltningen ...................... 24.

3.    Statens och kommunens finanser ............. 27.

        Statsinkomster ...........................  »

        Kommunernas finanser ..................... 31.

4.    Rättsskipning .............................. 32.

5.    Utrikes ärenden ............................ 35.

6.    Försvarsväsen .............................. 36.

7.    Kyrkan ..................................... 39.

8.    Undervisningsväsen ......................... 40.

9.    Fattigvård ................................. 43.

10.   Samfärdsmedel .............................. 44.


<b>Sociala och ekonomiska förhållanden.</b>

1.    Stånd och klasser .......................... 47.

2.    Familjen och arvsrätten .................... 49.

3.    Egendom .................................... 53.

4.    Egendomens och inkomsternas fördelning ..... 55.

5.    Samhällsrörelser av olika slag ............. 61.

6.    Folkmängdsförhållanden och näringsgrenar ... 63.

-
