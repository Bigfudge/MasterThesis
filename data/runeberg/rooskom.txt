<h2>KVINNA OCH MAN</h2>

<h1>KVINNA OCH MAN</h1>

<table o>
<td c><tab>
<td c><small>AF</small>
<td c><tab>

<big><big><sp>MATHILDA ROOS</sp></big></big>

<img></img>

<small>UTGIFVEN AF</small>

KVINNOKOMMITÉN AF DEN 5:TE FEBRUARI
</table>

<table o>
<td c><sp><small>STOCKHOLM 1906</small></sp>

<small><sp>WILHELMSSONS BOKTRYCKERI A.-B.</sp></small>
</table>
<chapter name="Kvinna och man">
<h2>Kvinna och man</h2>

<img></img>

<big><big><big>D</big></big></big>en i vår tid ständigt återkommande frågan om
prostitution och reglementering måste förr eller
senare hos en tänkande människa framkalla den
undran: på hvad grund egentligen fordrar mannen, att
i strid mot landets lag, polisreglementen upprättas och
åtlydas, för att åt honom möjliggöra ett obundet
könslif? Finnas verkligen i det specifikt manliga elementet
af mänsklighetens organism faktorer, som
nödvändiggöra de könsliga drifternas tillfredsställande, och som
sålunda berättiga samhället — bevararen af individens
lycka och välfärd — att underlätta vägen därtill? Är
det så, att den ena hälften af mänskligheten hemsökes
af frestelser, som äro främmande för den andra? Rasar
hos mannen driften med stormens kraft, medan det
för kvinnan är vindstilla på lidelsernas haf? Är det
endast mannen, som längtar efter kvinnan med en
hetsighet, som, om den ej tillfredsställes, gör honom
oduglig för lifvet, under det att den äkta kvinnotypen
är en leende ängel eller ljuf blomma, som tåligt väntar
på mannens kärlek och, ifall denna uteblir, framlefver
sitt lif lika nöjd och lycklig ändå?

Ja, om så vore, om fördelningen vore så orättvis
att frestelser och strider vore mannens lott, och
fridfull undergifvenhet kvinnans, då vore det icke annat
än rättvisa att mannen, i betraktande af sina små
pund i sedligt afseende, finge vissa medgifvanden från
lagens sida, och då torde sannerligen på honom böra
tillämpas Frälsarens ord: »Den som är utan synd
kaste första stenen». Öfverseende, kärlek och oändligt
deltagande, det är hvad vi kvinnor i så fall borde
skänka våra af naturen så hårdt behandlade bröder.
Då blefve också olika slags moral för mannen och
kvinnan en nödvändig följd, liksom all sträfvan att
förbättra nuvarande sedliga förhållanden vore fåfäng,
ty mot naturens anordningar kan man ej kämpa
naturrätten kan ej upplösas af samhälleliga bud och
förordningar.

Denna uppfattning af en på naturens kraf
grundad olika slags moral för de bägge könen har också
så länge framhållits såsom den enda möjliga, att
suggestionen däraf, som öfver våra far- och
mormödrar lagt en tanken och känslan omtöcknande slöja,
äfven sträcker sig till oss, sena tiders barn. Dock
torde stunden vara kommen att skaka af denna slöja
och ge en omkullstörtande stöt åt den fastslagna
uppfattningen.

Ty den bild af mänskligheten, som gömmes
däri, är falsk; könslifvets frestelser tillhöra ej
uteslutande hvarken mannen eller kvinnan, de äro
gemensamma för båda, de äro helt enkelt typiska för

<i>människan</i>, om de än för de olika könen taga olika former
och yttringar. Men detta är ej något utmärkande för
könslifvet; alla känslor och affekter färgas olika af
olika individer, och hos mannen och kvinnan
framträda de med utprägladt manliga eller kvinnliga drag,
alldeles som mannens och kvinnans gång och röst
bäggedera äro mänskliga, men präglade af könets
egendomlighet.

Ja, så långt ifrån att kvinnans könslif bereder
henne mindre lidande än mannens bereder honom,
framkastar jag i stället det påståendet, att i många fall
motsatsen äger rum. Kvinnans könslif är nämligen
på det innerligaste sammanknutet med hennes rika
känslo- och fantasivärld, det är förbundet med hennes
väsendes heligaste och skyggaste djup, där drömmen
om moderskärlekens lycka för henne väfver sina ljusa,
lockande syner. Kärleken är för mannen en episod,
för kvinnan en lifssak, detta är ju en både känd och
erkänd sats; faderskapet är mycket sällan för mannen
något patos i hans själslif, då däremot för kvinnan
moderskapet är den hägring, som ständigt reser sig
för hennes fantasi ett stycke högre än alla andra
hägringar, hon må för öfrigt ha hvad yrke eller
sysselsättning som helst. Hemmet och dess fröjder är
visserligen äfven för mannen något skönt och dyrbart,
men om man skulle psykologiskt analysera ynglingens
och jungfruns framtidsdrömmar, nog tror jag, att man
i de senare skulle finna mycket mera af hemmets
stämningar än i de förra.

Slutligen är kvinnan i genomsnitt mera svärmiskt
anlagd än mannen. Romantikens skimmer berusar
henne och lockar henne bort från verkligheten in i
det farliga drömlandet, fri som hon ofta är —
eller snarare har varit — från det praktiska arbetet
för födan, som gör mannen nykter och på ett
hälsosamt sätt skingrar det blå sagotöcknet från lifvets
horisont.

Återstår ett område, där mannen emellertid är
starkare än kvinnan: den rent djuriska driften, könets
dragande till det motsatta könet. Människodjuret, det
starka, råa, som slukar sitt byte utan att ens välja,
är hos mannen mera utveckladt än hos kvinnan — i
<i>genomsnitt</i> nämligen, ty det finnes hos det s. k.
svagare könet individer, som icke lämna mannen efter
i sinnlighet. Men dessa äro nog undantag, och på
sådana bygger man ej teorier med anspråk på
allmängiltighet. Jag skulle vilja formulera min uppfattning
af det inbördes förhållandet mellan mannens och
kvinnans könslif så: mannen begär könet i sin helhet
starkare än kvinnan; kvinnans åtrå till mannen-individen
är däremot starkare än hans till henne.

Och nu frågas: är människan ett sådant djur,
en sådan driftens lekboll, att det faller sig svårare för
henne att besegra yttringen af denna drift än att
besegra en känsla, en längtan, som härskar öfver hela
varelsen, som slingrat sig kring de finaste, ömtåligaste
fibrerna däraf? Har hon icke just i medvetandet om
det låga i en uteslutande sinnlig drift ett stöd, ett

vapen, som hjälper henne i striden, för så vidt hon
fått syn på att hon som människa är Guds och icke
ett djurs beläte? Och ligger det icke just något
förlamande, något förrädiskt snärjande däri, att
könsdriftens tillfredsställande för kvinnan, mycket mera än
för mannen, sammanhänger med det ädlaste, det
högsta inom henne: modersinstinkten? Innan hon
ens själf vet om det, ha dessa komplicerade
förhållanden vunnit en sådan makt öfver henne, de ha så
gripit hennes fantasi- och känslolif, de ha så blifvit
en medelpunkt, kring hvilket allt kretsar, att hon ej
utan skada för både kropp och själ går ur en sådan,
den dolda, otillfredsställda längtans strider. Hur ofta
ser man icke t. ex. att äldre kvinnor, som fört ett
dygdigt och exemplariskt lif, begå excesser i
känsloväg, gifva luft åt en instängd böjelse, ingå giftermål,
som väcka undran och löje — hvad är det allt annat
än utslag af våldsamma, tillbakaträngda erotiska känslor?
Och hur ofta ha ej så kallade konvenansgiftermål
ingåtts med den hemliga, ofta omedvetna baktanken:
»Om jag än ej blir lycklig som hustru, skall jag dock
genom att gifta mig nå lifvets högsta sällhet, att bli
mor».

Och den som tror, att kvinnan, då hon genom
omständigheterna tvingats att lefva ogift, kan gå den
vägen utan saknad, utan strider eller frestelser, han
gör sig skyldig ej blott till synd mot skarpsinne och
erfarenhet, han brister äfven i intresse och deltagande
för sin nästas förhållanden. Hitintills har emellertid
ett tätt, jag skulle vilja säga okyskt dunkel hvilat öfver
dessa förhållanden, det har ansetts såsom en skam
för kvinnan att erkänna, att hon har behof af mannens
kärlek, af moderskapets fröjder, och de lika smaklösa
som ofinkänsliga epiteten »giftassjuk», »karlgalen», »på
öfverblifna kartan» m. fl., som mannen — och äfven
en stor del af det kvinnliga könet — kastat emot
den kvinna, som hotats af celibatet, visar nogsamt
hvilken cynisk opinion härskat i detta fall.

En förändring till det bättre har emellertid redan
inträdt; kvinnan har börjat förstå, att det icke ligger
någon förnedring i att öppet erkänna, hvad hon förut
dolt under den gamla ungmöns pryda later eller låtit
löpa ut på koketteriets smygvägar: att hennes åtrå
står till mannens kärlek, och att det för henne är en
smärta, en saknad att ej äga den och den ännu
djupare sällhet moderskapet gifver. Den sanningen har
gått upp för henne, att först då blir kärleken en
förnedring, om kvinnan, följande det exempel skapelsens
herrar gifvit henne, släpper herraväldet öfver sin
person, ger lösa tyglar åt känslorna och, då dessa
ej bli tillfredsställda, söker ett eländigt surrogat i den
djuriska driften, d. v. s. begär <i>könet</i> i stället för
individen.

Lyckligtvis går kvinnan i genomsnitt icke på denna
de vilda, lössläppta lidelsernas väg. Hennes väg är
den visserligen branta, men af späda, ädla
kvinnohänder säkert banade väg, som bär till det sedliga
idealets höjder. Hvad hon därunder lider, därom talar
hon i allmänhet icke; det ligger i den kvinnliga
naturens daning att dölja sin smärta, liksom den
dödsskjutna fågeln dyker ned i djupet för att gömma sitt
strömmande blod för jägarens blickar. Men <i>att</i> hon
lider är visst; ty att kufva modersdriften är en
fruktansvärd sak, och de kvinnor äro få, som gå igenom denna
strid utan något större eller mindre ärr på känslolifvets
område. För de flesta gälla i högre eller ringare grad
de kända orden: »hon sörjer de barn hon aldrig ägt.»

Jag anser mig nu ha kommit till en punkt, där
jag bör mötas af den invändningen, att <i>just</i> det, att
kvinnan hunnit längre än mannen i sedligt afseende
bevisar, att hennes passioner ej äro så
oöfvervinnerliga som hans, att det i stort sedt just är den olika
beskaffenheten i mannens och kvinnans natur, som
bestämmer det olika mått af sedlig kraft, som fallit på
deras lott, — att den olika roll de spela i könslifvet
framkallar en olika ståndpunkt: mannen är fylld med
en skaparekraft, som kvinnan, den emottagande och
frambärande, icke har, och som spränger honom, om
han icke får tillfredsställa sin drift att framkalla lif.

Härpå svaras: röra sig icke äfven inom kvinnan
mäktiga skaparekrafter, fordrar icke hela hennes natur,
genom den periodvis återkommande stegringen af
könslifvets funktioner, att få omsätta dessa krafter i nya
lif? Vittna icke de svåra kriser hon har att genomgå
både vid sitt inträde och sitt utträde ur ungdomen
om den behärskande roll könslifvet spelar för hela
hennes personlighet? Hvarje läkare, som vill vara
ärlig, vet att så är, han vet, att långt ifrån att kvinnans
könsdrift är mindre stark än mannens, är det tvärtom,
då den släppes lös, då den lämnar tuktens och
renhetens väg, förfärlig i sina yttringar. Ingen man, hur
djupt han än i sedligt afseende sjunkit, kan dock
öfverträffa den sjunkna kvinnan i hennes omåttliga begär
— ej efter kärlek, ej efter <i>mannen</i>, utan efter hela könet.
Ingen man, hur starka hans passioner än må vara,
kan lefva ett mer hejdlöst obundet könslif än kvinnan.
Det veta alla, som blickat ned i de afgrunder, där man
och kvinna tillsammans tumla från begär till begär
och i vansinnig yrsel släcka gudagnistan inom sig.

Nej, orsaken till att mannen står fjärmare det sedliga
idealet än kvinnan är en helt annan. Den är en
<i>maktråga</i> rätt och slätt. Mannen har ej af nödvändigheten
tvingats att kufva sina lidelser, han har ej tuktats och
lidit såsom kvinnan, därför är han ännu i sedligt
afseende ouppfostrad. I lifvets stora skola har hans
kön representerat den gynnade, bortskämda klassen;
där kvinnan straffats hårdt och oblidkeligt, där har
han gått fri, och följden har blifvit densamma som
med alla priviligerade individer: han är ännu
ouppfostrad. Om man kunde sätta upp en statistik öfver
mannens moral, skulle det visa sig, att öfverklassens
män lefva mycket sämre än underklassens, och att
sedlighetsbetyget sjunker ju högre på rangskalan vi
komma. Hvilka ha lefvat ett mera obundet lif än
konungar och furstar? Man har ingen orsak tro, att
de af naturen äro sämre utrustade i sedligt afseende,
att deras lidelser äro starkare än deras manliga
undersåtars, men de ha lefvat under den demoraliserande
sporren, att de haft rättighet, ja nästan skyldighet att
tillfredsställa sina lidelser. Ingen har fordrat någon
kamp af dem, de ha omgifvit sig med mätresser,
kränkt den äktenskapliga troheten, och ingen har därför
bugat sig mindre djupt för dem. Ja, så långt ifrån
att detta varit fallet, visar oss tvärtom historien, att
unga furstar, som själfva velat lefva ett rent lif, af sin
omgifning invigts i lastens mysterier, emedan ett hof
utan älskarinnor betraktats som en abnormitet, som
t. ex. Ludvig XV i Frankrike, hvars lifs morgonstund
var omgjuten af renhetens dagg, men som slutade i
det djupaste sedliga förfall.

Tvång och försakelser äro goda pionierer i
mänsklighetens andliga evolutionsstrider; lidandet är en
förträfflig tuktomästare till själens fria medvetna
omfattande af ett högt ideal. Hvarje jordmån behöfver sitt
röjningsarbete, innan den goda säden kan gro i dess
djup; hvarje individ, hvarje släkt, hvarje folkstam
behöfver sin tuktansperiod, innan tillvarons största och
djupaste tankar kunna spira upp däri. Men det
manliga släktets själ har ej som kvinnans genom tuktan
och lidande blifvit beredd att emottaga renhetens
härliga sådd.

Mannen har hitintills behärskat jorden och —
kvinnan. Det är han, som dikterat alla lagar, och följden
har blifvit, att de band han knutit skärande hårda åt
kvinnan, dem har han åt sig själf släppt alldeles lösa.

Fri från det otillåtna moderskapets lidande och skam
har han kunnat bedrifva sin synd utan några följder,
som i stället i all sin hemskhet kommit öfver den
olyckliga, förförda kvinnan. Att Gud från begynnelsen
skrifvit blott ett sjätte bud, lika för man och kvinna,
det har småningom sjunkit i glömska inför de yttre,
af mannens härskarevilja skapade förhållandena.

Men på detta, liksom på alla andra områden,
frambryta de första strålarne af en ny dag. Den
kvinnliga själen har vaknat till medvetande om sin
värdighet; hvad som förut varit henne fördoldt, börjar nu
att uppenbaras: att äktenskapet kränkes lika mycket
genom mannens otrohet och föregående sedliga
förvillelser, äfven om följderna däraf ej bli så synbara,
som när kvinnan-hustrun är den brottsliga. Ty
hon förstår, att de högsta andliga värden ej äro de,
som först synas och lättast uppskattas, utan de, som
ha sina rötter djupast i släktets själ, och som i det
fördolda verka från led till led. Utan falsk
ödmjukhet lyfter kvinnan sitt hufvud, som hon så länge
slafviskt böjt för mannen, jordbehärskaren, hvars gunst
hon behöft för att ej förtrampas i kampen för tillvaron,
utan blygsel tillropar hon honom: »min åtrå till dig
är lika stor som din till mig, det är en osanning, ett
pryderi att låtsa, att mitt könslif ej är lika mäktigt
som ditt, men just därför att så är, och att jag gått
segrande ur striden, har jag rätt att fordra samma
kamp och samma seger af dig. Men du måste liksom
jag lära dig förstå själfoffrets och lidandets hemlighet.»

Ty det är genom lidande kvinnan fostrats till den
höga sedliga ståndpunkt, hon för närvarande innehar.
Det är genom att ha kufvats och förtrampats, det är
genom att ha kämpat mot orättvisor och småaktigheter,
det är genom moderskapets, äfven i bästa fall stora
smärta, det är genom allt det hån, den ringaktning, som,
då hon ej kunnat få ut <i>sin</i> del af lifvets lycka, tillkastats
henne både af männen och af hennes medsystrar, det
är genom tyst försakelse och dold längtan — det är
genom alla dessa pröfningars smältugn, som kvinnan
utvecklats till den i sedligt afseende högt stående
människotyp, hon för närvarande representerar.

Skall nu mannen också behöfva en via dolorosa
för att nå dessa ideella höjder? Skall den hämnande
reaktionen uppenbara sig i våldsamma brytningar och
konflikter könen emellan, skall det på detta område,
likasom öfverallt i lifvet, behöfvas — bildlikt taladt —
blodsdop, för att rena, luttra, höja, ända tills slutligen
mannen och kvinnan helt finna hvarandra i samma
lifsåskådning? Eller skall — för att tala ett gammalt
välkändt språk — »das ewig-weibliche» icke tröttna
att i oändlig tyst försakelse och bön visa vägen och
lära syndaren reningens och försoningens hemlighet?
Skola Margareta, Alma och Solveig alltjämt sitta vid
den öfvergifna härden och i sin tro, sin bön, sin
kärlek skapa ut det manliga gudsbeläte, som hänsynslöst
fläckar sig i tillvarons lidelser? Knappast det
sistnämnda; tidens tecken tyda på nya vägar, nya sedliga
utvecklingsmöjligheter.

Kvinnans större sociala själfständighet, hennes
vaknande medvetande om sin personlighets krafter, om
allt det snedvridna i hennes och mannens könsliga
förhållanden ha öppnat två framtidsperspektiv, som
leda åt olika håll och från hvilka höras helt skilda
manande stämmor. Den ena af dessa stämmor säger:
»du har lika väl som mannen rätt att njuta af lifvet,
din längtan, dina begär äro lika starka som hans, dina
drömmar lika brännande, det är en falsk blygsel, att
förneka det djupaste och mäktigaste i ditt väsen, vakna
upp öfver dina rättigheter, känn dig fri som mannen,
fri att lefva, njuta, älska efter ditt väsens art!»

Denna maning är oss välbekant, den är ett
ledmotiv, som under de senare decennierna gått igen i
skrift och i tal, i föreläsningar och broschyrer; likt ett
vågsvall har den brusat ifrån land till land och vunnit
anhängare icke minst bland begåfvade och framstående
kvinnor.

Den andra stämman utgår från samma premiss
kvinnans likställighet med mannen i könsligt afseende,
men dess slutsats blir en helt annan: »emedan jag
kämpat mig fram till den sedliga höjd, där mannen
åt oss kvinnor uppdragit att vårda kyskhetens flamma,
måste du, som är min like, min vän, min make, nå upp
till samma höjd. Icke emedan den varit ett lätt hunnet
mål, icke därför att renheten, såsom mannen dekreterat,
varit <i>ett</i> med hvarje kvinnligt väsende, utan emedan
vi kvinnor <i>kunnat</i> hinna detta mål, fordrar jag detsamma
af dig. Mitt, den starka, kyska kvinnans ideal, har
genom bön och kamp fått denna stolta innebörd: först
då rösten i mitt väsendes djup säger mig, att den
kärlek du vill ge mig är lifslång, att den famn du
bjuder mig, är lika obefläckad som min, först då
ger jag dig min själ och kropp, ty först då vill jag
smaka jordens högsta sällhet: kärleken och
moderskapet».

Men den stämman skall drifva mannen in på
kampens törnestig. Han skall komma till den kvinna, han
älskar och tigga om hennes kärlek, och hon skall, själf
blödande, stinga honom till blods med sitt nej, då han
ej kan bjuda henne ett rent lif. Jag ser i
framtidssyner en hel skara af män, som måste vandra denna
smärtans väg; då kvinnan blifvit lika stark som hon
är kysk, lika modig som hon är själfförsakande; då
skall hon fordra renhet af sin make, och hellre än att
besudla det ideal hon bär inom sig, skall hon ha mod
att försaka — icke som hitintills sig själf, sin
personlighet, sin lifsuppgift — utan sin lycka. Ty
»handskemoralen», den af så många hånade och förkättrade,
är icke död, den lefver och skall lefva, likt allt, som
har de eviga sanningarnes frö i sig. Och hvad
sålunda kvinnan har mod att försaka, hvad hon i tårar
utsår, det skall skördas i kraft och renhet och lycka af
kommande generationer. Så skall mannen, tuktad
genom kamp och lidande, sporrad af den äkta kvinnliga
renhet, som ej genom att ursäkta hans synd, gör
gemensam sak med den, en gång hinna samma ideella
höjd, som kvinnan. Då skall den bild af ett skönt
kärleksförhållande, Gud framställde i skapelsens
morgon, ånyo resa sig ur sitt fall; då skall det ånyo blifva
<i>man</i> för <i>kvinna</i>, ej kön för kön. Då skall man
och kvinna aldrig begära hvarandra annat, än då de
dragas af kärlekens och sympatiens magnetism, ty
driftens brand skall aldrig tändas annat än vid kärlekens
flamma, och själarnes famntag skall alltid föregå
kroppens. Då skall prostitution, reglementering,
konkubinat, alla dessa pestbölder, som nu förgifta tillvaron,
sopas bort från jorden af rena andefläktar, och af
skökohus skola varda tempel åt den Gud, hvars drag
tydligare och tydligare afslöjas för den mänsklighet,
som är skapad efter hans beläte. Då kommer
visserligen till jorden »det tredje riket» — men icke
»öfvermänniskans» iskalla drömbild, som blott är utslag af
förvillade andars längtan efter idealet, utan det rike,
som ej kan bäfva, det nya Jerusalem, som nederkommer
från himmelen, prydt som en brud med renhetens,
sanningens och kärlekens ädelstenar.

Dit, icke mindre än dit, till lycka och renhet är det,
som den väldiga kampen vill föra oss, hän öfver
lidandets och syndens stormande haf<sp>.....</sp>

Det händer ibland, att i den mänskliga utvecklingen
uppstår en paus, — en paus, som dock ej är dödens
eller slapphetens, utan som liknar den hvila en kraft
tar, medan den bereder sig till ett nytt språng åt den
ena eller andra sidan. Under sådana stunder tycker
man sig höra hur mänskligheten håller andan, i väntan
på hvad som skall komma; visaren på den våg, som
värdesätter de olika tidsskedena, oscillerar skarpt
mellan tvänne ytterligheter, och man vet ej ännu hvar den
skall stanna.

Mannens och kvinnans inbördes könsliga
förhållande har nått denna väntans punkt. Ögonblicket
är stort och viktigt; i hvilken af de två ofvannämnda
riktningar skall den nyvaknade kvinnosjälen använda
sina krafter? Skall den börja att kalla renhetskampen
ett lidandets ok, som den har rätt att kasta af sig?
Skall den höga, moraliska ståndpunkt kvinnan nått,
bli henne en tvångströja, som hon nu, då hon lärt känna
sin personlighets hemligheter, sitt väsendes djupaste
kraf, sliter af sig och utbyter mot mannens legaliserade
obundenhet att älska, synda och njuta utan straff?

Eller skall hon, älskande och ödmjuk, med sitt
modershjärta brinnande, oafsedt om hon har barn efter
köttet eller ej, ingå i den gudomliga evolutionsplanens
afsikter, skall hon förstå, att det större pund af sedlig
kraft hon genom sin kamp förvärfvat sig, förpliktigar
henne att hjälpa honom, som blifvit efter, hjälpa, ej
genom falsk undergifvenhet, utan genom att ställa
nya kraf på honom?

<i>Nedåt</i> till mannens obundna könslif eller <i>uppåt</i>
till kvinnans sedliga ideal — det är mellan dessa
bägge vägar valet står för den moderna kvinnoanden.
Den nyförvärfvade friheten och själfständigheten,
använda i egoistiska och njutningslystna syften, eller
insatta som mäktiga faktorer i utvecklingen till renhet
och kyskhet, och därmed äfven till lycka?

Ve oss, ve mänskligheten, om det ej är den
sistnämnda vägen kvinnan väljer att gå, och mannen att
följa henne! Må vara att striden blir aldrig så hård,
må vara att individer bli dömda att under denna korta
tillvarelseform »mista sitt lif», — i släktets höjande
mot frihet och lycka skall detta lif återvinnas. Allt
stort och skönt måste betalas med lidande, det är en
af lifvets grundlagar, som aldrig kan brytas; det högsta
goda som vunnits: mänsklighetens frälsning, vanns
genom Getsemanes ångestsvett och Golgatas blod <sp>...</sp>

Släktets räddning från dess förfärligaste synd
ligger i antagandet af det på naturens grunder hvilande
axiomet: »Gud har ej skapat det ena könet <i>med</i> och
det andra <i>utan</i> frestelser, utan bägge lika,» och på
ett däraf följande korollarium: »hvad det ena könet
vunnit, det kan också det andra vinna.»

Och liksom striden varit hård för båda, så skall
en gång segern för bägge blifva lika skön.

*

</chapter>
