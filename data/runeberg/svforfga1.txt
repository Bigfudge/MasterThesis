MARIE LOUISE GAGNER

SVENSKA FÖRFATTARE
I



SVENSKA FÖRFATTARE
DERAS LIV  OCH VERKSAMHET

SKILDRADE FÖR BARN OCH
UNGDOM I HEM OCH SKOLA

AV
<i>MARIE LOUISE GAGNER</i>

TREDJE UPPLAGAN

I
VIKTOR RYDBERG
CARL SNOILSKY
PONTUS WIKNER
V. v. HEIDENSTAM
SELMA LAGERLÖF
ERIK AXEL KARLFELDT

STOCKHOLM
P. A. NORSTEDT & SÖNERS FÖRLAG

STOCKHOLM 1924
KUNGL. BOKTRYCKERIET. P. A. NORSTEDT & SÖNER
23OO46

INNEHÅLL.

Sid.

Viktor Rydberg ......................      1

Carl Snoilsky .........................    16

Carl Pontus Wikner ................    29

Verner von Heidenstam .........    41

Selma Lagerlöf ......................    55

Erik Axel Karlfeldt .................    75
<b>Litteraturhänvisningar.</b>

RUBEN G:SON BERG, Svenska skalder från nittitalet.

KARL WARBURG, Viktor Rydberg, en levnadsteckning.
—, Carl Snoilsky.

CARL PONTUS WIKNER.  Minnesteckning av en tacksam vän.

*
<chapter name="Viktor Rydberg.">
<b>Viktor Rydberg.</b>

Säkert är det många tusen svenska barn, som läst den
vackra berättelsen »Lille Viggs äventyr på julafton».
Den, som skrivit den sagan, är en av Sveriges största
författare. Hans namn är Viktor Rydberg.

Viktor Rydbergs far hade från början varit soldat och
hade bl. a. deltagit i de sista striderna, som utkämpades
mellan Ryssland och Sverige 1809. På 1820-talet erhöll
han platsen som föreståndare för slottsfängelset i
Jönköping. Han var gift med en utomordentligt god och
varmhjärtad kvinna, Hedvig Duker.

De hade sex barn. Näst yngst av dessa var Viktor,
som föddes 1828.

Fastän lille Viktor och hans syskon fingo växa upp
inom ett fängelses murar — naturligtvis måste den, som
skulle ha uppsikt över fångarna, bo inom fängelset —
hade de det ej alls dystert och tråkigt. Förr i tiden
hade fängelset utgjort ett ståtligt, väl befästat slott, och
murar och befästningar funnos ännu delvis kvar. Utanför
slottet löpte djupa, breda vallgravar, och runt omkring
det höjde sig gröna vallar. Flera borggårdar funnos, och
här såväl som i de mörka gångarna under vallarna och
nere i slottet hade de Rydbergska barnen präktiga
lekplatser. Men även uppe i själva fängelsegårdarna, utåt
vilka cellerna med sina järngaller vette, sprang den lille
Viktor i sin röda kolt med blanka knappar och lekte.
Mången gång sträcktes då en grov hand ut genom gallret
för att klappa det ljuslockiga barnahuvudet, och ett mörkt
anlete ljusnade, när gossen stannade kvar några
ögonblick och förvånad tittade på den stackars mannen, som
satt där liksom i bur.

<img><i>Viktor Rydberg.</i>

Redan när Viktor var mycket liten, njöt han av att
se allt vackert i naturen. »Nästan allt, som jag såg»,
skriver han sedan en gång, »var skönt: den stora blå
himlakupan med solen, månen, stjärnorna och skyarna;
fästningsvallen med sin grönska, syrenträdet med sina
blommor, även snöfallet var vackert och drivorna, som
därav uppstodo, så även tavlorna på kammarväggarna,
mina leksaker, de blanka kärlen i köket och elden på
kökshärden eller i kakelugnarna; jag fröjdades åt kvinnornas
färgrika klädsel och än mer åt min faders kokard och
värja, som hängde på salsväggen, kokarden infattad i
glas och ram.» Kärast och dyrbarast av allting här på
jorden var dock för honom modern. »Allra mest
fröjdade mig min moders anlete», säger han själv. Hur höll
hon inte också av sin lille gosse! Ofta tog hon honom i
knäet och talade med honom om Gud, som råder över
allt och är en Fader för alla. Ja, fastän han var bara en
liten pilt, kunde hon lära honom fatta, att människan
har en odödlig själ, som lever kvar, när hennes kropp
myllas ned i den mörka jorden. Det var, som om Viktor
Rydbergs mor anat, att hon snart skulle gå ifrån sin lille
gosse. Därför ville hon lära honom att tro, att även om
hon för alltid vore borta ur hans åsyn, så kunde likväl
hennes ande vara nära honom och se och älska honom.
— De orden glömde gossen aldrig.

Året 1834 var ett olycksår för Sveriges land. Då
rasade nämligen koleran här. Allra värst härjade den i
Jönköping. Viktor och hans syskon hörde visserligen
varje dag talas om den förskräckliga sjukdomen, men
riktigt rädda kunde de ej bli. De hade ju far och mor,
och mor såg alltid så lugn ut. Varje kväll satt hon vid
deras säng och anbefallde dem i Guds skydd, och varje
morgon stod hon lutad över dem, när de vaknade, och
log glatt mot dem.

Men så kom sjukdomen en dag även dit, och det var
modern och den yngsta lilla systern, som dukade under
för den. Lugn och förtröstansfull mötte Viktors mor
döden. Till sin yngste gosse, som naturligtvis ej fick
komma in till henne för smittans skull, lät hon sedan
skicka den hälsningen: »Jag vet, att det skall gå min
Viktor väl i världen och att han skall bli något ovanligt.»

Hur underligt och svårt det måtte ha känts för den
lille femåringen, som älskade sin mor över allt, att ej mer
få se hennes ansikte! Nu var det en annan kvinna, som
kom och klädde på honom om morgnarna. Och när hon

satte på honom den svarta dräkten och fällde ned den vita
skjortkragen över tröjan, kände han så väl, att det ej
var mors hand utan en annan, mycket hårdare och
ovarsammare.

Hela livet igenom stod moderns bild klar för Viktor
Rydbergs själ. Därför kunde han också, då han blev en
stor diktare, gripande skildra en mors kärlek. Så lyder
en dikt av honom:

<poem>
»Vill du något gott, mitt barn, hon intet gott dig nekar.
Vill du leka, lilla vän, hon gläds åt dina lekar.
Gå till henne, lider du: hon ömmar för din smärta.
Gå till henne, är du trött, och sov vid hennes hjärta.»
</poem>

Viktor Rydbergs far, som varit en hurtig, kraftig man,
bröts alldeles genom hustruns död. Han kunde ej tänka
på annat än henne, och stundom tog han den lille Viktor
med sig ut på kyrkogården och stannade där med gossen
hela natten igenom. Allt underligare blev hans lynne,
han kunde varken se till barnen eller sköta sin tjänst. Till
sist måste han också ta avsked. Den nye
fängelseföreståndaren flyttade in i familjen Rydbergs bostad, och
barnen skingrades åt olika håll och fingo förmyndare,
som bestämde allt angående dem. 

Till en början bodde Viktor hos en lasarettssyssloman,
men så utbröt en eldsvåda, som lade hela lasarettet i aska.
Vem som den aftonen tog honom i hand och drog
honom med sig ned för trapporna ut på gatan och genom
den vilda trängseln, kom han sedan ej ihåg. Han mindes
blott, att han plötsligt befann sig på en tyst, öppen plats.
Därifrån kunde han se elden, som småningom antände
hela stadsdelen. Det var, som om hela himmelen stått i
lågor.

Gossen, som aldrig sett en eldsvåda, trodde, att all
världen brann och att den yttersta dagen var inne. Men
han var ändå ej så rädd. Han bara längtade att få vara i
närheten av det gamla hemmet, ty där var det liksom
lättare att komma ihåg allt, vad modern sagt honom om

Guds mäktiga skydd. Det var inte långt till slottet, och
snart satt gossen där på vallen, med eldhavet nedanför
sig. Men Viktor var ej ensam där. En vänlig hand
fattade tag i honom, och en mild stämma bad honom följa
med in i byggningen. Det var landshövdingens fru, som
nu hade sin bostad i slottet. Hon tog hand om den lille
pysen över natten, och så kom det sig att Viktor än en
gång fick sova i den gamla barnkammaren.

Kort därpå fick gossen sitt hem hos en fattig änka vid
namn Sara Ottergren. Enkelt och tarvligt hade hon det,
men det gjorde ingenting, ty hon var en god människa
och höll innerligt av den lille gossen.

Förståndig och klok var hon också, så att hon inte
skämde bort honom. En gång, då Viktor utan lov
stannat borta hos en kamrat över natten och kom hem
mycket strykrädd om morgonen, tog hon först mot honom
med en varm omfamning och utropet: »Är du här, min
välsignade gosse?» Men sedan gav hon honom en
ordentlig risbastu för hans olydnad. Om vi riktigt vilja
föreställa oss Sara Ottergren, så kunna vi tänka på den rara
mor Gertrud i »Lille Vigg». Det är alldeles tydligt, att
Viktor Rydberg tänkt på sin fostermor i Jönköping, när
han skrev den sagan.

Sara Ottergren lärde Viktor läsa. Snart visade han ett
mycket stort intresse för böcker och läste allt, vad han
fick tag i. Mest hemmastadd blev han emellertid i bibeln,
ty därur läste han högt varje kväll för fostermodern, då
denna slutat sitt arbete.

Det var mycket illa för gossen, att han ej fick stanna
kvar hos den goda kvinnan. När han var elva år, fick
han byta om hem — varför vet man egentligen ej. Han
blev nu inackorderad hos en muraränka, med vars son
han var skolkamrat. Det var ett lika torftigt hem som
Sara Ottergrens, men först här for gossen illa, ty ingen
höll av den lilla bleka, magra stackaren. Han vågade ej
äta sig mätt, och när han skulle begära ljus på kvällen för

att läsa sin läxor, snäste husmodern honom. — En gång
då han varit och köpt socker åt henne, kom han på
hemvägen i batalj med en del lärgossar, och under striden
tappade han paketet i gatan. Det gick upp, och sockret
föll ut. Viktor blev utom sig. Vad skulle han göra?
Slutligen beslöt han sig att gå till sin goda fe, gumman
Ottergren. Och naturligtvis hjälpte hon honom. Han fick
av henne pengar att köpa nytt socker för.

Så svårt kändes det för gossen i det ovänliga hemmet,
att han en gång, då han var riktigt trött på gnatet där,
vandrade hela natten på gatan i stället för att gå hem.
Det är lätt att tänka sig, hur frusen och hungrig den
stackars pojken skulle känna sig om morgonen, då han
gick till skolan.

Många gånger gingo Viktors tankar till modern och
det förra hemmet. Han tyckte mycket om att leka uppe
på fästningsvallarna. När han då satt där på kvällarna
och såg fönsterrutorna i barnkammaren lysa i aftonsolen,
kom han ihåg allt vackert, som hon talat med honom om.
Själv berättar han i en dikt, som heter »Träsnittet i
psalmboken», hur han en gång tyckte sig få en uppenbarelse
av modern. — Han hade så tyst slagit sig ned i kyrkan
och öppnat sin nya, fina psalmbok. Främst i den fanns
en bild, föreställande kung David, spelande på harpa och
sjungande Guds lov. Medan gossen satt där och såg på
bilden, började orgeln spela, först svagt och sakta, så
starkt och mäktigt. Viktor glömde allt omkring sig, hans
själ blev ett med kung Davids, och han skådade in i de
saligas värld.

<poem>
»— — — Salem stod
i luftens flod
med gyllne tinnar allt närmare —

med gyllne tinnar i eter skön
och fladdrande fanor otaliga,
där susade vingar på murens krön,
där svävade skaror av saliga.
</poem>

<poem>
Och där, och där!
Jag ser det grant;
där vinkar en kär,
en väl bekant,
en härligt klar
och skär gestalt,
den döda, som var
en gång mitt allt.
Jag flyger att vila i hennes famn,
att sänka varm
till modersbarm
min längtans bävande lärkehamn.

Men nu, ack nu tog psalmen slut,
nu stannade orgelströmmen,
mitt träsnitt var färglöst som förut,
och jag satt vaknad ur drömmen,
och templet stod där
mörkt och kallt —
jag saknar min moder
över allt.
Hon var där väl,
hon var nog när
min barnasjäl,
men sågs ej där,
den älskade uppenbarelse,
och hjärtat frös
i moderlös
och vinglös stackars varelse.»
</poem>

Men återigen hämtade han mod. Visste han inte, att
moderns ande ständigt följde honom? Jo, han kände ju,
att »de tvenne voro ett», fast hon vistades i de saligas
värld, han här nere på jorden.

Det var lyckligt för Viktor, att så stor del av dagen
upptogs av arbete i skolan, ty därigenom hindrades han
att alltför bittert känna tomheten och ensamheten. Inte
just för att skolan var något särskilt roligt. Största delen
av tiden upptogs av latinplugg, och olycklig den, som ej
kunde rabbla sina regler och exempel som »ett flytande
vatten»!


Friskt och muntert var emellertid kamratlivet i skolan.
Alla slags lekar lektes, och väldiga bataljer mellan olika
partier ägde rum både till lands och sjöss. Viktor
Rydberg, som var en av de kunnigaste och mest begåvade
gossarna i sin klass, var också en av de hurtigaste och
modigaste i striden. Kamraterna satte honom mycket
högt. Särskilt förtjusta i honom voro de yngre pojkarna,
ty han tog alltid parti för de svaga. Det var en fröjd för
honom att riktigt få klappa om en stor pojke, som varit
elak mot en mindre.

Många av sina lediga stunder tillbragte Viktor med
att ligga uppe på fästningsvallen och läsa. Allt, vad han
kunde komma över i bokväg, slukade han. Själv författade
han också redan nu, men det var mest teaterpjäser, som
handlade om riddare, borgfruar, ädla rövare, vålnader
och spöken.

Vid läroverket i Jönköping fanns det vid den tiden inga
gymnasieklasser utan den, som ville taga studentexamen,
fick resa till Växjö i stället och studera där.

Vid 17 års ålder begav sig Rydberg dit. Svårt hade
det varit for honom att draga sig fram i Jönköping, men
ännu värre blev det här. Han hade inte pengar varken
till böcker eller kläder, inte ens till papper. Vartenda
gammalt kuvert gömde han för att begagna det att
anteckna på.

Rydberg hade här inte samma framgång i sina studier
som i Jönköping. Kanske berodde det också på att han
kommit in i en dålig kamratkrets. — Han kunde sedan
aldrig tänka tillbaka på Växjötiden utan att känna leda
vid den. Bland de ljusare minnena från denna tid voro
emellertid ett par besök på Östrabo, biskopsgården. Esaias
Tegnér levde då ännu, men var mycket sjuk. Hans död
inträffade, medan Rydberg vistades i Växjö, och bland
de gymnasister, som bildade häck vid Tegnérs likfärd,
var också han. Litet anade de väl, som händelsevis gåvo

akt på den bleke ynglingen, att han skulle bli 1880-talets
mest uppburne svenske skald.

I Växjö stannade Rydberg två år.

Fastän han under skoltiden läste med många yngre
gossar och under ferierna tog plats i familj såsom
informator, var det omöjligt för honom att få medlen att räcka
till, och han led ofta verklig nöd. Slutligen insåg han, att
han måste tänka ut ett snabbare sätt att taga
studentexamen.

Det kom emellertid att dröja flera år, innan Viktor
Rydberg avlade denna examen.

Då han sommaren 1847 kom hem till Jönköping, gjorde
han där bekantskap med utgivaren av en tidning, och
vid denna fick den 19-årige ynglingen anställning. Vad
som särskilt gjorde den unge Rydberg intresserad för
detta arbete var, att man i den tidningen arbetade på att
få bort många gamla orättvisor, att få det bättre ställt
för de små, fattiga och förtryckta bland folket. Själv hade
han ju sett, hur svårt det var för en fattig gosse att skaffa
sig bildning och komma fram i världen, och därför kunde
han känna med dem, som hade det svårt. Flera år
sysslade han nu med tidningsarbete. Först 1851 hade han
samlat så mycket pengar, att han kunde resa till Lund
och avlägga studentexamen.

Det var nu Rydbergs mening att fortsätta studierna vid
universitetet, men efter någon tid måste han ge upp den
planen, ty medlen tröto ånyo. Då tog han åter plats som
informator. Så gingo flera år, och ännu voro hans
framtidsutsikter mycket oklara. Ett slag funderade han på att
resa till Amerika och bryta sig en bana där. Till all lycka
slog han emellertid dessa tankar ur hågen.

Äntligen, då Viktor Rydberg var 26 år gammal,
ljusnade det för honom. Då fick han nämligen av redaktören
för Göteborgs Handels- och Sjöfartstidning, S. A.
Hedlund, anbud att gå in i denna tidnings redaktion.

Under ej mindre än tjugo år arbetade sedan Viktor
Rydberg såsom tidningsman. Dels skrev han uppsatser
i olika ämnen, varvid han, driven av sin kärlek till
tankefrihet, alldeles särskilt uppmärksammade religiösa frågor,
dels författade han berättelser och romaner, som bildade
följetonger i Handelstidningen. Bland dessa voro
<sp>Fribytaren på Östersjön</sp>, en hurtig, frisk och
spännande historia från 1600-talet, som utgjort många
gossars och flickors förtjusning, <sp>Singoalla</sp>, en fin
och vemodig medeltidsberättelse, samt Den <sp>siste
atenaren</sp>, en utomordentligt intressant och snillrik
skildring från den tid i Greklands historia, då hedendomen
dukade under för kristendomen.

Även berättelsen »Lille Vigg» stod först att läsa i
Handelstidningen. På själva julaftonen 1871 fanns den införd
där. Av Rydbergs arbeten har den gått längst ut i
världen. Den läses t. ex. även av barnen i Australien.

Allt sedan ynglingaåren hade det varit Viktor
Rydbergs längtan att få resa till sydligare länder, och särskilt
ville han studera Italiens minnen och konstskatter. Först
vid 46 års ålder fick han denna sin längtan uppfylld och
styrde då färden till Rom. Hur njöt han ej av att
befinna sig där, av att uppe på Monte Pincio vandra bland
palmer, pinjer, lagrar och myrten, bland springbrunnar
och bildstoder av Italiens frihetshjältar och skalder! Men
ju längre han stannade i »den eviga staden», ju mer blev
det museerna, ruinerna och biblioteken, som fängslade
hans intresse. Han levde helt i gångna tider, drömde om
de romerska kejsare, inför vilkas marmorstatyer han
beundrande stod långa stunder om dagarna, eller om de
sägner om apostlarna Petrus och Paulus man förtalt honom
under hans vandringar i staden och dess omnejd.

Glad och uppfriskad kände sig Rydberg, då han
återkom till sitt land igen. Han brann av begär att få skildra
allt det härliga han sett, och det dröjde inte länge, innan
de båda arbetena <sp>Romerska sägner om</sp> 


<sp>apostlarna Petrus och Paulus och Romerska
kejsare i marmor</sp> kommo ut.

I flera av Rydbergs nu nämnda arbeten förekomma
åtskilliga skaldestycken, som tidigt blevo mycket lästa och
älskade. Men hur stor begåvning som skald Rydberg
hade, visste man ändå ej här i Sverige förrän 1882, då hans
första diktsamling kom ut. Bland de många härliga
skaldestyckena där märkes »Dexippos». I denna dikt
berättar Rydberg om huru, när goterna stormade in över Aten
och männen där fegt och dådlöst försmådde att strida,
emedan de ansågo seger otänkbar, hävdatecknaren
Dexippos samlar gossarna och ynglingarna i stället till kamp.
Eldade av deras exempel, komma sedan även männen
med. Vidare finnas där bl. a. skaldestyckena »Träsnittet
i psalmboken», »Tomten», »Snöfrid» samt »Kantat vid
Uppsala universitets jubelfest år 1877».

De sista årtiondena av sitt liv — från 1876 — var
Rydberg ej tidningsman, utan föreläsare. Ju mer man lärde
känna hans stora begåvning och grundliga bildning, ju
mer började man få klart för sig, att han borde helt och
hållet få ägna sig åt vetenskaplig forskning, och därför
erbjöds han i Göteborg en befattning som föreläsare i
filosofi och historia. År 1884 kallades han till professor
vid Stockholms högskola, och där fortsatte han sedan sina
föreläsningar ända till sin död.

Hur upptagen Rydberg än var med detta arbete, kunde
han ej helt lämna diktningen. Från de senare åren av
hans liv märkas den vackra berättelsen från
reformationstiden, <sp>Vapensmeden</sp>, och en <sp>ny diktsamling</sp>.
I den senare finnas bl. a. dikterna »Barndomspoesien» och
»Betlehems stjärna», som säkert de flesta svenska barn
sjungit.

Hade Viktor Rydberg haft det svårt och ensamt under
sin barndom och ungdom, fick han det så mycket ljusare
och bättre under sin mannaålder. För detta hade han
mycket att tacka redaktör Hedlund. Denne blev honom


den trognaste, mest uppoffrande vän. I hans familj blev
Rydberg mycket snart en kär gäst, och efter 1862 fick
han sitt hem där. Det var utomordentligt lyckligt för
Rydberg, som var en sluten och tyst natur och som hela
livet igenom tänkte alldeles för lågt om sig själv och sin
förmåga, att umgås med den älskvärda Hedlundska
familjen och där få uppmuntran och sympati.

År 1879 bildade emellertid Rydberg eget hem. Han
gifte sig då med Susen Hasselblad från Göteborg. Hur
gott och varmt och tryggt det skulle kännas för Viktor
Rydberg att ha ett eget hem, kunna vi förstå. Sin hustru
kallade han »sin allra bästa vän på jorden» och »sitt andra
jag i allt gott». Hon höll så innerligt av honom och
förstod honom så väl, att hon kunde röja undan många
svårigheter för honom och skaffa honom arbetsro.

Under de sista fem åren av sitt liv bodde Viktor
Rydberg och hans maka i den vackra villan Ekeliden å
Djursholm. Rydberg älskade mycket den gröna parken och den
vida utsikt över sjö och skog, som han hade från fönstren
i sitt arbetsrum. Vid det väldiga skrivbordet där arbetade
han ofta långt in på nätterna, ty arbetet älskade han som
få, och ofta fick hans hustru tvinga honom att söka vila.

Mycket ensamma fingo just ej Viktor Rydberg och
hans hustru vara. Hans rykte som lärd forskare, skald
och prosaförfattare hade nu nått långt utom Sveriges
gränser, hans böcker voro översatta till många utländska
språk, och den ena hyllningen efter den andra hade
bringats honom. Så blev han, som aldrig haft tillfälle att
avlägga någon examen vid universitetet, promoverad till
hedersdoktor i Uppsala. — Det var ju naturligt, att
mycket folk skulle vilja se och göra bekantskap med
honom. Men många voro de, som kommo till honom,
inte därför att han var den lärde och berömde Viktor
Rydberg, utan därför att de kände, att han var en sådan
bottenärlig, god människa, som älskade människorna och
ville hjälpa dem, så mycket han kunde.

<img><i>Ekdiden, Viktor Rydbergs bostad i Djursholm.</i>

Allra varmast fäst vid Viktor Rydberg var den svenska
ungdomen. De unga kände, att den store diktaren var
ung till själen som de, och de visste, att han alltid grep
till pennan, när han såg de starka vända sig mot de svaga
i en rättfärdig sak. Ridderligheten, som varit
grunddraget i skolgossens karaktär, blev också grunddraget i den
mogne mannens diktning.

Själv älskade Viktor Rydberg hela sitt liv igenom
barnen och ungdomen.

Det finns en vacker liten skildring av hans förhållande
till en tryckeripojke i Göteborg. Denne har själv i ett
brev från Amerika, dit han sedan begav sig, berättat
händelserna. Bl. a. talar han om, huru Rydberg en gång,
då han orättvist beskyllt gossen för att ha varit för länge
på väg, när han skulle uträtta ett ärende, blev så
bedrövad över detta sitt misstag, att han ej visste, huru han

skulle kunna gottgöra det. Han talade så vänligt med
pojken, klappade honom på huvudet och ville ge honom
rikliga drickspengar. Men gossen, som dyrkade Rydberg,
ville ej ta emot några pengar. Då fann Rydberg ut ett
annat sätt att belöna honom. »Gå in i mitt bibliotek»,
sade han, »och välj ut åt dig, vilken bok du önskar!»
Emellertid fann gossen ingen bok, som han förstod sig på.
»Nå», sade Viktor Rydberg leende, »säg någon bok du
skulle vilja ha, så skall jag skicka efter den från en
boklåda!» Gossen nämnde »Nils Bosson Sture». »Bra»,
sade Rydberg, »det är en god bok.» — Men det var ej nog
med det. Därför att pojken valt så förståndigt, fick han
därjämte »Sveriges historia från äldsta tider till våra
dagar», ett stort, präktigt verk.

<img><i>Viktor Rydbergs arbetsrum.</i>

Rydbergs kärlek sträckte sig emellertid än längre än
till människorna. Blommorna och djuren hade också

plats i hans hjärta. Den lilla blomman, som växte mitt i
dammet på landsvägen, var han så rädd om, att han hellre
tog en omväg, än han riskerade att komma åt henne. Och
en bland hans käraste vänner var en pudelhund, Mufti.
»Hans fyra ben uppbära ett hjärta, sådant som endast
en hund kan äga», yttrar Rydberg i ett brev till en vän,
och han fortsätter: »Har aposteln Paulus rätt
därutinnan, att kreaturen sucka med oss och längta från den
förgängelse som de för människans synders skull få bära
och att även de skola undfå Guds barns härliga arvedel,
med andra ord: får Mufti, sedan han avlagt
pudelskepnaden, i en annan värld en annan gestalt, värdigare hans
redbara innehåll, blir han en ängel, fin med klar panna
och strålande ögon och vingar på skuldrorna, och hos
vilken endast ett par små fina silvervita, till suvenirer
passande ulltappar bakom öronen påminna om hans forna
pudelexistens — nåväl, då vet jag, vem jag bland
änglarnas skara har att få utvälja till vän — — —.» När
Mufti dog, sörjde Rydberg honom riktigt, och på graven
lät han resa en liten vård med följande inskrift:

<poem>
Här vilar hunden Mufti,
sin herres trogne vän.
Den, som aktar trohet, skona vården.
</poem>

Om det fanns några människor, som Rydberg avskydde
och föraktade, så var det sådana, som plågade de
värnlösa djuren. Mot dem var han obarmhärtigt sträng.

När Rydberg efter en kort sjukdom den 21 september
1895 avled på sitt kära Ekeliden, stod hela Sveriges folk
sörjande vid hans bår. Starkast och djupast kände
ungdomen dock förlusten.

»Lägg på mina läppar de ord, som främja mandom,
heder och godhet hos mitt folk och låta evighetsbilder
hägra på dess väg mot målet bakom årtusendena!» Så bad
en gång Viktor Rydberg. Endast en sådan skald är
värdig att vara ungdomens ledare.

*
</chapter>

<chapter name="Carl Snoilsky.">
<b>Carl Snoilsky.</b>

Det var en gång en svensk skald, som slagit sig ned
i en vacker stad i utlandet och som där ägde allt, vad han
höll kärast på jorden — sin hustru och sina barn. Men
ju längre tiden skred, ju oftare sökte sig tanken väg till
landet uppe i norr, ju starkare blev längtan dit. Och ur
hemlängtans djup sprang den ena dikten om Sverige och
dess minnen fram efter den andra. Så kommo
<sp>Svenska bilder</sp> till.

*

När man vet, från vilka gamla äktsvenska ätter Carl
Snoilsky härstammade genom sin mor, som var född
Banér, finner man det helt naturligt, att kärleken till Sverige
skulle bli ett grunddrag i hans väsen och att han skulle
dikta några av sina vackraste dikter om det landet.
Banérar, Bjelkar, Tottar, Stenbockar, Shirar, Oxenstjernor
— med dem alla var han släkt på närmare eller fjärmare
håll. Hans ättefader i åttonde led var ingen ringare än
riksföreståndaren Sten Sture d. y., gift med Kristina
Gyllenstierna, Stockholms modiga försvararinna. — Släkten
Snoilsky åter härstammade från Österrike. Genom
Gustav II Adolf, som tog en medlem av densamma i sin
tjänst, kom ätten att slå sig ned i Sverige.

Det var i ett fint och förnämnt men stelt hem Carl
Snoilsky växte upp. Fadern var justitieråd och 

hovmarskalk. Han var ganska gammal, då den lille sonen föddes,
förstod sig just inte på barn och hade något tungt och
allvarligt över sig. Mycket stor respekt hade gossen för
honom. Modern däremot var glad, mild och vänlig och
hade svårt att låta bli att skämma bort sin vackre gosse
med de stora, bruna, drömmande ögonen och de mörka
lockarna. Enda barnet var han ju också.

<img><i>Carl Snoilsky.</i>

<peom>
»Vem är hon med stämman den veka,
som ville, men nänns inte neka,
som vill, men kan ej bli sträng?»
<peom>
sjunger Snoilsky en gång, då han tänker tillbaka på
barndomen och den älskade modern.

Snoilskys barndomshem var beläget mitt emot
Centralstationen i Stockholm på den plats, där nu
Centraltryckeriet reser sig. Men hur annorlunda såg där ej ut i
gossens barndom, på 1840-talet! Huset med de gammaldags
förnäma gemaken var omgivet av en trädgård, som
Snoilsky skildrar så:

<peom>
»Det var en trädgård då, med många
och sköna träd, med sval berså;
bland skumma gränders kvava ånga
en solig, paradisisk vrå.

Pioner stodo och tulpaner
på vakt kring rika jordgubbsland,
dit stora, mogna astrakaner
från grenen föllo ned ibland.

Här fick inbillningskraften svärma
liksom i en förtrollad värld
och bada sig i ljus och värma
och sadla sagans häst till färd.»
</peom>

Hela sin barndom tillbringade Snoilsky emellertid inte
här. Hans mor var anställd som hovdam hos
änkedrottningen Desideria, och som drottningen långa tider
vistades på lustslottet Rosersberg, kom familjen Snoilsky att
en del av året uppehålla sig där. Här gällde det att vara
mycket tyst och stilla, så att man ej störde den gamla
drottningen. I dikten »Rosersberg» av Snoilsky heter
det:

<peom>
»Pilten går med fjät försagda
tyst på föreskriven sed
uppför trappor mattbelagda
mellan urnors dubbla led.
</peom>

<peom>
Bävan honom genomilar,
att hans fotsteg kan bli hört.
Hjältens gamla maka vilar —
tänk, om hennes dröm han stört!»
<peom>

Men ändå var det ej tråkigt alls, ty det fanns så många
gamla målningar att se på, målningar så stora, att de
nästan täckte väggen, och de föreställde allt möjligt
trevligt: strider och äventyr och hjältar från flydda tider.
Allra mest tyckte pilten om att betrakta den stora
tavlan över sjöslaget vid Högland. Visst var han själv med
där, det var ju han, den där unge officern med vita
bindeln om armen, plymen och kokarden i hatten, som
kämpade längst framme på fregatten! — Men roligt var det
också att kliva upp i någon av de stora fönstersmygarna
och sätta sig och titta på de gamla böckerna med vackra
kopparstick i. Kungar och drottningar, prinsar och
prinsessor, både riddare och kämpar tågade förbi gossen,
som själv såg ut som en liten sagoprins, där han satt med
de mörka lockarna hängande ned på den svarta
sammetsdräkten.

Sagor och dikter fick gossen också höra i
barnkammaren i staden. Hans »kammarpiga», Christina Lamberg,
kunde flera av Anna Maria Lenngrens dikter utantill, och
andra skaldestycken av denna författarinna läste hon upp
ur ett gammalt trasigt exemplar, som man tryckt i
början av 1800-talet. En kär vän till Snoilsky blev en
gammal fröken Dalman. Hon kom ofta och hälsade på
honom, då hans mor var upptagen av sin hovtjänst, eller
också fick gossen gå till henne. Hur roligt var det ej
att se på alla de gamla möblerna och porträtten från
kung Gustavs dagar, och hur lyssnade han ej, när »gamla
fröken», som han kallar henne i en dikt, berättade om
tjusarkungen, om Bellman, Lidner, fru Lenngren och
Kellgren, om kriget med Ryssland och mordet på
operamaskeraden. Det var naturligt, att Snoilsky fattade 

särskild kärlek just till denna tid och från densamma
hämtade flera av sina <i>Svenska bilder</i>.

Då Carl Snoilsky var nio år, sattes han i Klara högre
lärdomsskola. Där trivdes han inte, och underligt var
det ej, ty den tiden förde många lärare ett mycket hårt
regemente. Onda ord, luggar, hugg och slag vankades allt
som oftast, och ve den, som var känslig och försagd av
sig! I dikten »Rebell» talar Snoilsky om sina minnen
från denna skola:

<peom>
— — — — — — — — — — — — — — 
»Från svarta tavlan med förfärlig ton
förhör magistern i konjugation.
Vid sina frågor plägar han förunna
en liten hemsk sekund, då en och var
skall göra färdigt sitt latinska svar.
Så ropas upp ett namn. Då skall man kunna.
En syndare, som träffad av ett skott,
från bänken flyger upp, men stammar blott.
En lugg, ett tjut — och grannen frågan ärver.
Så går det på i samma exercis.»
</peom>
För övrigt var det ej så lätt för en gosse, som så vuxit
upp bland sagor och dikter som Snoilsky, att finna sig
till rätta i skolan. Ibland ilade fantasien bort med honom,
långt, långt bort till Walter Scotts hjältar ... eller också
fästes hans blick på den stora väggkartan över
Skandinaviska halvön, som hängde på väggen, och han
färdades från provins till provins. Så starkt inpräglades
denna karta i hans minne, att han många år, efter det
han slutat skolan, kunde beskriva den. I dikten
»Sveriges karta» säger han:
<peom>
»Än tänker jag mig var provins
i samma färger, som jag minns
från kartans bjärta gränser:
ett Skåne gult som skördefält,
ett Sörmland grönt som björkens, tält,
då Värmland stålblått glänser.»
</peom>

Då Snoilsky var 15 år gammal, drabbades han av en
mycket stor sorg — hans mor dog i kolera. Med sitt
sinne för skönhet och poesi hade hon förstått honom så
väl; fadern åter stod honom mera fjärran. All glädje
försvann då från »hemmet», säger han själv. Endast vid
måltiderna träffade han samman med fadern, som med
åren blivit än tyngre och allvarligare.

Året därefter förflyttades Snoilsky till ett privat
läroverk. Här trivdes han mycket bättre. Kamraterna lärde
sig snart sätta värde på nykomlingen, som visst någon
gång kunde förefalla litet stel och förnäm, men som, då
han blev varm och intresserad för något, kunde bli så
ivrig och vältalig och som hade ett så fint och älskvärt
sätt. Under rasterna var han munter och glad som de
andra, men under lektionstimmarna hände det ofta, att
de mörka ögonen blevo tunga och svårmodiga —
tankarna gingo till den döda modern.

Redan i skolan började Snoilsky skriva vers. Dessa
läste han upp i en liten litterär klubb, som man bildat,
och kamraterna blevo mycket förtjusta i dem.

Några år efter modern dog fadern, och Snoilsky kom
nu att rätt mycket vistas hos släktingar.

I maj 1860 blev han student, och de närmast följande
åren tillbragte han i Uppsala. Med studierna gick det
just ej så fort, ty nu var det Snoilskys stora poetiska
begåvning bröt fram. Egentligen intresserade honom
ingenting annat riktigt än poesi.

Han var nog lycklig att komma in i en krets av
begåvade unga studenter och skalder, bland vilka märktes
P. Wikner, E. Bäckström, E. D. Björck, C. D. af Wirsén
och C. R. Nyblom, och snart blev han medelpunkten i
kretsen, det s. k. Namnlösa sällskapet. Det var här han,
flammande av ädel vrede, läste upp de dikter han skrivit
om Polen, detta olyckliga, sönderstyckade land, som vid
denna tid än en gång sökte resa sig mot förtryckaren.

Hur lågade ej de mörka ögonen, hur vacker och ståtlig
syntes han dem ej, då han slungade ut orden:
<peom>
»Ja, lyft ditt huvud, du arma land,
ty allt skall bli gott igen!
För dig stå folkens pulsar i brand,
och världen har du till vän.
Mest fröjdas dock vi, när din boja du sliter;
vi veta, vi veta vem stålet biter,
vi tacka dig för vart ärligt tag
på Polens, på Sveriges, på folkens dag.»
</peom>
Redan under denna tid utgav han under signaturen
Sven Tröst ett dikthäfte samt tillsammans med de vittra
vännerna en kalender.

I början av 1860-talet kommo studenter från nordens
olika högskolor tillsammans för att närmare lära känna
varandra, och vid ett stort möte i Köpenhamn var
Snoilsky med. Ifrån denna tid fick han Danmark mycket kärt,
och till sina allra närmaste vänner livet igenom räknade
han den gamle danske skalden Christian Winther och
dennes maka. I deras hem i Köpenhamn och vid Sundet
tillbragte Snoilsky många lyckliga stunder. — Man kan
förstå, hur han skulle känna det, då Danmark 1864
anfölls av det mäktiga Tyskland och de båda andra
skandinaviska länderna ej vågade skynda till dess hjälp. Några
av Snoilskys vackraste ungdomsdikter ansluta sig till
det danska kriget, t. ex. »Det första regementet» och
»Storken». En dikt av annan art från denna tid är
»Sommarregn», däri skalden i känslan av ringhet och skuld
ödmjukt böjer sig inför Herren i höjden och anropar
honom:

<peom>
»Herre, jag är svag och arm,
bräckt min ungdomsstyrka!
Låga tankar i  min barm
byggt en oren kyrka.
Stärk min nötta kraft som stål,
låt mig leva för ett mål!
Herre, res mig, höj mig!
</peom>
<poem>
Gör mig till en man bland män;
men är jag ej ödmjuk än,
böj mig, Herre, böj mig!»
</poem>
1864 blev Snoilsky färdig med den examen han måste
avlägga för att bli diplomat, och då beslöt han genast
företaga en resa till Italien, solskenslandet, en resa som
han länge haft i tankarna. Först där skulle han kunna
dikta fritt och starkt, kände han. Och Italien blev för
den unge skalden ännu mer, än han vågat hoppas. Hur
njöt han ej av att i den milda, klara höstluften, fri och
obunden få färdas från den ena härliga platsen till den
andra — från Isola Bella i Lago Maggiore till Rom, den
eviga staden, med alla dess minnen! Det var emellertid
ej blott Italiens natur och konstverk, som fängslade
honom, utan också folket med dess glättighet, skönhetskänsla
och frihetskärlek. Den ena dikten efter den andra kom
till, alla präglade av kärlek till Italien och italienarna.
Främst märkes »Inledningssång» med sitt av yr och
kraftig livsglädje burna anslag:

<poem>
»Jag bringar druvor, jag bringar rosor,
jag skänker i av mitt unga vin,
på alla stigar, på alla kosor
jag slår den ljudande tamburin.»
</poem>
I »Neros gyllne hus» ställer skalden mot bakgrunden
av såväl den romerske kejsarens tyranniska välde som den
påvliga despotismen bilden av det nya, fria Italien, och i
Sorrentodikterna bringar han sin hyllning åt Sorrento,
»det skönaste ställe på jorden».

Men mitt i solskenet och jublet kunde längtan efter
hemlandet vakna hos honom. I den vackra dikten
»Jultankar i Rom» möter man denna längtan. —
Vintermånaderna där nere i södern hade varit så vackra och varma,
att han alldeles förgätit, att julen närmade sig. Men så
får han en dag fatt i en almanacka och upptäcker, hur
långt tiden lidit.

»Jag bläddrade och bläddrade, och nu jag först förstod,
hur tiden skenat bort med mig vid Tiberns gula flod.
December! Är det möjligt väl? Jag såg ej snö i år.
December, tjugufjärde — ack, det som en blixt mig slår!

Mitt land, mitt land, hur mår mitt land med marken vit av snön,
med julefrid och juleljus och bjällerklang på sjön?
Jag har ej hem, jag har ej härd, jag har ej eget bo.
Månn någon ännu minns mig där? Mitt hjärta viskar: jo.

Gud signe dig, mitt eget land, och lyse över dig
all fridens klarhet; sedan må allting bli mörkt för mig!
Må kornet spira under snö, där det i mull är satt,
och må det växa mycket bröd i Sveas norrskensnatt!

Vad bryr jag mig om Söderns prakt och fägring denna stund,
om sorlande kristallers språng i skuggig lagerlund?
De rika färgers spel för mig i hast blev dött och svart;
min själ har flyttat härifrån — långt bort — jag vet nog vart!

Jag ser en stad, en välbekant. I både rik mans hus
och fattigkojan tindrar upp ett vänligt juleljus.
I kväll får saknas ingenstäds det goda, vita bröd,
och ej den frusna sparven ens i kväll får lida nöd.

Jag ser ett hem — jag känner det — jag ser den tända gran,
med knäppta händer stå de små, som själv jag varit van.
Därute är det kallt och mörkt och yrar nu som bäst;
därinne är det varmt och ljust på Jesusbarnets fest!»

— — — — — — — — — — — — — — — — — — — —

Från Italien styrde Snoilsky kosan till Spanien och
Frankrike. Intet av dessa länder tilltalade honom
emellertid som »la bella Italia», och i Paris, där han
tjänstgjorde vid svenska beskickningen, trivdes han ej vidare
bra.

Efter två års frånvaro återvände Snoilsky i september
1866 hem till Sverige. Han kunde nu ej längre vistas
utomlands, då en förmånlig befattning stod öppen för
honom i utrikesdepartementet.

Vid denna tid var Snoilsky redan en berömd skald.
<sp>Hans Italienska bilder</sp>, som kommo ut 1865,
hade väckt mycket uppseende och beundran.

Under 1870-talet diktade Snoilsky vida mer sparsamt.
Dels upptogs hans tid av arbete i departementet, dels
saknade han håg att dikta. Det äktenskap, som han ingått
en tid efter hemkomsten från Italien, blev olyckligt och
slutade med skilsmässa. År 1879 tog Snoilsky avsked
från sin befattning. Tillsammans med sin hustru i andra
giftet, Ebba Ruuth, tillbragte han sedan flera månader på
resor i Afrika och Syd-Italien, varpå han bosatte sig i
Florens. Här — i blomsterstaden — skapade hans
hustru ett förtjusande litet hem åt honom, och här »inträdde
en ny vår i hans diktning». Och även sedan Snoilsky
lämnat Florens och slagit sig ned i Dresden, vars klimat
i längden passade honom bättre, upptog diktningen all
den tid han ej ägnade åt sin hustru och sina båda små
barn.

Men oaktat Snoilskys liv nu var lugnare, än det varit
på länge, fanns det stunder, då hemlängtan till Sverige
vaknade upp hos honom. Han älskade att drömma sig
tillbaka till gångna tider i Sveriges historia, till dess
vackra stolta minnen. I fantasien mötte han dem, den ena
efter den andra av de stora personligheter, som genom
liv och gärning visat, hur kärt fosterlandet var dem, som
fått vara med om att bilda Sveriges historia. Så
»byggde han med dem ett Sverige åt sig därute».

En svensk storman, Carl v. Linné, hade Snoilsky redan
många år förut besjungit i det vackra skaldestycket
»Blomster fursten».

Nu kommo efter hand Stenbock (i »Stenbocks kurir»
och »Stenbock vid svarvstolen»), Gustav Vasa (i »Kung
Gösta»), Karl IX (i »Vita frun»), Gustav Adolf (i
»Lützen» och »En natt i Augsburg»), Olof Rudbeck,
Swedenborg, fru Lenngren, Tegnér m. fi.

Man märker så väl, hur Snoilsky helt och hållet levat

sig in i den tid han skildrar, hur förtrogen han är med
»sina älskade hjältars bedrifter». Med flera av de store
—  Johan Banér och Stenbock t. ex. — var han ju även
befryndad. Mycket fanns i hans egen natur och läggning,
som säkert var ett arv från Banérarna. Själv hade han
vandrat i salarna i det slott Johan Banérs fader
»förbrutit» och från vilket därför hustrun och barnen blivit
fördrivna. Vibyholm, som han i »Vita frun» skildrat så
levande, hade emellanåt under uppväxtåren utgjort hans
hem — hans moster, grevinnan Trolle-Bonde, ägde det
— och han har själv sett den fagra syn han låter hertig
Karl se:
<poem>
»Nu sover hans fagra Södermanland
i månskenets klara ljus
med gröna rågar vid sjöastrand
och röda, timrade hus.
En kåre krusar i sakta fras
ett stycke av Båvens spegelglas.
Växlande dofter luften fylla
från insjön och kryddgårdens friska mylla.»
</poem>
<sp>Svenska bilder</sp> förekommo först inströdda i de
diktsamlingar skalden tid efter annan gav ut men ha
sedan samlats till ett helt. Alla Snoilskys bästa egenskaper
utmärka dem: hans brinnande fosterlandskärlek, hans
beundran för tapperhet och mod men ock för tålamod
och uthållighet i det lilla, hans hat mot förtryck, hans
medkänsla för dem, som lida oförskyllt.

Men skalden levde ej blott i gångna tider, han tog
också del i det som hände i hans egen tid. Fastän han både
genom sin börd, uppfostran och läggning var en
aristokrat, förstod han, hur illa det var, att det fanns en sådan
klyfta mellan fattig och rik, mellan den, som haft tillfälle
att skaffa sig bildning och kunskaper, och den, som
måste sakna sådana. I »Den tjänande brodern»
uppmanar han den rike att sätta sig in i hur arbetaren tänker
och känner, i »En sovereign» skildrar han en stackars

pys i London, som förgäves söker skaffa hjälp till sin
fattiga mor, som håller på att dö, och i »Genom gallret»
visar han, hur kärleken ensam kan bygga en bro mellan
fattiga och rika.

År 1890 återvände Snoilsky med sin familj till Sverige,
där han blivit utnämnd till överbibliotekarie vid Kungl.
biblioteket. Vid sidan av sin nya verksamhet diktade han
emellertid fortfarande, dock mera sparsamt än förr. På
1890-talet utkommo de fjärde och femte diktsamlingarna
av honom.

Då han i ett av sina sista skaldestycken söker att i en
enda bild liksom samla den svenska jorden, den på en
gång stränga och milda, stannar han inför tallen och
sjunger:

<poem>
»Då seglarn vågen plöjer
att lämna hemmets skär,
vem månn' till avsked dröjer
på sista klippan där?
Och styr han hemåt färden,
vem hälsar tack för sist
längst ute där på fjärden?
Vår svenska tall helt visst.

Du tall bland gråa bergen!
En seg och stolt natur,
alltjämt du håller färgen
i både ur och skur.
Du ännu föreställer
det folk, du kände förr.
— — — — — — — — — —
Du utpost för vår dörr!

Kring Sveas landamären
väx, trogna träd, i frid!
Och må ej över skären
du randas se en tid,
då ont får övertaget
och allting går itu,
och svensk av gamla slaget
finns ingen mer än du!»
</poem>

Carl Snoilsky dog den 19 maj 1903. Hans sista
levnadsår hade varit ganska mycket fördystrade av sjukdom
och sorg. Gentemot dessa prövningar betydde det
naturligtvis föga, att han nu var kanske Sveriges mest
berömde skald, att mycken ära och beundran kom honom till
del. Hur önskar man ej, att han riktigt vetat och känt,
vilken makt hans<sp> Svenska bilder</sp> ha och alltjämt
skola ha att i barnens och ungdomens hjärtan väcka till
liv en äkta, varm kärlek till fosterlandet! Den vissheten
skulle säkert gjort hans livs afton ljusare.

*
</chapter>

<chapter name="Carl Pontus Wikner.">

<img>
<b>Carl Pontus Wikner.</b>


När man vandrar mellan de höga, lummiga träden
på Uppsala gamla kyrkogård och låter blicken dröja än
vid den ena, än vid den andra vården, rest över någon
framstående svensk man, känner man starkt, hur rikt vårt
fädernesland är på <sp>stora</sp> personligheter. Och allra
längst dröjer man kanske invid en grav i sydvästra delen
av kyrkogården, prydd med en byst av brons, ty i de ädla,
rena dragen känner man igen en man, som varit älskad
och beundrad som få av alla dem han kom i beröring
med — Pontus Wikner.

*

Pontus Wikners fader var son till en fattig torpare i
Värmland. Han var ovanligt begåvad och brann redan
som liten gosse av iver att få studera. Då föräldrarna
inte ville tillåta honom detta, rymde han hemifrån och
lyckades komma in i latinskolan i Karlstad. Här
uppehöll han sig på det sättet, att han tjänstgjorde som
passopp åt äldre gossar: han sprang omkring i staden vid
4-tiden på morgonen i kola mörkret och väckte dem —
skolan började vid denna tid redan kl 6 — gjorde upp eld
och borstade skodonen. — Men så träffades den stackars
gossen av en stor olycka — en kamrat råkade sticka ut
ena ögat på honom med en gaffel. Läkaren förklarade,
att han inte kunde fortsätta att studera, och med
svidande hjärta fick han lämna skolan. Men hela livet igenom
bibehöll han sin kärlek till böckerna, och denna gick i arv
till hans yngste son, Carl Pontus.

Det var i ett fattigt hem denne växte upp. Ett år
efter hans födelse flyttade föräldrarna till ett litet ställe,
Kaserna, som fadern arrenderade av en gammal
krono-befallningsman Nordberg. Han skulle hjälpa denne att
sköta hans stora egendom en bit därifrån.

Kaserna ligger vid Munkedal i Bohuslän, ej långt ifrån
dalsländska gränsen. Naturen där är vacker och på
många ställen vild. Höga, skogklädda åsar omväxla med
dalsänkor, och här och där glittar en sjö fram. Kaserna
ligger på en kulle, som skjuter ut i den lilla sjön
Vassbottnen, med trädgård och ängar omkring. Alldeles
invid huset står ännu i dag en hög, präktig ask, som var en
omtyckt tillflyktsort för barnen. I den klättrade de upp
och gömde sig, när de ville vara i fred.

Stugan hade fadern själv fått bygga upp, och till den
hade han måst använda timmer, som ej hunnit torka
tillräckligt. Man kan förstå, hur fuktigt det skulle bli.
Därtill kom, att den ej blev tillräckligt tät och ombonad,
varför det emellanåt både snöade och regnade in. Skadligt
var det för dem alla därinne men värst för pilten i 

vaggan. Säkert grundlades redan nu hos Wikner den
sjuklighet, som sedermera bröt honom.

Pontus Wikner var ett mycket ovanligt barn. Han
var mera stilla och tyst än syskonen, höll gränslöst av sin
milda, kärleksfulla mor och tyckte mest om att vara
tillsammans med henne. Han var inte mer än 3 1/2 år, då
han lärde sig läsa. Det gick så till, att han stod bredvid
och hörde på, när modern lärde en äldre broder stava
och läsa innantill.

<img><i>Kaserna, Pontus Wikners barndomshem.</i>

Fadern förstod snart, att den lille var ovanligt
begåvad, och lät honom redan vid 7 års ålder börja läsa tyska.
Vid den tiden kunde Pontus redan hela katekesen utantill
och längtade efter att få något nytt att lära sig. — Men
undervisningen gick till på ett egendomligt sätt. Fadern,
som var borta hela veckan, kunde inte ge honom några
lektioner, utan satte i hans hand en tysk biblisk historia
samt ett lexikon. På egen hand fick gossen treva sig
fram hela veckan igenom. Om lördagskvällen, då fadern

kom hem, blev det examen. Hade den lille veke, känslige
Pontus ej haft så gruvligt lätt att lära, skulle dessa förhör
kunnat bli plågostunder för honom, ty fadern var, såsom
han säger, »förfärande sträng». Nu gick allt som en
dans, och småningom lärde han sig att ej blott frukta,
utan också älska fadern. Klemighet föraktade denne av
hela hjärtat; endast en gång i sitt liv fick Pontus mottaga
en smekning av honom. Det var, när han som 6-årig pys
kom hem från en resa till en morbror i Värmland. —
Vid måltiderna hände det aldrig, att barnen fingo sitta;
detta anstode endast de äldre, menade fadern.

Sommaren var den lille gossens lyckligaste tid. Då
gick han vall i skog och mark, och medan korna
betade runt omkring honom, studerade han sin tyska bok.
Eller också satte han sig ned vid den lilla bäcken, som
porlade fram genom tuvorna och slutligen föll ut i sjön,
och drömde och tänkte. Allt var så vackert och fridfullt
omkring honom. Uppe i det blå kvittrade lärkorna, över
hans huvud susade träden, och i fjärran hördes dånet
av ett vattenfall. Gossens tankar gingo till Gud, som
skapat allt detta sköna, till Gud, som han hört sin
moder tala om, redan då han var ett helt litet barn och mot
vilken han sträckte sig med längtan. »Gud, Gud!» ljöd
det inom honom, »gör mig till ditt barn, gör mig ren och
helig, så att dina änglar kunna glädjas över mig!»

Men Pontus Wikner var redan nu så djup och ärlig,
att han inte kunde dölja för sig, hur mycket styggt och
orent det finnes i hjärtat, och emellanåt, när han mindes
det onda han tänkt eller gjort, blev han nästan
förtvivlad. Hur han längtade och trängtade efter renhet! Den
enda, som förstod honom, var modern, men inte ens hon
hade makt att lära honom, att Gud förlåter det onda man
gjort, om man ödmjukt ber honom därom. Som en hjälte
kämpade gossen och led — inte en ond, ful tanke ville
han släppa in i hjärtat.

Men dessemellan kunde han också vara glad och leka

och rasa med sin bror. Alla djuren på gården höll han
mycket av, han byggde »palats» åt katterna och blev
högst bedrövad, då någon på gården berättade honom,
att en liten tjurkalv, Trygg, som var hans favorit, säkert
skulle dö, om nackskinnet bleve riktigt tjockt på honom.
Var dag gick Pontus till Trygg och kände ängsligt efter,
hur det stod till med hans nackskinn. Men det var ingen
fara med Trygg — han levde och frodades.

En gång inbillade den äldre brodern den 6-årige
pysen, att på en viss bestämd dag ett luftskepp skulle
komma ned från himlen och hämta honom med sig. Som
konung skulle han följa med skeppet till världens yttersta
gräns in i himlens rike. Pontus trodde blint på vad
brodern sade, men var inte alls rädd utan bara glad, och
aftonen innan skeppet skulle komma, gav han bort alla
sina leksaker. Inte behövde han dem nu, när han skulle
flytta in i den strålande himlavärlden däruppe! Men
bittert besviken kände den lille sig, då han följande dag
förgäves fick vänta på luftskeppet. Spejande mot det blå
låg han timme efter timme på gräsvallen i trädgården. I
var sky med underliga former, som drog förbi, väntade
han att få se sitt himlaskepp.

Utom av fadern undervisades Wikner i folkskolan i
socknen, och här fick han en god grund. Hemma
studerade han för sig själv både tyska, engelska, latin och
grekiska. Helst ville han bli präst, när han blev stor. Ibland
vandrade han ut i skogen, ställde sig på en sten och
låtsades, att han predikade för en stor skara människor.
Någon gång skrev han ned sin predikan, och så kommer det
sig, att vi ännu äga en av de predikningar han höll som
tolvårig gosse. »Gud är kärleken» handlar den om, och
en av vår kyrkas biskopar har om den yttrat, att »den nog
kunde hållas i en kyrka än i dag».

Då Pontus var 12 år gammal, erbjöds han av en
släkting i Göteborg, en skräddarmästare Cederblad, att
komma och bo i staden. Fadern var mycket glad över 

anbudet, och så skickades gossen på en skuta ned till
Göteborg. Skepparen hade lovat föräldrarna att se till, att
gossen kom ordentligt fram, men höll inte sitt löfte utan
lämnade honom att på egen hand söka reda på
släktingarna. Där stod han, tolvåringen, alldeles ensam i den vilt
främmande staden! I ena handen hade han i ett knyte
allt, vad han ägde här i världen — litet kläder och en
silvermatsked, som han fått i faddergåva — och i den andra
bar han en bytta smör, som föräldrarna skickat med som
present till släktingarna. Gata upp och gata ned
vandrade han, skyggt frågade han än i det ena huset, än i det
andra, om man visste, var Cederblads bodde, men
ständigt fick han nej. Slutligen råkade han lyckligtvis på en
person, som kunde ge honom någon ledning, och så kom
han till målet.

I skolan gick det utomordentligt bra för gossen,
lärarna häpnade över hans begåvning, och vid läsårets slut
fick han A i alla ämnen utom ett, däri han fick AB. —
»Vilket ämne var det du inte kunde?» frågade honom
hans släkting, då han hörde, att han i ett ämne ej fått mer
än AB!

Efter någon tid kunde ej Pontus få bo kvar hos
släktingarna, som emellertid visat honom mycken välvilja,
utan han måste ta sig fram på annat sätt. Det var nu den
gamle befallningsman Nordberg erbjöd sig att hjälpa
honom. Men gossen måste också försöka förtjäna något
själv. Han gick och läste läxorna med yngre skolpojkar
och fick 25 öre i timmen därför. Vidare erhöll han s. k.
matdagar hos olika familjer i staden. Säkert var det ej
alltid så lätt och roligt att på detta sätt få sitt uppehälle.

Julen 1851 fick Wikner en mycket kärkommen gåva
hemifrån: en bibel i två delar, inbunden i starkt
skinnband. Den bibeln begagnade sedan Wikner hela sitt liv.
— Fastän skolan och kamraterna lade mycket beslag på
hans tid och intresse, så gingo hans tankar och längtan
som förr upp till Gud, och när han kort efter sin 

konfirmation kommit tillsammans med en ung man, som helt
gripits av kärleken till Kristus, fann han någon, som
förstod honom och som han kunde förtro sig åt.
Småningom bröt ljuset in i hans hjärta och fyllde det:
Jesus Kristus blev hans vän, hans »själs förtrogne». »Nu
var segern över synden en lätt sak», skriver han själv
senare, »ty jag älskade. Jag glömmer aldrig de fridfulla
dagar, som nu voro inne för mig; de voro utan all
jämförelse min själs lyckligaste år.»

Vid 19 års ålder blev Wikner student. Hela hans håg
stod till fortsatta studier, men var skulle han ta pengarna
ifrån? Då kom den gamle knarrige men godhjärtade
gubben Nordberg honom åter till hjälp. Och så begav sig
Wikner till Uppsala och började studera vid
universitetet där.

Det dröjde inte länge, innan den unge studenten med
den ovanliga begåvningen blev känd i Uppsala. En av
de främsta och lärdaste professorerna där, Christoffer
Jakob Boström, beskyddade honom särskilt, och allt efter
som tiden gick, sade man, att han satte Wikner främst
av alla sina lärjungar och helst ville ha honom till sin
efterträdare en gång. Men det var inte blott lärarna, som
uppskattade Wikner, utan även kamraterna och de många
familjer i staden, där han umgicks. Just vid denna tid
rådde ett mycket glatt och angenämt sällskapsliv i
Uppsala, och många framstående och snillrika personer
funnos där. Överallt var Wikner med. »Ingen litterär krets
samlades, utan att Wikner först och främst var med,
ingen firning, ingen utfärd i det gröna, intet glatt lag
kunde gå för sig utan honom», skriver en av hans
vänner. De vackra, blå ögonen kunde lysa av kvickhet och
skälmaktighet, och gärna var han med om ett muntert
skämt.

Men på bottnen fanns allvaret kvar. All den yttre
framgången förmådde ej döva längtansropet i hans inre.
Allt eftersom Wikner kom djupare in i de filosofiska 

studierna, uppstodo svårigheter av ny art för honom: han,
som hade ett oerhört starkt behov av klarhet för sin tanke
och en lågande sanningstörst, fann sig med förfäran stå
inför ett val — antingen skulle han släppa sin själs
förtrogne, Jesus Kristus, eller ock skulle han döda sin tanke.
Det blev mörkt omkring honom, han frågade sig, varför
Gud lät honom lida så mycket, och dagarna gingo, tunga
och dystra. Få av Wikners vänner anade, vad han bar
på, ty han slöt sig gärna inom sig själv.

Så inbröt hösten 1866. Vi veta ej hur hjälpen kom
till Wikner, vi veta endast, att han fördes »nära intill sin
Frälsare», som han säger, att det blev ljust och lugnt i
hans hjärta och att han började förstå, att det är möjligt
att fullt och helt tro på den himmelske Fadern och Jesus
Kristus och ändå tänka fritt och oförskräckt.

I en av de djupaste, vackraste böcker, som finnas
skrivna på svenska, <sp>Tankar och frågor inför
människones Son</sp>, talar Wikner om vad han led under
de år, då han sköt ifrån sig Kristus. »Så mycket kan jag
dock säga», yttrar han, »att om Du icke varit mig så kär,
som Du var, så hade mitt tvivel icke blivit sådant, som det
blev. Ty det var icke ett lättsinnigt eller lekande tvivel,
det var ett tvivel, som borrade sig tvärt igenom mitt
hjärta.» Den stund, då tvivlets töcken vika för en
människa och Kristusgestalten träder fram för henne hög och
härlig, har Wikner skildrat i den gripande dikten »Mig
törstar».
<poem>
Och jag såg en man, profeten
ifrån Nasaret, och hörde,
huru ljuvt hans bjudning lydde:
»Kommen alle», så han sade,
»som arbeten och betungens;
jag vill vederkvicka eder.»
Och för mänskoandens hunger
bar han fram det första brödet,
livets evigt friska manna.
Han bar fram det, ej i former
av en stelnad lagens bokstav,

<poem>
ej i trånga dogmers hölje,
ej i nya bud och stadgar.
Han bar fram det i ett hjärta,
där var droppe blod var sanning
och vartenda pulsslag kärlek;
som för storhet kunde vidgas
och för mänsklig svaghet ömma
och av idel kärlek brista.
Detta hjärta var hans eget! — —
</poem>
Sedan Wikner tagit graden, blev han docent i filosofi i
Uppsala. Docenterna hava emellertid ingen avlöning av
staten, och det gällde nu för honom att genom
föreläsningar, lektioner och författarskap slå sig fram. Något
understöd från Nordberg fick han ej numera; och som
fadern dött, hade han sin gamla mor att försörja. Så tog
han också hem till sig en ung, fattig brorson. Det var
att arbeta från morgon till kväll för att kunna uppehålla
sig och de sina. Själva arbetet hade Wikner ej något
emot, men sin sköna förhoppning att kunna få studera
vidare, att få ägna sig åt vetenskapsmannens kall hade han
så svårt att uppge. Slutligen insåg han emellertid, att
han måste skaffa sig säkrare inkomster, och sökte en
anställning som lektor vid Uppsala katedralskola. Det, som
främst bestämt honom att tills vidare uppge sin plan att
bliva vetenskapsman, var, att han ej längre ville fördröja
sitt giftermål med sin trolovade sedan ungdomen, Ida
Weinberg.

Genom sin verksamhet kom Wikner i nära beröring
med Uppsala studerande ungdom, såväl skolgossarna som
studenterna. Få människor ha förstått ungdomen så väl
som han, ha så kunnat sätta sig in i såväl dess glädje
som dess längtan, oro och strider. »Mer än andra ting
här på jorden älskar jag ungdomen, vetenskap och
religion», yttrade han en gång. Och de unga kommo emot
honom, öppnade sitt hjärta för honom, och mången
student hade Wikner att tacka för räddning ur förtvivlan.

Hur var det möjligt att låta bli att tro på den Gud
Wikner talade om, när hela dennes liv var ett vittnesbörd om
hur högsint, renhjärtad och rättfärdighetsälskande Han
kan göra den människa, som helt ställer sig i hans tjänst?

Så gingo åren, och oaktat Wikner trivdes med sin
lärarverksamhet, levde den gamla längtan att få ägna sitt liv
åt vetenskaplig forskning lika stark inom honom. När
därför år 1884 han från Norge erhöll uppmaning att söka
professur i filosofi vid universitetet i Kristiania, beslöt
han efter något övervägande att göra detta. I all
ödmjukhet tänkte han, att då Gud givit honom forskarens,
vetenskapsmannens längtan och gåvor, så var det Hans
vilja, att han skulle bruka detta sitt pund. — Men bittert
måste man känna det, att ej utvägar kunde beredas
Wikner att inom Sverige få fullfölja sin kallelse!

Det dröjde ej länge, innan Wikner, fastän främling,
förvärvade sig många vänner i Kristiania. Professorer
och studenter, alla vann han genom sitt fina, nobla väsen,
sitt allvar och djup i arbetet. Och i sin almanacka för år
1886 kunde Wikner skriva: »I dag varit professor i två
år. Mycket lyckliga år.»

Till lyckan bidrog i hög grad hemmet. Mellan
Wikner och hans hustru rådde det fullaste förtroende. All
sorg och glädje hade de gemensam. »Emellan oss har
aldrig fallit ett ont eller kärlekslöst ord», kunde hans
hustru säga efter hans död, och själv yttrade han kort
före den: »Vårt äktenskap har varit ett välsignat
äktenskap.» Så växte de båda sönerna upp i ett lyckligt hem.
Visst var fadern mycket upptagen, men han hade ändå
tid att om aftnarna läsa högt för hustrun och dem, och
på det sättet fingo de t. ex. höra stora delar av Fältskärns
berättelser.

Mycket intresserade sig Wikner för allt, som skedde
ute i världen. Något, som grep honom särskilt djupt,
var engelsmannen general Gordons död. I ett brev hem
till en svensk vän skriver han:  »Ack, Gordon, Gordon,

gudsmannen och hjälten! Jag vill ej tala härom. Hans
död har gått mig djupt till hjärtat, och jag sörjer honom,
ehuru jag nu först skattar honom verkligt lycklig.»

Oaktat all den vänlighet, som mött Wikner och hans
familj i Norge, längtade han tillbaka till Sverige, och
sina gossar ville han naturligtvis uppfostra till svenska
män. När därför en professur i filosofi blev ledig i
Uppsala år 1885, så var det klart, att han skulle söka den. Och
ju längre tiden led, ju mer brinnande blev Wikners
längtan att få denna professur. Det såg emellertid rätt ovisst
ut, ty han hade flera medsökande, och själv var han den
förste att erkänna dessas förtjänster. Gripande är det
att höra, huru han nu som alltid lade allt i Guds händer.
»Jag kan till Hans pris säga om allt, som nu ligger i det
förgångna, att jag är nöjd med allt, vad Han låtit mig
få och icke få, och vill icke ha något ändrat», säger han
en gång.

Andra hinder kommo emellertid, än människor tänkt.
Under åren hade Wikners hälsa småningom försämrats,
och i slutet av år 1886 upptäcktes, att han hade
hjärtfel, en följd av den svåra reumatism han ådragit sig som
barn. Betecknande äro de tre ord Wikner nedskrev i
en liten bok, kort efter det han fått veta sin dom: »I
Dina händer.»

En förbättring inträdde emellertid, och glädjen
häröver blev stor såväl bland Wikners närmaste som bland
hans vänner. Och samtidigt blevo utsikterna i fråga om
professuren allt ljusare. Man var nästan säker på att
Wikner skulle få befattningen.

Men han hann aldrig bli utnämnd. I mars 1888
insjuknade han svårt. Hjärtlidandet vållade honom svåra
plågor, våndan och andnöden togo till. Men ändock
undslapp honom intet otåligt eller bittert ord, ändock
upphörde han ej att trösta de sina.

Den 15 maj 1888 slutade Wikner sitt liv. Med sin
hustrus hand i sin, och under det hon stilla läste hans

älsklingspsalm, 221, »Av hjärtat haver jag dig kär»,
somnade han in.

I Wikners lilla anteckningsbok, som man fann efter
hans död, hade han kort före denna nedskrivit några
tankar. Ett par av raderna lyda så:

»O, min Herre och Frälsare, du mitt livs konung, du
min första och sista kärlek, hav tack för allt, icke minst
för vad jag lidit! — — — Och nu: för mig till din Fader,
såsom en lärjunge, den där vunnit, vunnit och åter
vunnit. O, jag känner renhetens svalkande flöden
kring-strömma min själ; jag förnimmer ditt eviga ljus — din
dag är i antågande.»

<img><i>Byst på Pontus Wikners gravvård i Uppsala.</i>

*
</chapter>

<chapter name="Verner von Heidenstam. I.">
<h1>Verner von Heidenstam.
I.
</h1>

Tyst, orört, drömmande stilla ligger Sverige framför
oss, om vi färdas genom fjällbygden i norr eller
skogslandskapen i väster. Älvarnas dån och suset i de
tolvmila skogarna är det enda, som stör tystnaden, tung vilar
den över de vida insjöarnas klara vatten och
fjällsluttningarnas vågiga ytor, täckta med dvärgbjörksmattan.

Men så vidsträckt är det landet, att det också
innesluter bygd, där plog gått i jorden och säd skurits i flera
tusende år. Redan på den tid, då David satt på Israels
kungatron, var tystnaden mångenstädes bruten i Sveriges
land, furan och jätteeken hade för längesedan börjat falla
för stenyxan, och insjöytan klövs sedan hundratals år
tillbaka av ekstocken.

Släkte efter släkte kom till, växte upp, fick det tysta
landet kärt och gick ned i sin grav. Tegen omkring
skogen talade om den gärning, som fyllt deras dag,
konstfullt smidda redskap och prydnader förtälja för oss, att
sinnet icke var trälbundet vid torvan, och några korta,
knappa inskrifter på runstenar vittna om att frändernas
minne levde kvar, även om de stupat långt borta i fjärran
land. Men annars vilar tystnaden tung över dem,
förfädernas långa led. Vad de sågo i aning och dröm, hur de
kände det, när segerns solsken lyste över dem eller när
lidandets gissel slog dem, det veta vi ej. Siaregåva måste
den ha, som ur suset i träden på ättehögen hör rösterna
från årtusenden tillbaka tala, och varsamt och 

kärleksfullt måste hans händer ha omslutit offerskålen och
spjutspetsen, som hittats därinne.

<img></i>Verner von Heidenstam vid Vätterns strand.</i>

Sekler förrinna, sagans skymning är längesen förbi,
Sveriges folk är med om att skapa Europas historia, den
svenske knekten vandrar lika stolt och käckt mellan
vingårdarna och vetefälten i det främmande landet, som han
gjorde i furuskogarna därhemma. Och guldkonungens

namn har än ej hunnit sjunka i glömska därute, då ett
nytt hjältenamn, kung Carols, tvingar folken på knä för
det lilla nordiska landet. En ny sagotid rinner upp för
Sverige. Är det ej, som en av sagoålderns store
stigit upp ur sin grav och, älskande stordåd och äventyr,
dragit ut i spetsen för sina kämpar? Visst når ofärden
honom och hans trogna, men sagoskimret faller blott än
starkare över dem, den ensamme hjälten där nere i
Bender och det stackars misshandlade, utpinade folket
därhemma som kan allt utom svika.

Åter förrinna sekler. Klokare och kyligare släkten
bygga och bo i Carols land. Underligt främmande tycks
dem hans saga, kritiska stå de inför den. Skaldegåva och
brinnande kärlek till hjälten måste den man ha, som skall
få dem att tvivla på sin klokhet och se högheten och
skönheten i sagan.

Men siaregåva och skaldegåva äger i rikt mått Verner
von Heidenstam.

*

Redan som gosse möttes Heidenstam, som är född den
6 juli 1859, av gamla svenska minnen. Han växte upp
på en herrgård vid Vättern, som anlagts av lagman Ulv
Gudmarsson, den stränga och fromma Birgittas make,
och som efter honom blev kallad Ulvshammar.
Sedermera förändrades namnet till Olshammar. Norr om
boningshuset lät Birgitta uppföra en träkyrka, som ännu,
fastän ombyggd, står kvar, och utanför den ligger,
berättar Heidenstam, »än i dag den sten, av vilken den
stränga frun betjänade sig, då hon steg till häst». Så
levande stod hon för folket däromkring, särskilt de gamla,
att de talade om henne, som om hon nyss bott och verkat
bland dem, och många voro de sägner, som berättades om
henne. Där hon kastade ett ridspö, sköt genast en lind
upp, och hon brukade rida tvärs över sjön till Vadstena

på öppna vattnet. Verner von Heidenstam älskade att
höra förtäljas om henne, allrahelst på aftonen, när han
satt framför brasan. Men »ännu vid ljusan dag, tänkte
jag», så berättar han, »på henne, när jag såg sjön sträcka
sina skogiga armar mot söder, där solvägen leder över
vattnet bort mot det okända och lockande. Den mörka
ryttarinnan och den gåtfulla sjön med sina underjordiska
hemligheter, sina kringsvävande syner, sin hastiga vrede
blevo för mig ett och samma väsen.» Och när han en
gång på vintern vågat sig långt ut på Vättern, ända till
klippan Skärvesten, som bildar gränsen mellan svears
och göters land, och snöyran tog till och det blev allt
skummare, då tycktes honom den svarta klippan få liv
och taga form av en ryttarinna, och i blåsten omkring
honom susade de gamla orden: »Heliga Birgitta, bed
för oss!»

Olshammar låg utomordentligt vackert alldeles nere
vid Vättern, och skogen, Tiveden, sträckte sig ända in till
herrgården.

<poem>
»Den, som lyss som liten slarv
till skogens dån, får annat arv
än den, som föds vid en gata»,
</poem>

sjunger Heidenstam, och redan som barn visade han, hur
kära sjön och skogen voro honom. Men även själva
hemmet, den gamla vänliga herrgården, blev av stor
betydelse för den begåvade och fantasirike men klene och
känslige gossens utveckling. »När jag tänker på min
barndom», skriver Heidenstam, »ser jag bara
trädgårdsgångar, fulla med nedblåsta sötäpplen och astrakaner,
jag ser krusbärsbuskar och vinbärsklasar och långa,
risiga örtsängar, men litet längre bort begynner med ens
vildmarken. — Det förefaller mig nu efteråt, som hade
det under den tiden rått en beständig sommar, en lång,
tioårig sommar, där det aldrig föll regn, men där vackra
och goda människor sutto i gräset och bundo kransar av
de blå och vita blommorna.» Tidigt började han skriva

vers och läste gärna upp dem för sin mormor, som han
tyckte mycket om att tala med. Bellman, Lidner, Tegnér
och andra svenska skalder läste han ivrigt.

Sedermera kom Heidenstam till Beskowska skolan i
Stockholm, som han dock inte gick igenom, därför att
han blev klen. Läkarna förordade en resa till sydligare
länder för honom, och så kom det sig, att han, medan
ännu hans jämnåriga gingo i skolan och läste läxor, fick
med egna ögon se Florens' och Roms härliga
konstskatter och Orientens under. Begåvad och vetgirig, gav han
akt på allting omkring sig, och ett stort nöje beredde det
honom att få teckna eller måla av allt det vackra eller
karakteristiska han såg. Han ägde nämligen även goda
anlag för målning och funderade vid denna tid på att bli
artist. Orädd som han var, råkade han emellanåt ut i
äventyr. Så gav han sig en gång ensam ut i öknen och
hamnade mitt i ett beduinskt rövarläger. Det såg illa ut
för honom, men han var ej rådlös, utan satte sig helt
lugnt ned och ritade av hela skaran i sin skissbok. Både
små och stora skockade sig kring honom och beundrade
ritningen, och ingen rörde ett hår på hans huvud.

En annan gång råkade han farligare ut. Han befann
sig på en gata i en arabisk stad, då han ficke se en man
misshandla en sjuk häst. Detta berörde en av de
ömtåligaste punkterna i Heidenstams själ, hans kärlek till
djuren. Han rusade fram och gav mannen ett knytnävsslag
mellan ögonen. Ett vilt slagsmål uppstod, och
Heidenstam höll på att bli övermannad av folkmassan, då några
bildade araber kommo till och räddade honom.

Man erinrar sig denna händelse, då man läser följande
rader hos Heidenstam:

<poem>
»Och hade jag en vän, en enda vän,
och denne ende slog ett värnlöst djur
och gav sin hand, som nyss med värmen ur
min själ jag tryckt och velat trycka än,
jag toge aldrig denna hand igen!»
</poem>

Även Grekland besökte Heidenstam under denna sin
första utländska resa.

Den följdes snart av en ny, och härunder beslöt
Heidenstam att slå sig ned i Rom och Paris och på allvar
utbilda sig till målare. Idéerna jäste inom honom, allt
det härliga, underbara, som han sett i Österlandet, ville
han skildra i målning, och han brann av iver att få arbeta.
Men småningom fick han klart för sig, att han ej ägde
nog stora gåvor att utföra sina idéer, och en ovisshetens
och missmodets tid inbröt för honom.

Under dessa år hade Heidenstam fortsatt att dikta, men
egentligen utan tanke på att dikten skulle bli hans
livskall. I tjugoårsåldern skickade han ett par samlingar
poem till Topelius och utbad sig dennes omdöme.
Topelius svarade varmt och uppmuntrande och yttrade bland
annat, att han funnit »de gryende hjärtbladen till en
verklig skald».

Och skald blev Heidenstam.

Efter en tioårig vistelse i södern och Orienten slog han
sig 1887 ned i Sverige och utgav året därpå sin första
diktsamling, <sp>Vallfart och vandringsår</sp>.

Österländsk sol och stämning vilar över dessa dikter,
de flesta med motiv från Orienten. Österlandet hade
helt fångat den unge Heidenstams själ, det var för honom,
oaktat förfallet, dock Tusen och en natts land, landet, där
man älskade den gyllene solen och den klara dagern, där
man kunde skratta och vara sorglös, där man gav sig
ro att njuta av allt härligt livet bjöd. Gråa och kalla
tycktes honom ej blott de nordiska utan alla de
germanska länderna, livsglädje och skönhetsglädje saknades
där, buttra och tunga gingo människorna sin väg, fröso
gjorde de ända in i hjärteroten, kall blev också deras
diktning. Nej, till Österlandet ville han föra dem eller till
Greklands storhetstid, då fröjden över livet kom
konstnären att skapa verk, ännu ouppnådda i skönhet och
harmoni. Hur mången gång under sina färder hade han ej

stått beundrande inför tempelruinerna från antikens
dagar! Vad han kände, då han tänkte på de längesedan
förgätna konstnärer, som skapat dessa byggnader, har
han sjungit om i den härliga dikten »Namnlös och
odödlig».

Vi befinna oss i Pästums rosenträdgård, blå är
himmeln, blått Medelhavet nedanför, klar lyser solen på
Neptunitemplet, som nyss är fullbordat. Lutad mot
mannens arm står konstnärens unga hustru och prisar glatt
hans verk.

<poem>
»Nu är min lyckas mått till brädden fyllt.
Den man, som för mig hem till Naxos' hamn,
har byggt Neptunus denna vackra byggnad
och återvänder med odödligt namn.»
</poem>

Men hennes man ger allvarsam till svar:

<poem>
»Säg vida hellre, när om några år
vi dö och småningom vårt namn med oss,
står denna byggnad, som i dag den står.
Tror du en konstnär i sin diktnings stund
handklappningar och rop till bakgrund ser?
Nej, inåt, endast inåt ser hans öga,
och världen finns för honom icke mer.
Och därför ville skalden gråta blod,
när han ej mäktar föda fram sin själ.
Men han vill kyssa varje rad, i vilken
han återser sin ande sann och hel.
I dessa rader lever han och rors.
Odödligheten söker han, men märk,
hans eget verks och ej hans eget ryktes.
En konstnärs rätta namn, det är hans verk.»
</poem>

Han reser sig för att gå, men hustrun håller honom
tillbaka. På lek, som det synes, uppmanar hon honom att
visa, det han menat allvar med sina ord, och med en
hammare hugga bort namnet, som finns inristat i muren. 

Tvekande står han där ett ögonblick, men så griper han den
stora släggan, slår till

<poem>
»och templet bar från nu hans namn ej mer.

Då sprang hans unga hustru med ett skrik
från lin och slända till hans fötter hän,
och över dessa skärvor av hans rykte
föll hon på knä, med famnen om hans knän.
'Nu', ropte hon, 'har ej den lycka ord,
med vilken jag far hem till Naxos' hamn!
Nu är min make tusen gånger större,
och Pästums tempel är hans stora namn.»
</poem>

Hur fattigt, kargt och tungt fosterlandet syntes
Heidenstam i jämförelse med Orienten, »ungdoms
allra-kärestan min», som han kallar det, kan han dock ej slita
banden, som binda honom vid det. I »Ensamhetens
tankar», en liten grupp dikter i <sp>Vallfart och
vandringsår</sp>, kommer en svidande hemlängtan fram i
följande lilla dikt:

<poem>
»Jag längtar hem sen åtta långa år,
i själva sömnen har jag längtan känt.
Jag längtar hem. Jag längtar, var jag går
— men ej till människor! Jag längtar marken,
jag längtar stenarna, där barn jag lekt.»
</poem>

<sp>Vallfart och vandringsår</sp> väckte mycket
uppseende i Sverige och lästes av ung och gammal.
Snoilsky, Rydberg och Levertin skrevo varma, erkännande
brev till den nye skalden, och Topelius fröjdades över att
hans spådom gått i uppfyllelse, oaktat mycket i
Heidenstams dikter bars av en orons, trotsighetens anda, som
var honom främmande. Mycket lästa och beundrade
blevo också hans båda romaner <sp>Endymion</sp> och
<sp>Hans Alienus</sp>. 

*
</chapter>

<chapter name="Verner von Heidenstam. II.">

<h1>II.
</h1>

<img><i>Naddö,  Verner von Heidenstams f. d. hem. </i>

I <sp>Dikter,</sp> som utkommo 1895, ljuder stark och
klar den ton, som hördes så spröd och svag i <sp>Vallfart
och vandringsår</sp> — hemlängtans,
fosterlandskärlekens ton. Österlandets tillbedjare sjunger här om 
skogen vid hemmets dörr, Tiveden, om barndomsminnena
och det sovande landet, Sverige, som de ungas
kärlek skall väcka till liv. Aldrig har kanske hemlängtan i
svensk sång ljudit så gripande som i Heidenstams
»Hemmet», där det heter:

<poem>
»Jag längtar hem till skogen.
Där finns en stig i gräset.
Där står ett hus på näset.
</poem>

<poem>
Var plockas under träden
så stora rosenhäger,
var gungar blåsten säden
med sådant sus som hemma?
Var bäddas så mitt läger
vid aftonklockans stämma?
— — — — — — —
Ett hem! Det är det fästet
vi rest med murar trygga
— vår egen värld — den enda
vi mitt i världen bygga.»
</poem>

Kärleken till fädernetorvan är det också, som bär den
stolta dikten »För mig finns ingen väg från hemmets
dörr».

Den gamle Gunnar från Lidarände har av tinget på
Island dömts till fredlöshet eller landsflykt, därför att
han, trött vid lömska bakhåll och försåt, dräpt en
landsman. Han är på väg ned mot stranden för att begiva sig
ut till fjärran land, bort från människorna, som svika,
ut till lust och äventyr. Men så ser han blomstertiden
omkring stugan och de ljusa sädesslätterna, så hör han,
hur ax och buskar susa omkring honom på den gamla
gården, och han känner, att han är ett med den — ingen
frid, ingen glädje finnes för honom borta från den. Han
tar sin husfrus hand, vänder långsamt om med henne och
sätter sig åter i högbänken i salen, bidande den stund,
då döden skall nå honom, men lugnt skådande ut
över gården. Och så talar han:

<poem>
»Fager blommar liden,
hon aldrig tycktes mig mer fager förr.
Min gula åker väntar skördetiden.
För mig finns ingen väg från hemmets dörr.»
</poem>

Ännu en ny ton klingar emot oss i <sp>Dikter</sp> i
poemet »Sånger i kyrktornet». Kampen mellan folkklasserna, 
mellan de fattiga och de rika, gör Heidenstam tung

och beklämd. Han inser, att det finns hårda och bittra
orättvisor till i världen, men han tror ej, att hatet och
hämnden kan bygga upp ett bättre rike, han tror, att
endast kärleken är i stånd därtill, och i en härlig syn ser
han den dag, då förbrödringens ande fått makt över
människorna.

<poem>
»Då brister den hårdaste man i gråt
och lovar att följa de andra åt
i lycka och undergång
som son, som broder, som like.
Det kvinnligt veka i människosinn
skall frälsa världen och ringa in
förbrödringens framtidsrike.»
</poem>

Det var ju klart, att <sp>Dikter</sp> skulle bli än mera lästa
och älskade än <sp>Vallfart och vandringsår</sp>, så
vida mer tagna ur folkets själ som tankarna där voro.
Ännu närmare kom Heidenstam sitt folk genom
novellcykeln <sp>Karolinerna</sp>, som utgavs 1897—1898. Det
verket uppenbarar ingenting mindre, än att svenskheten
blivit kärnan i hela Heidenstams väsen. Ända från
gossåren hade Karl XH-gestalten med sin ensamhetsstorhet,
sitt hjältemod och sitt trots tilltalat Heidenstams sinne,
och det var med brinnande håg han började sina studier
för detta arbete. I svenska och ryska arkiv forskade han,
memoarsamlingar och gamla brev studerade han, Bender
och andra turkiska orter med minnen från Karl XII:s
tid besökte han. Och slutligen låg då verket färdigt i
tvenne stora delar.

Vilken ny syn på Carolsagan har ej Heidenstam givit
oss, vilken ny kärlek till denna de stora segrarnas och
den stora förödmjukelsens tid! Minst se vi av glansen,
äran, mycket få äro bilderna från upphöjelsens dagar.
Det som gripit Heidenstams sinne, det är den
pliktuppfyllelsens, tålamodets och ihärdighetens storhet, som hans
svenska folk lade i dagen under motgångarna och
olyckorna. Medelpunkten i <sp>Karolinerna</sp> är konungen.

Nästan i varje novell möta vi, om icke honom själv, så
det underbara inflytande, som utgick från honom.
Gåtfull, halsstarrig, järnhård står han för sitt folk, men
rättfärdig och kämpande för en rättfärdig sak — och så
älskar innerst det svenska folket rättfärdigheten, att
den man, som för svärdet för dess sak, kan få det med
sig ända fram till undergångens brant. På avstånd ifrån
konungen kan man kanske vredgas och till och med
göra upp planer att störta honom, men kommer man
i hans närhet eller ser man, att någon fara hotar honom,
offrar man utan knot livet för honom. Och då han efter
aderton långa år återkommer till sin huvudstad, för hans
skull sjunken i fattigdom och elände, och ej kan försvara
sig emot anklagelserna, emedan hans tunga är stum för
alltid, då finns där inte en, som höjer sin röst mot honom.
»Är det inte undret med den försten, att ingen kan hata
honom?» säger i »En hjältes likfärd» en av männen på
vägen, där sorgetåget går fram. »Två förbittrade
människor kunna inte mötas och tadla honom, utan att de
begynna tvivla på sina egna ord, när de åtskiljas, och
nästa gång de träffas tala de om honom med blottade
huvud. Äro då vi själva dårarna? — — — Ser ni,
kamrater, ibland lägga vi en människa på den ena
vågskålen och all vår klokskap på den andra, men ändå
märka vi, att vågen står lika stilla. Vet ni, vad det betyder?
Det betyder, att hos den människan finns en droppe av
den eviga rättfärdigheten, ty den droppen är tyngre än
guld och bly, och vi ha inga vikter att väga den. Må
vi till järnlod omstöpa allt, vad vi mena, att den
människan förbrutit, klar ligger dock den droppen på hennes
panna — och vågen rör sig icke.»

Några av de finaste och mest gripande novellerna i
<sp>Karolinerna</sp> behandla de fångna krigarnas öden.
Tusentals mil skilja dem från hemlandet, det karga och
vana, och de våga knappt nämna för varandra ordet hem,
ty de veta, att då kan det hända, att den starkaste bland

dem ej längre är i stånd att betvinga ångesten och
hemlängtan, som suger ut livslusten ur dem. Men så en
gång brister det löst.

»Hemma» ... mumlar en av dem, en ung kornett. »Inte
sant, du har också grubblat på det ordet.. . Du har gått
och upprepat det stilla för dig själv... hemma, hemma!
Det börjar med att barnet räknar spikarna och kvistarna
i golvet... Hemmet, ser du, det är något, som begynner
med ett litet frö och slutar som ett stort träd. Det
begynner med barnkammaren, så växer det och blir flera
rum och ett helt hus, en hel bygd, ett helt land... och
utanför det landet förlora till och med luften och vattnen
sin vederkvickande smak...»

De förnämsta av Heidenstams senare prosaarbeten <sp>äro
S:t Göran och draken, Den heliga
Birgittas pilgrimsfärd, Skogen susar,
Folkungaträdet</sp> och <sp>Svenskarna och
deras hövdingar</sp>. I <sp>Birgitta</sp> återkom han till
sin kärlek och sina minnen från gossåren, och det är
kanske detta, som ger boken en så alldeles särskilt mjuk och
innerlig ton. Man följer den fromma frun på hennes
pilgrimsfärd till Rom, lär känna hennes stolta sinne och
vilja av stål, men också hennes brinnande längtan att få
vara med om att utbreda Guds rike på jorden.
Vedervärdigheter möta henne, men dessa endast egga hennes
iver och stridslystnad, och slutligen når hon sitt mål:
påvens stadfästelse av klosterreglerna. Då, när hon står
där i medgångens fullaste solsken, kommer allt det
ödmjuka, veka först riktigt fram hos henne. För varje
dag stiger hon i rättfärdighet, tills hon inför den lilla
skara, som omger henne, blir den heliga Birgitta, som
»förvandlas till det hon älskar».

Genom <sp>Svenskarna och deras hövdingar</sp>
har Heidenstam flyttat våra sagors och vår medeltids
stora gestalter in i barnens och ungdomens hjärtan.

Från att ha varit en skald för de få, för dem, som

främst söka skönhet och levnadsglädje i dikten, har
Heidenstam blivit en skald för de många, ja för hela
Sveriges folk. Få svenska dikter torde i våra dagar vara mera
älskade och sjungna än hans <i>Sverige</i> med musik av
Stenhammar.

Den dikten ingår i cykeln <sp>Ett folk</sp>, som kom till
under rösträttsstridens dagar i början av 1900-talet, och
finnes intagen i Heidenstams sista diktsamling <sp>Nya
dikter</sp> (1915). Där bildar den genom sin brinnande
tro på det nya, demokratiska Sverige, sitt flammande
trots inför politiska och sociala orättvisor en stark
kontrast till det övriga innehållet, som främst kännetecknas
av den svala ro, som den vise når fram till »Vid vägens
slut». Det är den ensammes vemod och dödstankar, som
träda oss till mötes i »Den tyngsta vägen», »Sovande
gårdar», »Bön vid lågorna» och framför allt i »Vi
människor» med sitt smärtfyllda medlidande med
människorna:

<tab>»Vi, som mötas några korta stunder,
<tab>barn av samma jord och samma under,
<tab>på vår levnads stormomflutna näs!
<tab>Skulle kärlekslöst vi gå och kalla?
<tab>Samma ensamhet oss väntar alla,
<tab>samma sorgsna sus på gravens gräs.»

*
</chapter>
<chapter name="Selma Lagerlöf. I.">
<h1>Selma Lagerlöf.

I.
</h1>
På följande lustiga och målande sätt har Selma
Lagerlöf skildrat den dag på Mårbacka herregård, då det fjärde
barnet i ordningen, Selma, kom till.

»Det är lätt att föreställa sig, att de ha det bråkigt
och besvärligt på den gamla gården Mårbacka den 20
november år 1858. Ett barn har blivit fött där den dagen
tämligen sent på kvällen, och sådant medför ju alltid
oro och uppståndelse även på ett ställe, där man har för
vana att ta livet lugnt och inte göra mer väsen av en sak,
än vad den verkligen är värd.

I mörka kvällen så där framemot niotiden kommer
prästfrun, som bor i granngården, och sticker in
huvudet genom köksdörren. Det är en liten, gammal gumma,
släkt och god vän, som kallas moster Wennervik av alla
människor. Hon har inte kunnat ge sig till tåls
därhemma, utan har kastat en schal över huvudet, tagit en
lykta i handen och letat sig fram på den smala genvägen,
som löper bakom trädgården, för att få höra, hur det står
till.

Prästfrun blir genast visad in i kammaren innanför
köket. Där bor gamla fru Lagerlöf, änka efter
regements-skrivar Lagerlöf, än i dag, såsom hon har bott där hela
sitt liv, både som gift och ung flicka. Hon sitter
sjuttioårig och vithårig i sitt soffhörn och stickar strumpor åt
barnbarnen, som hon alltid gör. Inne hos henne är allt
lugnt, och lugn är hon själv, därför att sonen, löjtnant


Lagerlöf, som har övertagit gården efter sin far, helt
nyss har varit inne och talat om för henne, att det värsta
nu är överståndet och att barnet var kommet till världen.

<img><i>Selma Lagerlöf.</i>

Så sent det än är på dagen, sätter hushållerskan
kaffepannan på elden, och hon kommer snart in i kammaren
med en fullrustad kaffebricka. Sedan sitta moster 

Wennervik och gamla fru Lagerlöf och dricka kaffe alldeles
ensamma. Moster Wennervik får veta, att det är en
flicka, som har blivit född, och de båda gamla, som äro
vid livets gräns, sitta där och tala om hur hon, som
just nyss har kommit till, skall kunna få det under sin
levnad.

'Hon kommer att få det, som hon har värde till, varken
bättre eller sämre', säger gamla fru Lagerlöf.

'Det beror allt på lycka också, skall jag säga syster',
svarar moster Wennervik.

Just som prästfrun fäller detta yttrande, böjer sig
gamla fru Lagerlöf fram och känner på ridikylen, som
moster Wennervik alltid bär på armen. Det finns tusen
saker i den, för moster Wennervik är en sådan, som vet
råd för allting och som därför också ständigt måste vara
beredd på att folk kommer och ber henne om hjälp. Hon
har först på gamla dar blivit gift med pastor
Wennervik, som är bror till fru Lagerlöf, förut har hon varit
husföreståndarinna på många stora ställen. Det är därför
hon förstår sig på allting från att laga bröllopsmat och
sätta upp de finaste drällsvävar till att bota sjuka och
uppfostra unga bonddöttrar till goda husmödrar.

Då gamla fru Lagerlöf känner på ridikylen, märker
hon snart, att utom glasögonen och nyckelknippan och
sydoningen och bröstpastiljerna och medikamentsflaskan
och vävboken och luktsaltet ligger där också ett hårt,
fyrkantigt föremål.

'Jag känner, att syster har kortleken med sig', säger
hon.

Moster Wennervik blir litet röd på de vissna kinderna.
Hon kan spå, och hon lägger aldrig ut korten, utan att
allt, vad hon förutsäger, slår in. Hon är litet svag för
att folk skall anlita hennes förmåga, men det vill hon inte
låtsa om. Hon bedyrar, att hon inte har den minsta aning
om att hon har korten med sig. Hon kan rakt inte
begripa, hur de ha kommit ner i ridikylen.

'Men när de nu ändå äro med, så kan syster gärna
lägga ut dem för den här stackarn, som just har kommit
till världen', säger gamla fru Lagerlöf.

Moster Wennervik krusar en smula, men hon är inte
särdeles svårbedd, och så blir kaffebrickan flyttad åt
sidan, och den gamla prästfrun börjar lägga ut korten.
Hon hanterar dem med stor färdighet, och då gamla fru
Lagerlöf sitter och betraktar henne, kan hon inte låta bli
att tycka, att svägerskan ser ut som en riktig spåkäring.
Hon är brunhyad med spelande mörka ögon och en lång
krok till näsa. På huvudet bär hon en svart spetsmössa,
som skjuter ner i en snibb mitt i pannan, och vid
tinningarna ligga tre kanonlockar. Hon har inte ett grått
strå i sitt hår, och hon har inte en fläck i sitt ansikte, som
inte är överspunnen av rynkor.

Moster Wennervik lägger ut korten i fyra rader med
nio kort i raden, och då detta är gjort, sätter hon ner
pekfingret på första kortet och börjar räkna: ett, två, tre,
fyra, ända till sexton. Hon räknar uppåt och neråt, fram
och tillbaka och flyttar fingret under räkningen, ända tills
hon kommer till det sextonde kortet. Då småmumlar hon
för sig själv, som om hon inte vore riktigt nöjd.

'Nå, vad ser syster?' frågar gamla fru Lagerlöf.

'Det är någon sjuklighet, som följer henne', svarar
prästfrun, 'och jag tror, att hon får slitas med den i hela
sitt liv.'

'Var och en skall ha sitt kors, annars blir det inte folk
av en', säger gamla fru Lagerlöf. Hon är av ett ljust
lynne och vill alltid se det bästa i allting. 'Om hon är
sjuklig, får hon väl föra ett stillsamt liv, och det är ändå
det bästa för en människa.'

Moster Wennervik sätter ner pekfingret på korten och
börjar räkna på nytt. 'Det ligger många och långa resor
framför henne', säger hon och blinkar smålustigt åt
svägerskan. 'Och flerfaldiga gånger måste hon flytta och
byta om bostad.'

'En rullande sten beklädes inte med mossa', säger gamla
fru Lagerlöf. Hon, som i alla sina dar har bott på samma
gård, är inte riktigt nöjd med att barnbarnet skall bli en
sådan, som flackar land och rike omkring. 'Men jag
förstår väl, att om hon blir sjuklig, så kan hon inte förtjäna
sitt eget bröd, utan blir skickad mellan släktingarna. Det
är inte lätt för den, som inte kan arbeta och göra nytta
för sig.'

'Hon får träla och arbeta i alla sina dar', förkunnar
moster Wennervik efter en ny räkning. 'Det behöver inte
syster vara rädd för.'

'Jaså, då är det väl den meningen med detta, att hon
får tjäna sitt bröd hos andra och byta om husbönder
många gånger', säger gamla fru Lagerlöf och suckar. Ett
sådant liv synes henne, som aldrig har behövt vara i tjänst
hos någon, som det värsta av allt. 'Men det har ju gått
bra för syster', säger hon och ljusnar upp. 'Om hon blir
en så duktig människa som syster!'

'Hon kommer inte att sätta upp en dräll i hela sitt liv',
säger moster Wennervik med näsan över korten och är så
inne i att utforska framtiden, att hon inte alls tänker på
om hon spår behagligt eller misshagligt.

'Hon får mycket att göra med böcker och papper, skall
syster få se.'

Gamla fru Lagerlöf lutar sig också fram över korten,
liksom för att finna en mening i virrvarret.

'Skall hon få mycket att göra med böcker och papper?'
säger hon undrande. 'Syster menar kanske, att hon skall
bli gift med en fattig präst, som får hålla på att flytta från
socken till socken och aldrig kommer till ro. Men om det
bara blir en bra karl, som blir god emot henne — — —'

Moster Wennervik sträcker ett finger rätt upp i luften
och avbryter henne.

'Vill syster, att jag skall säga, som det är?'

'Det vill jag visst', säger gamla fru Lagerlöf.

'Hon blir aldrig gift.'

'Jaså, blir hon inte gift!' säger gamla fru Lagerlöf, och
nu måste hon riktigt lägga band på sig för att inte visa,
hur besviken hon är. 'Ja, hon kommer kanske ifrån
många sorger på det sättet. Men syster kan väl
åtminstone se, om hon blir en bra och god människa?'

'Snäll och beskedlig blir hon nog', säger moster
Wennervik och böjer sig ånyo över korten för att utspana flera
hemligheter, men nu blir hon avbruten av gamla fru
Lagerlöf, som säger litet torrt:

'Nu skall syster inte bry sig om att säga något mer.
Jag är nöjd, då jag har fått veta, att hon blir en hygglig
människa. Det är egentligen det enda, som är viktigt att
få reda på.'»

*

Selma Lagerlöf är ett av de lyckliga barn, som fått
växa upp riktigt långt ute på landet i ett eget hem med
trädgård, ladugård och stall, i ett hem, där många
gammaldags bruk och seder funnos kvar. Och som det
hemmet låg i det vackra Värmland, är det lätt att föreställa
sig, hur härligt det skulle vara.

Stället hette Mårbacka. Det var en liten enkel
herrgård, ett envåningshus med torvtak. Upp till byggningen
ledde en bred trappa med låga trappsteg, som passade lika
bra att sitta på som att stiga på. Bakom gården höjde sig
blånande åsar och reste sig skogen, mörk och allvarlig,
men inne på själva gården var det ljust och glatt och
soligt. Hela gårdsplanen var kantad med rönnar, som
stodo så tätt, att de bildade en riktig häck. Vid ena
gaveln reste sig en hägg, som var så stor, att den
överskyggade en god del av huset, och när den blommade, blev
hela torvtaket vitt av dess blomblad. Mitt på planen fanns
det en stor, härlig gräsmatta, en sådan där, som barnen
fingo leka och rasa på, men som ändå höll sig tät och
grön. Den stora sandgången mellan boningshuset och

gräsplanen krattade barnen varje kväll, så att den blev
så fin och prydlig.

Men det vackraste var ändå trädgården, som låg på
andra sidan. Hur härlig den var under den tid på året,
då fruktträden blommade, har Selma Lagerlöf själv
beskrivit :

<img><i>Mårbacka, Selma Lagerlöfs barndomshem.</i>

»Astrakanträden voro helt vita, likaså
vinterfruktträden. Men sommargyllenas blommor voro skära, och
paradisäpplenas voro rent av röda. Vackrast var den gamla
okynniga apeln, vars små beska äpplen ingen kunde äta.
Den sparade ej på blommor, den såg ut som en stor
snödriva i morgonglansen.»

I den trädgården fanns det stora sängar med kål,
morötter, rovor, ärter och bönor, som voro arbetsamma att

rensa och hålla i ordning, varför också barnen fingo
hjälpa till, men det fanns även präktiga krusbärs- och
vinbärsbuskar samt de allra vackraste blommor, både rosor
och jasminer. Och så hade barnen sitt eget lilla land, där
de fingo så och plantera, vad de ville. Gott om djur var
det också på Mårbacka: hästar, kor, hundar, en stor
hönsgård jämte duvor, kaniner och ekorrar. En bjässe med
bjällra om halsen redo barnen på emellanåt, och när en
gång en rävunge förirrade sig till gården, togo de hand
om honom och försökte tämja honom.

På Mårbacka var det glädje och solsken nästan alla
dagar. Inte på det sättet, att människorna jämt voro fria
och lediga. Nej, tvärtom! De hade fullt upp att göra,
både stora och små, nästan hela året igenom med att ta
upp potatis, plocka humle, bråka och skäkta lin, klippa får,
baka, slakta, stöpa ljus och sy m. m. Men i det hemmet
blev det aldrig jäkt eller bråk som på andra håll. Och
det berodde nog på att allesammans voro så hjärtans
goda vänner där. »Den, som vistades där», berättar
Selma Lagerlöf, »fick inte ta livet tungt, utan den allra
främsta plikten var att vara sorglös och tro, att för envar,
som levde på den gården, styrde vår Herre allting till det
bästa.»

Det fanns tre flickor och två gossar i familjen.
Flickorna fingo sin undervisning hemma. De måste plugga
historia och geografi och grammatik som andra barn,
förstås. Men när läxorna voro undanstökade, hade de
det ljuvligt. Då satte de sig bredvid far och mor
omkring lampan, och så lästes det högt vackra dikter av
Tegnér, Runeberg eller Anna Maria Lenngren och roliga
berättelser av Fredrika Bremer. Eller också spelade och
sjöng man, ja det spelades både på klaver, flöjt, gitarr
och fiol.

Men det allra roligaste med Mårbacka var dock, att
den gården var så full av sagor. Det var ett gammalt
ställe, som sett det ena släktledet efter det andra födas,

leva och dö, och småningom hade minnena och sägnerna
liksom slagit rot där och vuxit fast. Ingen, som haft sitt
hem på Mårbacka, kunde tänka tillbaka på det utan att
minnas de långa vinterkvällarna, då man satt tillsammans
vid spinnrockarna och det ena äventyret, den ena sagan
eller spökhistorien berättades efter den andra.

Då var det inte så roligt för en liten flickunge att
bli sänd i något ärende upp i handkammaren. För man
måste ju över hela den mörka vinden, och fantasien var
fylld med underliga gestalter ur sägner och spökhistorier.
Så hjärtat klappade, innan man fått tag i linet eller
skorporna, innan man vridit om nyckeln i handkammardörrn!
Sedan var det att taga vinden i ett par skutt, att störta
nedför trappan och genom förstugan.

För resten var det inte bara Mårbacka utan hela
nejden, som var full av sagor. Men på Mårbacka hade man
liksom mer ro att tänka på och minnas allt det gamla.

Och så fanns där en, som kunde berätta så underbart
och vackert och målande, att det knappast funnits hennes
like i hela det sagofyllda Värmland. Det var gamla
farmor. Men om henne skola vi låta Selma Lagerlöf själv
berätta.

»Då jag var fem år gammal, hade jag en så stor sorg.
Jag vet knappast, att jag haft någon större alltsedan. Det
var då, som min farmor dog. Allt intill dess hade hon
varje dag suttit i hörnsoffan i sitt rum och berättat sagor.

Jag kan ej minnas annat, än att farmor satt och
berättade från morgon till kväll, och vi barn sutto stilla
bredvid henne och hörde på. Det var ett härligt liv. Inga
andra barn hade det som vi.

Det är ej mycket jag kommer ihåg om min farmor.
Jag minns, att hon hade vackert, kritvitt hår och att hon
alltid satt och stickade på en strumpa.

— — —

Jag kommer också ihåg, att hon kunde sjunga visor,
men det gjorde hon inte alla dagar. En av de där visorna

handlade om en riddare och ett sjörå, och den hade till
omkväde: 'Blåser kallt, kallt väder över sjö'.

Så kommer jag ihåg en liten bön, som hon lärde mig,
och en psalmvers.

Av alla de sagor, som hon berättade mig, har jag blott
ett svagt och oredigt minne. Det är endast en enda av
dem jag minns så väl, att jag skulle kunna berätta den.
Det är en liten berättelse om Jesu födelse.

Se, detta är nästan allt, som jag kommer ihåg om min
farmor, förutom det, som jag minnes bäst, och det är den
stora saknaden, då hon var borta.

Jag minns den morgonen, då hörnsoffan stod tom och
då det var omöjligt att begripa, hur dagens timmar skulle
få ett slut. Det minns jag. Det glömmer jag aldrig.

Och jag minns, att vi barn fördes fram för att kyssa
den dödas hand. Och vi voro rädda för att göra det, men
då sade någon till oss, att det var sista gången, som vi
kunde tacka farmor för all den glädje, som hon hade
gjort oss.

Och jag minns, hur sagor och visor körde bort från
gården, inpackade i en lång, svart kista, och hur de aldrig
kommo igen.

Jag minns, att det var något borta ur livet. Det var,
som om dörren till en hel vacker, förtrollad värld, där vi
fritt kunde gå ut och in, hade blivit stängd. Och nu fanns
det ingen, som förstod sig på att öppna den dörren.

Men ännu i dag efter fyrtio år, då jag sitter och
samlar ihop de legender om Kristus, som jag hört borta i
Österlandet, vaknar den lilla sägnen om Jesu födelse, som
min farmor brukade berätta, upp inom mig.»

Och så förtäljer Selma Lagerlöf den gamla sägnen om
hur i den heliga julnatten alla ting i världen voro så glada,
att de inte ville göra någon eller något på hela jorden
något ont.

När farmor berättat den sägnen, brukade hon lägga sin
hand på den lilla flickans huvud och tala med henne om

Gud och hans änglar, som alla människor, vilka ha den
rätta längtan i hjärtat, kunna få se. »Detta skall du
komma ihåg», slutade hon, »ty det är så sant, som att jag ser
dig och du ser mig. Det är inte på ljus och lampor, som
det kommer an, och det ligger inte vikt vid måne och sol,
utan det, som är nödvändigt, det är, att vi äga sådana
ögon, som kunna se Guds härlighet.»
</chapter>

<chapter name="Selma Lagerlöf. II.">
II.

Det var klart, att barnen på Mårbacka skulle tycka
mycket om lekar och kroppsövningar utomhus. Gott
utrymme hade de på den stora gårdsplanen, och både
sommar och vinter lekte de där. — En dag, när Selma stod
där ute, fick hon se något märkvärdigt. En stor skara
vildgäss kom strykande över gården på väg norrut. Nu,
såsom alltid, då detta hände, fingo de tama gässen nere
på marken oro i blodet och började skria och slå med
vingarna i vanmäktig frihetslust. En av dem, gåskarlen,
nöjde sig emellertid ej med detta. Det instängda livet blev
honom förhatligt, och med några kraftiga vingslag höjde
han sig, under alla de andra gässens förskräckta rop, upp
i luften och försvann tillsammans med vildgässen.

Nästa år kom han tillbaka till bakgården, men var då
ej ensam utan hade hustru och barn med sig.

Många, många år efteråt, när Selma Lagerlöf skulle
skriva sin bok om Sverige för svenska barn, kom hon
att tänka på den händelsen, och så beslöt hon att låta
Tummetott flyga omkring på vildgässens rygg.

Selma Lagerlöf var bara en sju, åtta år gammal, då
hon fick ont i sitt ena ben och måste begynna hålla sig
mer stilla. Långa tider fick hon inte gå alls.
Naturligtvis var detta en svår prövning för henne, men den skulle
varit än svårare, om hon ej varit så särskilt road av 

läsning. Hon kände sig så lycklig, när hon fick sitta bredvid
modern och läsa högt den ena delen efter den andra av
Nösselts allmänna historia för fruntimmer. Allra mest
tyckte hon om första delen med alla sagorna från
Greklands hjältetid. Hon var strålande glad, när hon kom
till det ställe, där det berättas, hur Odysseus kom hem
och sköt ihjäl alla Penelopes fräcka friare, men hon
hoppade gärna över skildringen av hur Andromake tog
avsked av Hektor, ty då kunde hon ej låta bli att gråta.
— Andersens sagor, Fritjofs saga och Fänrik Ståls
sägner lärde hon sig att tycka mycket om, men hon var
också förtjust i Walter Scotts historiska romaner och i
äventyrsböcker av olika slag. — Emellanåt kunde hon
så försjunka i sin bok, att hon alldeles glömde bort
syskonen, som stojade omkring henne. Hade hon ej varit
tvungen att ligga så mycket, så hade föräldrarna naturligtvis
icke låtit henne vara så i fred med sin bok.

Ofta satte hon ihop små teaterpjäser för dockorna och
uppförde dem tillsammans med en yngre syster på en
liten dockteater. Men ingen fick se på föreställningarna,
allraminst bröderna, som naturligtvis inte begrepo sig på
dockor och sådant där.

Småningom började Selma Lagerlöf även skriva
andra saker, särskilt sagor och berättelser. Men de
berättelserna voro inte alls sådana, som hörde hemma på
Mårbacka gård, utan liknade dem hon läst i sina många
böcker. Alltmer roade det henne att »författa», och
hon berättar, att hon slutligen skrev fullt vartenda
pappersark hon kunde komma över med sagor, berättelser
och teaterpjäser. Vers skrev hon ej så mycket — det
var alldeles för fint och högt för henne, det kunde bara
de stora skalderna göra.

Men så en dag, när hon stod under det gröna
lindvalvet bakom trädgården, kom ett par rim henne på tungan:

<poem>
Det är så mörkt under lindarna,
så ängsligt tyst i vindarna.
</poem>

Tänk, så vackert det lät! Det var ju en riktig vers
med rim och allt! Kunde hon kanske verkligen dikta,
hon? Det var något märkvärdigt, ja, rent av underbart.
Åter och åter sade hon om det lilla rimmet, och på
kvällen, när hon lagt sig, fattade hon föresatsen att skriva
ett helt poem. Under natten låg hon vaken och författade,
och på morgonen hade hon en hel del strofer färdiga.

Själv har Selma Lagerlöf berättat oss rätt mycket om
dessa sina barndoms- och första ungdomsår, de år, då
hon gick och drömde om att lyckan skulle komma till
henne på det sättet, »att någon främmande, som var
mycket upplyst och mäktig, skulle komma att genom en
underbar slump upptäcka, vad hon skrivit, och finna det värt
att tryckas. Sedan skulle allt det andra gå av sig självt.»

Men tiden gick, och den »främmande» kom aldrig.
Visst hände det en gång, att en god vän till familjen
Lagerlöf, fröken Eva Fryxell, tog hand om hennes dikter
och försökte få in dem i en tidskrift. Men hon
misslyckades, och det var ju nästan värre, än om aldrig någon sett
dem. Hu, en sådan sorglig dag det var för den unga
flickan, då posten förde till henne ett stort, tjockt brev
med alla dikterna i!

Så gick tiden, och Selma Lagerlöf fyllde tjugo år. Då
började hon bli otålig och fundera på om hon ej borde ge
sig att söka upp lyckan. Författarinna ville hon
fortfarande bli, men hon hade lärt sig förstå, att det fattades
henne något mycket viktigt, utan vilket hon aldrig kunde
nå det målet: kunskaper. Å, så hon längtade att få
studera på allvar som bröderna! Det fanns för övrigt ännu
ett skäl till att hon behövde komma ut och förvärva
kunskaper — hon måste tänka på att kunna försörja sig själv,
och säkert skulle det dröja många, många år, innan hon
kunde bli så stor författarinna, att hon kunde förtjäna
mycket pengar. Så beslöt hon att bliva lärarinna.

Men för att kunna komma så långt måste hon gå
igenom Högre lärarinneseminariet i Stockholm, och huru

skulle hon få medel därtill? I hemmet var det ont om
pengar, och vistelsen i Stockholm skulle räcka tre år,
sedan hon kommit in vid seminariet, således bli rätt dyrbar.
För övrigt måste hon dessförinnan gå igenom en kurs
i huvudstaden, ty annars skulle hon, som ju aldrig gått i
någon skola, omöjligt kunna bestå i den ganska stränga
inträdesprövningen.

Slutligen meddelade hon fadern sina planer och
bekymmer. Han ogillade tanken helt och hållet — på den tiden
var det ju ej alls så vanligt, att unga flickor bröto sig
en bana — men gav vika för hennes böner, och så fick
den unga flickan fara till huvudstaden.

På hösten 1881 prövade Selma Lagerlöf in till
seminariet. Det var några mycket allvarliga dagar för henne.
Det fanns många fler sökande, än som kunde komma in,
och många voro mycket duktiga och hade gått igenom
fullständiga flickskolor. Selma Lagerlöf tänkte lågt om
sig själv och sin begåvning, och var nästan säker på att
ej komma in. Men, ack, vad detta kändes förskräckligt
svårt för henne! Misslyckades hon nu, så vore ju hela
framtiden stängd för henne, aldrig mer skulle hon få
försöka igen! Hon, som törstade efter kunskaper, skulle
aldrig kunna förvärva sådana, hon, som ville bli
självständig och hjälpa de kära därhemma, skulle kanske få
nöja sig med en liten guvernantsplats med ett par hundra
kronors lön. Och vad skulle fadern säga?

Så kom den dagen, då allt skulle avgöras. Examen var
slut, och Selma hade ingenting annat att göra än vänta
på ett meddelande från seminariet. Det var så
förskräckligt svårt att bara sitta och vänta. Vad tiden gick hemskt
långsamt! Hade hon ej kommit in, så skulle
vaktmästaren komma och lämna henne ett brev, men han kunde ej
väntas förrän efter kl. 5, hade man sagt. Men kanske
det avgjordes tidigare, detta år. Fastän det var långt til]
kl. 5, så hoppade hon högt upp för var gång det ringde
på tamburklockan, och hjärtat ville stanna.

Så blir klockan 3, och det ringer igen. Det är en
kamrat till henne, som också söker in vid seminariet och som
nyss från säkert håll fått veta, att de båda vunnit inträde!

Selma Lagerlöf säger själv, att hon i den stunden ej
visste, vad hon sade eller gjorde. Hon skakade i hela
kroppen, tårarna strömmade utför kinderna på henne, och
hon skyndade att smyga sig undan längst in i våningen
för att få vara ensam.
</chapter>

<chapter name="Selma Lagerlöf. III.">
III.

Man kan förstå, att det skulle kännas mycket underligt
för Selma Lagerlöf, som levat ett fritt och härligt liv ute
på landet, att komma till en stad, att vandra på de gråa
stengatorna och bo i ett stort stenhus och så att ständigt
vara tvungen att studera i böcker. Aldrig hade hon känt,
huru kära de blå bergen, skogarna och gården där hemma
voro henne som nu. Så hon kunde längta hem till
Värmland! Men hon måste strida mot denna hemlängtan, ty
det gällde att knoga duktigt med läxor, skrivningar och
provlektioner för att bli en skicklig lärarinna.

Sagorna där hemifrån fick hon emellertid inte bukt
med. Rätt som det var, kunde de dyka upp, och då
fylldes hela hennes fantasi med underliga spökgestalter men
också med ståtliga, lysande »kavaljerer» från det gamla
Värmland, med sköna damer, med farliga äventyr i
Värm-lansskogarna — — —

Och så inträffade en dag det märkliga.

Hon hade just varit med om en lektion i
litteraturhistoria, då det talats om Bellman och Runeberg, och gick
och tänkte på de gestalter, som man möter i deras
diktning. Hon såg dem framför sig, Movitz och Ulla
Vinblad, Döbeln, Sandels, Sven Duva och Lotta Svärd. Och
så sköt en tanke blixtlikt snabbt genom hennes själ:
varför skulle hon ej kunna dikta om alla de egendomliga
män och kvinnor, som sagorna därborta i Värmland 

rörde sig om? Å, om hon kunde berätta allt så, att även
andra människor kunde se dem framför sig — den
underbare, snillrike unge prästen, den myndiga fru majorskan,
som en gång härskade över sju bruk, den elake
brukspatron Sintram — — —

Så starkt grep den tanken henne, att hela gatan
började att gunga under henne.

»Hela långa Malmskillnadsgatan från Hamngatsbacken
ända upp till brandstationen», berättar hon, »hävde sig
mot himlen och sjönk ned igen, hävde sig och sjönk. Hon
måste stå stilla en god stund, tills gatan kommit till ro,
och hon såg förvånad på de förbigående, som gingo så
lugna och ej märkte, vilket under som skett.»

Men flera år förflöto, utan att den unga lärarinnan
kunde få utföra sin tanke. Dels hade hon så litet tid att
skriva, dels blev hon så missnöjd med det lilla hon skrev,
att hon jämt rev sönder och skrev om. Och så visste hon
inte heller, om hon skulle skriva »sagan» på vers eller
prosa. Slutligen bestämde hon sig för att skriva den i form
av en roman. Luckor i sammanhanget skulle det nog bli
kanske, ty alla äventyren och historierna hörde ju ej
samman, men det kunde ej hjälpas. Så kommo de första
kapitlen av <sp>Gösta Berlings saga</sp> till. Emellertid
grep åter modlösheten henne, åter lade hon bort pennan.

Då träffades hon av en stor sorg: Mårbacka måste
säljas.

Än en gång måste hon se sitt barndomshem, innan
främmande skulle taga det i besittning.

Kvällen, innan hon reste därifrån, hade hon fattat sitt
beslut: hon skulle skriva sagan, »hon skulle rädda åt sig,
vad hon ännu kunde rädda av det hemmet: de kära gamla
historierna, de sorglösa dagarnas glada frid och det
vackra landskapet med den långa sjön och de blåskiftande
kullarna».

Selma Lagerlöf hade vid denna tid avslutat kursen vid
seminariet och var lärarinna vid flickskolan i Landskrona.

Hon var mycket upptagen om dagarna, ty hon hade
många lektionstimmar och ej få skrivningar att rätta. Och
det arbetet måste göras först, ty Selma Lagerlöf var
aldrig den, som sköt undan den närmaste plikten för ett
annat, om än aldrig så lockande arbete. För övrigt
trivdes hon bra med sitt lärarinnekall och var glad över att
genom det ha kunnat skapa ett eget, visserligen mycket
enkelt och anspråkslöst, men trevligt litet hem åt sig och
sin mor.

Det var egentligen bara nätterna hon hade riktigt för
sig själv och sin kära saga. Då allt var tyst och stilla
omkring henne, satte hon sig ned vid skrivbordet och skrev.
Och nu gick pennan nästan av sig själv; somligt, som
hon förut skulle ha behövt månader, ja, år, att utarbeta,
det skrev hon nu ned på ett par timmar.

Så hade hon tolv kapitel av sagan färdiga, då på våren
1890 tidningen Idun utlyste en pristävlan för en novell
på ett visst antal sidor. Hennes syster, som kände till
hennes författarskap, uppmanade henne då att sända in
sagan.

Men Selma Lagerlöf, som hade mycket liten tilltro till
sig själv, tvekade och tvekade.

Slutligen, åtta dagar före tävlingstidens utgång, beslöt
hon sig för att ta ut en fem kapitel i sagan, som hängde
någorlunda tillsamman. Men av dessa voro endast de tre
något så när färdiga. Hur skulle hon kunna hinna med
både att författa de återstående två och så att skriva rent
allt?

Inte var hon hemma i ro hos sig själv heller, utan på
besök hos släktingar i Värmland, och därför kunde hon
ju ej sitta vid skrivbordet hela dagen. Det blev nätterna
hon fick sätta till — hela veckan satt hon uppe ända till
fyra på morgonen.

Klockan 6 på morgonen sista dagen voro de fem
kapitlen färdiga. Samma dag skickades manuskriptet till
Stockholm.

Omkring en månad senare stod det i Idun, att en hel
del tävlingsskrifter kommit in, men att några av dem voro
så förvirrat skrivna, att det inte kunde bli fråga om att
räkna dem med.

Då klack det till i författarinnan. Naturligtvis var
hennes novell en av de där!

Så förlorade hon allt hopp och återvände till sitt arbete
i Landskrona. Och hösten gick, och ingen människa
visste något om pristävlingens resultat, då plötsligt en dag i
november månad ett telegram kom till Selma Lagerlöf.
Där stodo bara orden: »Jublande lyckönskningar» och
inunder namnen på tre av hennes seminariekamrater.

Följande middag, då stockholmstidningarna kommo,
fick hon en förklaring på gåtan. Där stod nämligen, att
hon vunnit priset.

Nu förstod hon, att hon ändå dugde till författarinna.
Och hon beslöt att försöka helt och hållet få ägna sig åt
det kallet.

Så gick det också. Vänliga människor hjälpte henne
till en början, så att hon kunde få ta tjänstledighet från
skolarbetet och få tid att skriva hela sagan. Och i slutet
av sommaren 1893 var den färdig, <sp>Gösta Berlings
saga</sp>, den saga, som i ett slag gjorde Selma Lagerlöfs
namn känt och älskat i allt Sveriges land.

Men det är ej blott sagorna och sägnerna från
Värmland, som förmått inspirera Selma Lagerlöf till diktning.
Där andra människor endast se den yttre verkligheten, där
öppna sig oändliga vidder för hennes skapande fantasi.
Långt tillbaka i de gångna århundradena, ja årtusendena
kan hon blicka och in i människohjärtats doldaste djup.
Så ger hon oss i sin bok <sp>Drottningar i
Kungahälla</sp> en så levande bild av det gamla Kungälv, att vi
tycka oss vandra i gränderna mellan de rika
köpmansgårdarna, skåda in i den härliga Korskyrkan och segla
med på de drakprydda skeppen, som tungt lastade styra
västerut mot öppna havet. Vi få blicka in i Margareta

Fredkullas orofyllda och bedrövade hjärta, där hon rider
vägen fram till mötet med kung Magnus, om vilken hon
nyss fått höra, att han håller kejsardottern därborta i
östern kär ... Vända tillbaka hem vill hon, men hon kan
det ej, då skulle ju krigets åska ånyo bryta lös. Hon <i>kan</i>
icke, gällde det ock hennes eget liv, svika det heliga löfte
hon givit de fattiga, förpinta, utarmade människorna:
»Så länge som jag äger ord på tungan, så länge som jag
äger blod i hjärtat, så länge skall jag verka fredens verk.»
Och vi få följa Olov Tryggvesson i hans inre kamp och
med honom drömma drömmen om framtida ofärd och
heligt offer.

År 1900 företog Selma Lagerlöf en resa till det heliga
landet. Med denna färd hade hon ett särskilt syfte: hon
ville besöka och lära känna en flock bondfamiljer från
Dalarne, som slagit sig ned där. Vackra och
egendomliga drag hade man haft att berätta Selma Lagerlöf om
dessa människor. I början av 1880-talet, då en religiös
väckelse gick igenom dalasocknarna, hade de sålt sina
gårdar och övriga ägodelar för att sluta sig till en liten
skara amerikanare i Jerusalem, vilka gjort till sitt mål att
leva lika enkelt, fromt och endräktigt som Jesu apostlar.
Endast i det land, där Jesus verkat och dött, skulle det gå
för sig, menade de, att leva på samma sätt som han och
hans lärjungar.

Flera månader vistades Selma Lagerlöf bland
svenskarna i Jerusalem, som genom sin arbetsamhet,
rättrådighet och fromhet tillvunnit sig mycken aktning och stort
förtroende hos befolkningen. På grundvalen av vad hon
sett och med sin kärleksfulla fantasi uppfattat skrev hon
sedan den underbart vackra romanen <sp>Jerusalem</sp>.
I dess första del, <sp>I Dalarne</sp>, skildrar författarinnan
själva uppbrottet och vad som närmast föregick
detsamma, i dess andra del, <sp>Jerusalem</sp>, få vi följa
dalabönderna under deras första svåra tid i den heliga staden.

Bland Selma Lagerlöfs övriga arbeten märkas särskilt

<sp>Osynliga länkar, En herrgårdssägen,
Kristuslegender och Kejsaren av
Portugallien.
</sp>
I sistnämnda arbete har Selma Lagerlöf återvänt till
Värmland, därifrån hon förtäljer en underbar historia om
en fattig torpare, Jan i Skrolycka, som över allt i världen
älskade sin lilla dotter. Gripande skildras, hur den gamle
mannens förstånd omtöcknades, då han år ut och år in
förgäves fick vänta på sin Klara Fina Gulleborg, som
dragit ut i världen för att förtjäna penningar åt sig och
de sina.

De svenska barnens vän har Selma Lagerlöf blivit
framför allt genom sin bok <sp>Nils Holgerssons
underbara resa</sp>.

År 1897 flyttade författarinnan till Falun. Efter några
år bosatte hon sig emellertid på Mårbacka, som hon till
sin stora glädje kunnat återköpa. Nu är Mårbacka
fullständigt ombyggt, men vill man studera livet på den
gamla gården så skall man läsa den levande skildring
därav, som Selma Lagerlöf givit i sin vackra och roliga
bok <sp>Mårbacka</sp>.

Det är ju klart, att Selma Lagerlöf blivit föremål för
mycken hyllning. När hon fyllde 50 år, firade man
henne i de svenska skolorna med tal om huru glada och stolta
vi kunna vara över att äga henne. Men den största
hedersbevisningen kom henne till del året därpå, 1909, då
hon fick Nobelpriset i litteratur, en utmärkelse, som
dittills ingen svensk erhållit. Fem år därefter invaldes
Selma Lagerlöf i Svenska akademien, vars första kvinnliga
ledamot hon är.

*
</chapter>

<chapter name="Erik Axel Karlfeldt.">
<b>Erik Axel Karlfeldt.</b>

Få av våra svenska skalder ha i sina dikter med sådan
längtan och saknad talat om de stora skogarnas ljuvliga
tystnad, hedens enslighet och älvens mäktiga skönhet
som Erik Axel Karlfeldt.

Men så hör han också till en gammal allmogesläkt.
Hans förfäder ha i ett par hundra år bott på
Tolvmans-gården i Karlbo by, den rödmålade gården vid Dalälvens
strand i Folkärna socken i sydligaste Dalarne, där han
själv såg dagens ljus. Vitblommiga häggar stå utmed de
röda väggarna, svalor, humlor och bin pipa och surra där
runt omkring, och inne i huset med de stora,
gammaldags rummen råder en sådan där ro och stillhet, som man
bara finner i gamla gårdar på landet. Det är om
barndomshemmet, »bondeslottet», han sjunger:

<tab>»Dit far min själ i den månklara natten,
<tab>där vandrar jag hän i den sträva vind,
<tab>och snart hör jag dånet av älvens vatten,
<tab>jag står vid den ensliga gårdens grind.
<tab>Till glimmande fönster jag närmar mig:
<tab>vid brasan sitter en åldrig kvinna
<tab>och ser på glöden, som blånande brinna —
<tab>min moder, hur drar mig ej längtan till dig!»

Och när han tänker på förfäderna, som i gångna tider
byggt och bott där, talar han så:

<tab>»Ej finns deras namn på hävdens blad —
<tab>de levde i ringhet och frid —
<tab>men jag skönjer ändå deras långa rad
<tab>allt upp i den urgrå tid.


<tab>Ja, här i det gamla Järnbäraland
<tab>de bröto åker på älvens strand
<tab>och malm ur gruvan bredvid.
<tab>De kände ej trältjänst, förstodo ej krus,
<tab>de sutto som drottar i eget hus.
— — — — — — — — — 
De ärade kungen, de fruktade Gud
och dogo i stillhet, mätta av år.»

Karlfeldts <footnote>Namnet har författaren, vars fars namn är Eriksson, tagit efter Karlbo by.</footnote> far var nämndeman och åtnjöt mycken
aktning i bygden. Så snart gossen blev så gammal, att han
kunde ta sig fram i snödrivorna, fick han börja
folkskolan. Där gjorde han goda framsteg. Var det något, som
ingen annan visste, så behövde läraren bara vända sig till
Tolvmans <footnote>Tolvman = nämndeman.</footnote> Erik Axel för att få svar. Under rasterna
var det ej lätt för kamraterna att få honom med sig ut till
lek och ras, han satte sig hellre med någon bok, som han
lånat i sockenbiblioteket, i björkhagen utanför skolan.
Men gällde det att göra långa strövtåg inåt skogarna för
att leta tuggkåda, då var Erik Axel genast färdig att
följa med. Redan helt tidigt hade han brukat vara med, då
korna skulle ut i vall, och småningom blev han så
förtrogen med de stora skogarna därhemma, att han kände
till både träd, örter och djur. Aldrig var han gladare till
mods, än när den »grönskande muren» slutit sig om
honom, när han stod djupt inne i skogen, där räv och lo
hålla till, där ståtliga älgar då och då uppenbara sig, där
villgräset och pyrolan växa, nästan dolda av granarnas
väldiga grenar. Men också med människornas arbete
ute på åker och äng, i gruva och smedja blev han
förtrogen, ty liksom de andra bond- och bergsmanspojkarna
fick han hjälpa till med sysslorna hemma.

Då föräldrarna märkte vilket gott huvud Erik Axel
hade, beslöto de skicka honom till Västerås högre
allmänna läroverk. Hade ej Västerås på den tiden varit en

sådan liten lantlig stad, hade det nog varit svårt för
dalapojken att finna sig till rätta i de nya förhållandena.
Långt behövde man ej gå, förrän man befann sig ute
bland ängarna eller inne i skogen. När skolan var slut
för dagen, skyndade sig också Erik Axel att komma utom
stadens hank och stör.

<img><i>Erik Axel Karlfeldt.</i>

Så gick det ena året efter det andra, Karlfeldt blev
gymnasist, och hågen att dikta vaknade hos honom. I
gymnasistföreningens tidning skrev han vid flera
tillfällen vers.

1885 blev han student, och nu följde flera års studier i
Uppsala. På 1890-talet tjänstgjorde han som lärare dels
vid Djursholms samskola, dels vid Värmlands
folkhögskola. — Sedan han 1898 avlagt filosofie licentiatexamen,
har han ägnat sig åt biblioteksgöromål. — År 1904
kallades han till medlem av Svenska akademien och är nu dess
sekreterare.

Man kan nästan fråga sig, hur Karlfeldt kunnat stå ut
med att år efter år syssla med boken, då han vuxit upp
ute på riktiga landet och fått det så kärt.

Ja, att det ej varit lätt för honom att besluta sig för att
bli »läskarl», det är säkert. Om ej diktarhågen varit så
stark hos honom, om han ej fruktat, att han hade för
mycket av drömmare hos sig för att kunna bli en duglig
bonde som fäderna, så hade han säkert stannat hemma i
Dalom och följt deras spår. Större och bättre gärning
än deras vet han ej, och ödmjukt tacksam känner han sig
inför den manliga kraft, den seghet och ihärdighet, som
de lämnat i arv åt sina efterkommande.

Han sjunger om dem:

<tab>»Mina fäder, jag ser er i drömmarnas stund,
<tab>och min själ blir beklämd och vek.
<tab>Jag är ryckt som en ört ur sin groningsgrund,
<tab>halvt nödd, halvt villig er sak jag svek.
<tab>Nu fångar jag toner ur sommar och höst
<tab>och ger dem visans lekande röst;
<tab>låt gå, det är också ett värv.
<tab>Men klingar det fram ur min dikt någon gång
<tab>en låt av stormsus och vattusprång,
<tab>en tanke manlig och djärv,
<tab>finns där lärkspel och vårljus från fattig hed
<tab>och suckar ur milsdjup skog —
<tab>ni har sjungit det tyst genom många led
<tab>vid yxans klang, bakom fora och plog.»

För Karlfeldt är hembygden, Dalarne, det bästa av allt.
Det är inte många av hans dikter, i vilka man ej känner
suset av dalaskogarna, hör klangen av dalabondens hacka
och spade eller ser dalaungdomen dra ut till dans och
lek. En bland de dikter, som läsas och sjungas i hela
Sverige, är hans käcka, hurtiga <sp>Dalamarsch</sp>:
»Marschen går till Tuna på berg och backar bruna.» En flock
dalkarlar sjunger den under vandringen hem från
sommararbetet.

Hur Karlfeldt med hela sin själ levat sig in i
dalallmogens sätt att tänka och känna, det märker man bäst av
de skaldestycken av honom, som han kallar
<sp>Dalmålningar på rim</sp>. Den, som varit i Dalarne, har helt
säkert givit akt på de egendomliga gamla tak- och
väggmålningar med ämnen ur bibeln, som förekomma i många
kyrkor och stugor. De flesta av dem målades för nära
hundra år sen på en tid, då man visste mycket litet om
Palestina och livet där. Därför brydde man sig ej om
att försöka måla människorna, sådana de voro och sågo
ut på Abrahams eller apostlarnas tid, utan gjorde dem
alla till dalkarlar och dalkullor. Men fastän detta kan
förefalla oss egendomligt och lustigt, tycka vi om att
betrakta de gamla bilderna, ty man ser så väl, hur allvarligt
och ivrigt den olärde målaren bemödat sig om att göra
de heliga personerna så vördnadsbjudande och ståtliga
som möjligt.

Karlfeldt har i dikt skildrat en del sådana tavlor, som
han antingen själv sett eller skådat i fantasien. Bland
dessa hans dikter märkas den fina och innerliga »Jungfru
Maria», »Elie himmelsfärd» samt »Yttersta domen».

Men det finns även gamla dalmålningar, däri händelser
och personer ur svenska historien äro framställda. En
sådan målning skildrar Karlfeldt i »Tuna ting». Det är
den bekanta tilldragelsen från Gustav Vasas dagar det
här är fråga om. De morska och myndiga bergsmännen
ha kommit tillsammans i Tuna och beslutit sätta upp en

skrivelse, däri de skola ordentligt näpsa kung Gustav för
hans egenmäktiga framfart. De påminna honom om
gångna tider:

<tab>»Vi fattiga männer av denna dalatrakten,
<tab>vi hava dig befordrat och hulpit dig till makten.
<tab>Du lopp i våra skogar
<tab>som fnatten <footnote>Fnatten = ekorren.</footnote> uti furuträd,
<tab>du stod på våra logar
<tab>bland legohjon, som tröska säd.
<tab>Från Utmelands källare,
<tab>från dalen upp mot Särna
<tab>vi togo dig och satte dig till rikets sol och stjärna
<tab>men äro icke sällare
<tab>för all vår vedermöda,
<tab>än att din håg står fast därtill att oss i grund föröda.»

Och de sluta så:

<tab>»<i>Med</i> oss, herre, är du stark,
<tab>men <i>mot</i> oss ganska ringa.
<tab>Välj, hur du vill! Vi stå dig bi, om ärligt du vill tinga.»

Karlfeldt har givit ut fyra diktsamlingar,
<sp>Vildmarks- och kärleksvisor, Fridolins
poesi, Flora och Pomona samt Flora och
Bellona.</sp>

Den Fridolin, som möter oss i Fridolins poesi, är en
man av bondestam, som en tid ägnat sig åt studier men
sedan återvänt till hembygden och nu lever fri och trygg
på sin gård. »Bonde är jag född, herre har jag varit,
lantman är jag åter bliven», låter Karlfeldt Fridolin säga.
Därför kan han beskriva den diktning, som han låter gå
under Fridolins namn, på följande sätt: »Somt vart
herrskapsvers, somt allmogelåt, somt åter liksom en
blandning av båda delarna.»

Det är nog så, att vi i Fridolin rätt bra känna igen
Karlfeldt själv. Han har ej litet av den äkta dalkarlen

hos sig. Han kan drömma och dikta vekt och fagert —
vi tänka t. ex. på »Min guddotter» — men han kan också
sjunga så manligt och kraftigt, att man kommer att tänka
på den gamla dalasången »Mandom, mod och morske
män finns i gamla Sverige än».

Starkast träder oss dalkarlen Karlfeldt till mötes i »En
envis dalkarls visa», däri det bl. a. heter:

<tab>»Jag tror väl knappt jag mig själv bedrar,
<tab>om jag håller för visst, att min ättefar
<tab>drog ut med Peder i Vibberboda;<footnote>Peder Svensson i Vibberboda anses ha varit dalkarlarnas anförare i
slaget vid Brunnbäcks färja.</footnote>
<tab>och känner jag rätt
<tab>en dalamans sätt,
<tab>så vill jag förmoda
<tab>han höll sig, där skäktorna regnade tätt.

<tab>Och själv vill jag gå — fast en stackare stor
<tab>jag är inför den, som i höjden bor —
<tab>med nacken rak under hatten.
<tab>Och samma lynne du nog förnam,
<tab>var helst du gick fram
<tab>vid de stora älvarnas vatten,
<tab>från Långhedens mur till Salfjällets kam.

<tab>Och den som kan öppna med fromhet sin mund
<tab>och bedja en bön av sitt hjärtas grund,
<tab>han må väl önska:
<tab>Giv alla dem, som vid älvarna bo,
<tab>förnöjsam ro,
<tab>låt landet grönska,
<tab>men fyll det främst med mandom och tro!»
</chapter>


