<table o>
<td r><i>ADOLF NOREEN</i>
<td c><tab>
<td c><tab>
<td c><big><big><big><tab><tab>SPRIDDA STUDIER<tab><tab></big></big></big>
<td c>FJÄRDE SAMLINGEN
</table>

<table o>
<td c><h1>SPRIDDA STUDIER</h1>
<td c>FJÄRDE SAMLINGEN
<td c><big><big>POPULÄRA UPPSATSER</big></big>
<td c><small>AV</small>
<td c><big>ADOLF NOREEN</big>
<td c><img></img>
<td c>LUND<br><small>C. W. K. GLEERUPS FÖRLAG</small>
</table>

<table o>
<td c>LUND 1924<br><small>BERLINGSKA BOKTRYCKERIET</small>
</table>

<table o>
<td 2 c><big><b>Innehåll.</b></big>
<td 2 c>———
<td 2 r><small>Sid.</small>
<td>Språkliga nymodigheter<td r>1
<td>Tio budord till dem som ämna anta nya släktnamn<td r>7
<td>Moderna bostadsnamn<td r>11
<td>Det svenska riksspråket<td r>24
<td>Värmlands ortnamn<td r>40
<td>Det hotande namnbarbariet och den nya släktnamnslagstiftningen <td r>52
<td>Nordens älsta folk- och ortnamn<td r>62
<td>Våra ortnamns vittnesbörd om jordbruk<td r>98
<td>Segernamnen i vår almanacka<td r>104
<td>Tidevarvet<td r>109
<td>Fredrik Tamm<td r>111
<td>En veteran i vettets sold<td r>119
<td>Vetenskapernas bildningsvärden<td r>122
<td>Absolutism<td r>128
<td>Reseintryck från Norge, juli 1905<td r>132
<td 2><tab>
<td 2 c>—————
</table>

<chapter name="Språkliga nymodigheter">

<h2>Språkliga nymodigheter.<small>

Enkannerligen hos tidningspressens män.</small></h2>

<big><big><big>D</big></big></big>et lider intet tvivel, att ju vårt språkbruk för
närvarande undergår en rask — jag vill icke
säga utveckling, utan — förändring i mångahanda
måtto. Detta beror ej blott på den sedan
urminnes tider alltjämt fortgående importen av utländska
lånord, numera i synnerhet från engelskan — jag
erinrar t. ex. om den syndaflod av sporttermer
som nu översvämma oss — som förut i vida mindre
grad än t. ex. tyskan, franskan och danskan varit
våra långivare. Denna import är naturligtvis, då det
gäller internationella kulturord, endast av godo,
eftersom människosläktets gemensamma kulturskatt
bör så långt som möjligt uppbäras av en
gemensam ordskatt. Men vad därutöver är, är av ondo,
ty det efterlängtade och onekligen i högsta grad
behövliga universalspråk, som en gång skall avlösa
volapyk, esperanto, ido (ilo) m. fl., kan
naturligtvis icke på detta sätt vinnas, men väl kan på så sätt
modersmålet estetiskt och nationellt förskämmas.

Bland sådana på sistone, särskilt genom
tidningspressen, spridda okynneslånord vill jag blott
nämna <i>sanktion</i> i betydelsen ’(straff)påföljd,
villkorlig straffbestämmelse’ o. d. och <i>pakt.</i> Det förra
ordet ha vi redan i betydelsen ’stadfästelse’, och
det vållar blott en olidlig villervilla att nu se det
om och om igen användas i den från franska
tidningsartiklar osmält övertagna betydelsen. K. maj:ts
sanktion äro vi tacksamma för, herr Poincarés
betacka vi oss för. <i>Pakt</i> återigen ha vi hittills
undsluppit, trots Björnsons så ofta citerade »den pagt
som vi forpestes i» o. s. v., men nu se vi det
dagligen i tidningarnas politiska artiklar i stället för
’fördrag, överenskommelse, avtal’ o. d. För min
del kan jag, då jag ser ordet (ty hör det, gör man
lyckligtvis knappast ännu), inte låta bli att tänka
på det från juridiken bekanta »pactum turpe».

Emellertid förändras vårt språk för närvarande
även i fråga om inhemskt material på mångahanda
sätt. Det finnes ju en gammal god regel som på
latin heter »lex parsimonæ», det är uttytt:
sparsamhetens lag, vad som kan göras med mindre,
skall icke göras med mer. Icke minst inom
språkens värld är denna lags efterlevnad av stor
betydelse, ty ju mera kortfattat, »koncist», ett uttryck
är, desto bättre verkar det. Icke förty brytes
häremot gladeligen, och detta icke blott av mindre
goda stilister, vilkas specialitet det ju är att bruka
överflödiga ord, att så att säga »bruka större våld
än nöden kräver». Jag vill även här nöja mig
med ett par exempel, men dessa så mycket
vanligare. Förr skrev man, och vi gamla skriva ännu
alltjämt »det är rätt vanligt, rätt förklarligt, rätt
ofta» o. d. Nu däremot träffar man, särskilt i
tidningspressen, ideligen <i>»rätt så</i> vanligt, <i>rätt så</i>
förklarligt, <i>rätt så</i> ofta» o. d. Till alla dessa <i>så</i> måste
man med Ehrensvärd ropa: »Vad gören I här?»
Jag kan icke utfundera något rimligt skäl, ty jag
kan ej finna, att ens den minsta betydelsenyans
åstadkommes genom detta <i>så.</i>

Ännu vanligare är följande fall. I Svenska
akademiens ordbok angavs år 1900 såsom en »ny
användning» av verbet <i>använda,</i> att det »i mindre
vårdad framställning» utbyttes mot <i>använda sig
av</i> genom efterliknande av konstruktionerna
<i>begagna sig av</i> och <i>betjäna sig av.</i> Nu blott 24 år
efteråt, tror jag icke man kan uppleta en författare
av den något yngre generationen som ej skriver
(och säger) »använda sig av detta medel, använda
sig av medhjälpare» o. s. v. i oändlighet. Varför
har man så förälskat sig i detta <i>sig av?</i> På
förfrågan har jag fått svaret, att därigenom
framkommer en fin betydelsenyans. Den måtte vara mycket
fin, ty för min del kan jag ej upptäcka någon
skillnad mellan att »använda ett medel» och »använda
sig av ett medel» o. s. v. Jag vill alltså även här
se lex parsimoniæ åtlydd.

En annan nymodighet är det oförklarliga
utrotningskrig som föres mot det vackra svenska
verbet <i>trygga.</i> Jag tror inte jag på de sista tio
åren sett till det i svensk skrift. Det ersättes nu
av <i>säkra,</i> som tydligen tillkommit genom en
nödtorftig försvenskning av det danska <i>sikre,</i> tyska
<i>sichern.</i> Men vad skall ändringen tjäna till? De
båda orden äro, så vitt jag kan förstå, alldeles
liktydiga. Men nog låter det i mitt tycke mycket
bättre att <i>trygga</i> sina besittningar än att <i>säkra</i> dem.

Någonting som jag däremot skulle vilja utrota
är det tyska <i>ost</i> som spökar i vissa ord, där en
ärlig svensk använder (icke »använder sig av»)
<i>öst.</i> Vi läsa dagligen <i>ostkustbanan, ostkusten,
ostlig</i> riktning. Vadan detta? För mig är det helt
enkelt osmakligt, t. ex. då »fläktarna komma från
ostkanten», i stället för från <i>östkanten.</i> Formen
<i>ost-</i> bör man efter min mening använda (icke
»använda sig av») endast i sjömansspråkets <i>nordost,
ostsydost, ostvart</i> o. d., samt naturligtvis i vissa
främmande länders namn t. ex. <i>Ostindien</i> och
möjligen <i>Ostpreussen.</i>

Vacklan råder för närvarande mellan <i>islänning</i>
och <i>isländare,</i> av vilka former den förra väl är
den vanligare i den vetenskapliga världen, den
senare däremot — som det tycks — i
tidningspressen. Av dessa båda former måste jag på det
bestämdaste anbefalla den förra, icke blott därför,
att den är den ursprungliga (isländskt <i>islendingr</i>),
utan väsentligen av ett helt annat och i mina ögon
mera talande skäl. Man synes nämligen i
allmänhet ha förbisett följande viktiga ordbildningsregel.
Av länders namn på <i>-land</i> bildas innevånarnas
namn så gott som undantagslöst på <i>-länning,</i> då
fråga är om skandinaver, t. ex. <i>dals-, gott-, hall-,
norr-, små-, sörm-, upp-, värm-, västman-, ölänning</i>
m. fl. svenska fall; jfr. <i>nord-, vest-, østlending</i>
m. fl. norska. Då däremot fråga är om främmande
länders innevånare använder man (icke »använder
man sig av») <i>-ländare,</i> aldrig <i>-länning,</i> t. fr. <i>flam-,
elds-, grön-, holl-, ir-, kur-, liv-, newfoundländare.</i>
Det är därför tydligt att vi genom att begagna
formen <i>isländare</i> väcka föreställning om att <i>Island</i>
är ett för oss främmande land, likställt med <i>Irland</i>
m. m., under det att <i>islänning</i> är ett vittnesbörd
om att landet hör till Skandinavien. Valet bör
då ej vara oss svårt.

Samma resonemang kan nu lämpligen föras i
fråga om Finlands folk. Här i Sverge kallas det
vanligen <i>finländare,</i> sällan <i>finlänningar,</i> under det
att i själva Finland vacklan råder mellan båda
formerna, dock ännu med övervikt för den förra.

I den mån vårt hopp om att Finland ansluter
sig till den övriga Norden är starkt, böra vi alltså
ivra för att <i>finlänning</i> blir enrådande. Detta är så
mycket mera tillbörligt, som vi redan ha
<i>nylänning</i> och <i>ålänning</i> för innevånare i två landskap
inom Finlands gränser, ja till och med <i>estlänning</i>
och <i>ingermanlänning</i> såsom minnen av deras
länders forna samhörighet med Sverge.

På tal om vacklande former må erinras om
den pågående striden mellan <i>Tjeckoslovakien</i> och
<i>Tjeckoslovakiet.</i> Det sistnämnda, som är yngst
bland de här påtalade nymodigheterna, är först
för ett par år sedan bildat av Harald Hjärne och
sedan, väl på hans auktoritet, upptaget av ett par
tidningar, under det att de flesta väl ännu fasthålla
vid den andra, äldre formen. Och däri göra de
enligt min och andra språkkarlars mening rätt. Mot
Tjeckoslovakiet talar nämligen mycket. Det är
bildat efter <i>Turkiet</i> och kräver därför också ett uttal
med tonvikten på <i>i,</i> men de lära väl vara snart
räknade som idas lägga sig till med detta uttal,
som är tungt och strider mot accentueringen av
folknamnet slovaker samt dessas land <i>Slovákien</i>
(skall detta också nu ändra namn?), som är
bildat till folkets namn såsom <i>Trakien</i> till <i>traker</i> o. d.
Och varför skall den sällsynta typen <i>Turkiet</i> vara
normgivande och icke fastmer den vida vanligare
typen <i>Trakien</i> (<i>Albanien, Asien, Britannien, Italien,
Rumänien, Serbien, Sicilien, Spanien</i> o. s. v.)? Kort
sagt: denna ändring är varken nödig eller nyttig.

Till sist må ännu ett <b>-t</b> beivras. Man får
numera ej sällan se formen <i>psyket</i> ’själen’. Då det
grekiska ordet är femininum och då vi ha massor
av ord på <b>-e</b> med bestämd form på <b>-n</b>, så förstår
jag inte varför <i>»min psyke»</i> skall utbytas mot <i>mitt
psyke</i> till likhet med <i>spöke(t), byke(t)</i> och <i>dike(t).</i>
Det är väl rimligare att <i>psyke</i> (som ju
personifieras som kvinna) får sällskapa med <i>make, pojke,</i>
för att inte tala om det ungefär liktydiga <i>tanke.</i>

Till sist frågas: varför skall det gamla »goda»
ordet <i>skräckvälde</i> utbytas mot <i>terror,</i> som nu
skräpar överallt? Det förra begripes ju av var man;
ej så det sednare, som är snobberi.

*
</chapter>
<chapter name="Tio budord till dem som ämna anta nytt släktnamn">

<h2>Tio budord till dem som ämna anta
nytt släktnamn.</h2>

1. <big><big><big>N</big></big></big>amnet bör om möjligt vara <sp>nytt</sp> d. v. s.
ej redan befintligt. Motivering för detta
självklara, och numera av justitiedepartementet
krävda önskemål torde vara överflödig.

2. Det bör vara ett <sp>släkt</sp>namn, d. v. s. icke
utgöras av ett nu gängse dopnamn. Lika principvidrigt 
som det är att, såsom dock ofta skett, döpa
barn till <i>Retzius, Sabelfält, Sönnerberg</i> o. d., lika
olämpligt är det att öka den för övrigt alldeles
osvenska (väsentligen tyska och judiska)
familjenamnsgruppen <i>Magnus, Marcus, Martin, Paul,
Raphael, Samuel, Valentin</i> o. d. Och visserligen
må sammanställningar som de faktiska <i>Hildebrand
Hildebrand</i> och <i>Hugo Hugo</i> kunna ha sitt av
historiska eller pietetsskäl motiverade berättigande,
men äro ju annars mera ad observandum än ad
imitandum.

3. Det bör vara <sp>svenskt</sp>, d. v. s. icke
utländskt eller bärande en främmande prägel. Är
släkten ursprungligen utländsk, så är det ju
alldeles i sin ordning att den av skäl som både pietet
och historiskt sinne diktera heter <i>Anjou</i> (franskt),
<i>Beskow</i> (vendiskt), <i>Gleerup</i> (danskt), <i>Leczinsky</i>
(polskt), <i>May</i> (engelskt), <i>Morales</i> (spanskt) o. s. v.
Men är man svensk borde väl redan ett minimum
av nationell stolthet förbjuda att man, såsom dock
allmänt skett, i och genom val av namn sådana
som <i>Boulogner, Browner, Oldenheim</i> o. d. ger sig
sken av att vara fransman, tysk o. s. v., blott icke
svensk.

4. Det bör, om det verkligen är svenskt i
fråga om ljud och bildningssätt, ej bortskymma
detta förhållande genom en tillkrånglad (falskeligen 
såsom »dekorativ» ansedd) och icke <sp>svensk
stavning</sp>, såsom skett t. ex. i namnen <i>Leuwgréen,
Pehrszon, Rohsén, Sthén, Phiel</i> eller de vid en
nyss försiggången namntävlan föreslagna
<i>Dældhjoorth, Foornbalckh, Runestaavh</i> m. fl. missfoster.

5. Det bör vara verkligt <sp>språk</sp> och icke en
godtycklig sammanställning av mer eller mindre
uttalbara bokstäver, såsom fallet är i det redan
befintliga <i>Axys</i> och de vid nämnda tävling
föreslagna <i>Arolk, Bebörn, Biall, Nirten, Ortav, Syerckel,
Urjon, Åkgamed</i> m. m. d.  Skulle de sistnämnda
möjligen vara hämtade från hottentottskan eller
något annat mig obekant exotiskt språk, så
fördömer jag dem dock i kraft av budet 3 här ovan.

6. Det bör <sp>icke</sv> vara <sv>anstötligt</sp> såsom det
redan i bruk satta <i>Hata</i> och det föreslagna <i>Brunsten</i>. 
Ja, även förslaget <i>Änne</i> torde vara betänkligt, 
åtminstone i Filipstad.

7. Det bör <sp>ej väcka löje</sp> eller inbjuda till
drift, såsom onekligen fallet är t. ex. med de
föreslagna <i>Allting, Drift, Gärdesgård, Janej, Smatterhorn, 
Snacke, Torvel</i> (d. v. s. örfil), <i>Trinder</i> och
<i>Trindett</i>. Även rim och alliteration skada det
estetiska intrycket, vadan jag avråder från
upptagande av de ävenledes föreslagna <i>Näckenbäck</i>
och <i>Krusenkrans</i>.

8. Det bör ej vara <sp>pråligt</sp>, vilket lätt slår
över i det löjliga. Liksom det alltid är förenat
med en viss risk att döpa sin dotter till <i>Ängel</i>, så
är det ock, skulle jag tro, väl vågsamt att lägga
sig till med något av de föreslagna namnen
<i>Gullgruva, Ledarstjärna, Lejonman, Ädelklinga</i> och
deras gelikar.

9. Det bör vara så <sp>kort</sp> som möjligt.
<i>Ossiannilsson</i> och <i>Anderssontesch</i> torde redan ha nått
gränsen för det från praktisk synpunkt lämpliga,
vilken jag fruktar överskridits av
<i>Wellander-Johansson</i> och <i>Grawenhorst-Lövenstierne</i>, för att
nu icke tala om <i>Walter von Hülphershausen</i> och
<i>von Lantingshausen von Höpken</i>, som nog beröva
sina ägare och skrivare många stunder, som kunde
angenämare eller nyttigare användas. Hurusom
det till och med kan vara farligt att bära ett långt
namn, visar ju det öde som drabbade den
numera beryktade kyrkoherden <i>Melkorstadindal</i>, han
som av äldre forskare blev kluven itu och
uppdelad på två personer.

10. Det bör så vitt möjligt vara på något sätt
<sp>karaktäriserande</sp>, t. ex. genom att antyda
härstamning från viss ort eller person, förkärlek för
viss (krigisk eller fredlig) sysselsättning, uppskattning 
av viss (kroppslig eller andlig) egenskap
o. s. v. Det vanligaste och mest genuint svenska
tillvägagångssättet härvidlag är att på grundval
av hemortens namn bilda sitt eget, t. ex. <i>Björk,
Björke, Björking, Björkling</i> m. m. efter <i>Björkefors</i> 
o. d. Emellertid må ej helt utmönstras det hos
oss visserligen aldrig riktigt hemmastadda, men
så mycket mer hos våra norska och danska
bröder gängse bruket att upptaga ortnamnet i sin
helhet oförändrat. Sådana fall som <i>Påboda</i> och
<i>Kabbarp</i> visa nämligen, hur lätt och naturligt det
faller sig för oss att upptaga själva ortnamnet till
släktnamn, till och med innan det anammats av
den ifrågavarande personen själv. Lika litet kan
jag instämma i den ofta hörda generella
förkastelsedomen över namn på <i>-son</i>. Bildningsprincipen 
är urgammal, ursvensk, historiskt upplysande
och rätt tillämpad väl värd att få fortleva. Då
vi alla väl äro ense om att klandra tillkomsten
av en ny <i>Andersson</i>, <i>Johansson</i> eller <i>Pettersson</i>,
så är det ej, eller bör åtminstone ej vara därför,
att dessa namn ändas på <i>-son</i>, utan emedan de
äro så vanliga och därför icke ändamålsenliga.
Men mot <i>Ragnarsson</i>, <i>Siggesson</i>, <i>Ulfsson</i> o. d. kan
ingenting med fog anmärkas. Tvärtom. De ha
bland annat den förtjänsten att otvetydigt ange det
bäraren härstammar från dig, »du gamla, du fria,
du fjällhöga Nord», och att han åtminstone till namnet 
vill räknas bland »söner av ett folk som blött».

*
</chapter>
<chapter name="Moderna bostadsnamn">
<h2>Moderna bostadsnamn.</h2>

Liksom i äldre tid en person ofta fick ett till en
början kanske tillfälligt, men så småningom
till fast benämning övergående namn på grund av
sitt utseende, sin karaktär, sitt yrke o. d., t. ex.
<i>Swart, Unge, From, Spak, Puke</i> (d. v. s. djävul),
<i>Kämpe, Skytte, Bonde,</i> så ha våra hus och hem
älst och ännu för icke så länge sedan fått sina så
att säga självvuxna namn på grund av nejdens
beskaffenhet, ställets läge, storlek eller ålder i
förhållande till andra orter, bosättningsförhållanden,
speciell användning, innebyggare o. d. Sådana
namn äro t. ex. <i>Berg, Ås, Dal, Sund, Vik, Fors,
Näs, Strand, Lund, Hult</i> 'skogsdunge’, <i>Äng, Heden,
Långholmen, Österby, Storegården, Gamleby,
Nygård, By, Torp, Säter, Bro, Skattegården,
Prästbol</i> 'kyrkoherdeboställe’ o. d.

Men liksom sedan några få århundraden
tillbaka man icke blott, såsom redan tidigare skett,
genom en särskild döpelseakt tilldelar en
nytillkommen världsborgare ett förnamn, utan även
denne själv vid sitt utträde i det verksamma livet
genom ett fritt och ofta godtyckligt viljebeslut
lägger sig till med ett s. k. familjenamn — såvida
icke redan någon av hans förfäder företagit denna
åtgärd — ett namn som ofta har föga eller intet
att skaffa med hans personlighet eller
levnadsförhållanden, så ha på de senare århundradena även
många mänskliga boningar erhållit vad man i
motsats till de ovannämnda självvuxna namnen skulle
kunna kalla dopnamn. Ty numera går vanligen
så till, att de först efter mer eller mindre
grundligt övervägande och ofta överläggning
familjemedlemmarna emellan genom ett viljebeslut
tillskapas, med ens — och icke såsom de förstnämnda
namnen endast så småningom — sättas i bruk och
gärna samtidigt genom »lagfart» eller andra
åtgärder få officiell bekräftelse, liksom då det
personliga dopnamnet inregistreras i kyrkboken, eller
ett nyskapat familjenamn vinner Kungl. Maj:ts
godkännande.

Vid detta ortnamnsdop har man gått till väga
på flera olika sätt.

Brast uppfinningsförmågan eller ville man
hugfästa ett särskilt älskat namn, såsom det gamla
hemmets, fosterbygdens, fäderneslandets o. d., så
tillgrep man samma utväg som då en fader
uppkallar sin nyfödde arvinge efter en älskad eller
ärad anförvant. Vi känna ju till denna företeelse
i synnerhet från emigrantvärlden, där dylika
»uppkallelsenamn» i alla tider varit mycket vanliga.
Liksom <i>Frankfurt an der Oder</i> är uppkallat efter
<i>Frankfurt am Main</i> av utvandrare från sistnämnda
ort, eller liksom <i>New York</i> och <i>New Orleans</i> åter-
återuppliva de engelska och franska hemlandens <i>York</i>
och <i>Orleans,</i> så fick den svenska kolonien i
Amerika på 1600-talet namnet <i>Nya Sverige</i> och inrymde
bl. a. orterna <i>Uppland, Älfsborg, Nya Göteborg</i>
och <i>Nya Vasa.</i>

Att dylik uppkallelse hos oss förekom, om ock
sällan, redan under medeltiden, framgår av de två
av J. Steenstrup och O. Lundberg framdragna
fallen, nämligen gården <i>Troyborgh</i> i Lund, nämnd
1358 och tydligen uppkallad efter den berömda
borgen <i>Troja,</i> samt det ursprungliga
kyrkohemmanet <i>Kanteborg</i> i Vänersborgstrakten, som
skrives <i>Kantelberg</i> 1540 och uppkallats efter den
engelska vallfartsorten <i>Canterbury.</i>

Det älsta från nyare tid mig bekanta
exemplet på ett uppkallelsenamn inom Sveriges egna
gränser är det lilla <i>Vittensten</i> i Örebro län
(numera även namn på bl. a. ett ställe i Värmland,
som förr hette <i>Hvita sten</i>). Detta är omkring år
1600 uppkallat efter slottet <i>Wittensten</i> i Estland,
som av ryssarna stormades år 1573, varefter Ivan
den förskräcklige lät steka den tappra svenska
besättningen på spett, men det återerövrades av
svenskarna år 1581, tilldragelser som tydligen och
med allt skäl gjorde djupt intryck här hemma i
Sverge. I än senare tid är det synnerligen
vanligt att på samma sätt uppkalla mindre ställen
efter utländska städer och slott. Till Selma
Lagerlöfs bekanta hem Mårbacka höra t. ex. torp med
namnen <i>Berlin, Prag</i> o. d. Vid Grycksbo bruk
bära arbetarebostäder sådana namn som <i>Chikago,</i>
<i>Lissabon</i> och <i>Milano.</i> Andra här och där hos oss
anträffade dylika namn äro <i>Albano</i> (efter den lilla
staden utanför Rom), <i>Alhambra, Altona</i> (i minst
fem fall), <i>Chateau-Margot</i> (d. v. s. <i>Ch. Margaux,</i>
varifrån det bekanta vinet kommer), <i>Gibraltar,
Manilla</i> (på minst åtta håll, varav det mest
bekanta är dövstuminstitutet på Djurgården), <i>Paris,
Port Arthur, Tivoli</i> (efter staden utanför Rom).
Bland inhemska namngivare må nämnas
<i>Bäckaskog, Halland, Stockholm</i> och <i>Uppsala</i> (i ej mindre
än åtminstone 22 fall, varav dock åtskilliga torde
icke bero på uppkallelse).

Med synnerlig förkärlek uppkallas inom vissa,
isynnerhet frireligiösa, kretsar bibliska orter såsom
<i>Betanien, Betesda, Betlehem, Emaus</i> (minst 19
fall), <i>Salem,</i> ja även sådana till sin existens
tvivelaktiga som <i>Eden</i> och <i>Paradis</i> eller <i>Paradiset</i>
(minst 17 fall). Nära dessa sistnämnda stå de
fornnordiskt mytologiska namnen: <i>Gimle, Manhem</i>
(minst 20 fall), <i>Valhall</i> eller <i>Valhalla</i> o. d. samt
det från Tegnérs Fritjofs saga hämtade <i>Baldershage.</i>

Men det är icke blott levande eller döda
ortnamn som på detta sätt gå igen. Liksom
förkärleken för en viss ort stundom leder till att
personer få dess namn i dopet, t. ex. då svenska gossar
heta <i>Leipzig</i> och <i>Skövde</i> eller flickor <i>Vienna</i> (d.
v. s. <i>Wien</i>) och <i>Ludvika,</i> så får på alldeles
omvänt sätt en älskad eller vördad person ge namn
åt en ort. Dylika »hyllningsnamn» ha mycket
gamla anor. Det spanska <i>Saragossa</i> bär <i>Cæsar</i>
(d. v. s. kejsar) <i>Augustus</i> namn, <i>Breslau</i> den polske
fursten <i>Wratislaws,</i> huvudstaden i Förenta
staterna general <i>Washingtons,</i> en stat i Australien
den engelska drottningen <i>Victorias</i> o. s. v. På
samma sätt fick en gång hos oss en nybildad
socken i Värmland <i>Gustav</i> (IV) <i>Adolfs</i> namn, och
tre socknar i Norrland utbytte underdånigst sina
gamla goda namn <i>Viska, Bergvattnet</i> och <i>Volgsjön</i>
mot hans gemåls <i>Fredrika, Dorotea</i> och <i>Vilhelmina.</i>

Vida vanligare än att sålunda ett personnamn
utan vidare upptas såsom ortnamn är dock, att
det får ingå såsom första beståndsdelen i ett på
mer naturligt sätt bildat. Liksom t. ex.
<i>Frans-Josefs-land</i> i Norra ishavet innebär en hyllning åt
den gamle österrikiske kejsaren, så avse <i>Karlskoga</i>
i Värmland, <i>Kristianstad, Karlshamn</i> och
<i>Örnsköldsvik</i> att för evigt hugfästa namnen av de om
dessa orter mer eller mindre högt förtjänta Karl IX,
Kristian IV, Karl XI och landshövding Örnsköld.
Åt detta mod ha även sådana av forno gängse
oklanderliga namn som t. ex. <i>Tingvalla, Brohamn,
Bogesund</i> och <i>Döderhultsvik</i> fått skatta, då de
utbytts mot <i>Karlstad, Kristinehamn, Ulricehamn</i> och
<i>Oskarshamn</i> till ära för regenterna Karl IX,
Kristina, Ulrika Eleonora och Oskar I.

Av dylika artighetsbetygelser vimlar det i vår
modernaste namngivning. Liksom <i>Inedals</i>
sockerbruk av bolagets styrelse fått detta namn till ära
för fru Josef<i>ina</i> Smitt, så lider det väl intet tvivel,
att flertalet av våra <i>Eriksberg</i> (minst 155),
<i>Marieberg</i> (135), <i>Gustavsberg</i> (131), <i>Anneberg</i> (95) eller
<i>Karlslund</i> (168), <i>Marielund</i> (138), <i>Annelund</i> (99)
eller Fredriksborg (32) o. s. v. beror på ett dylikt
motiv, som i ett sådant fall som <i>Salomonsbesök</i>
rentav gör intrycket av fjäsk. Ett par hithörande
nymodiga typer av utländskt ursprung visa en,
man kan väl säga oroväckande benägenhet att
föröka sig på inhemska namntypers bekostnad.
Den ena är den isynnerhet i Sydsverge vanliga,
på danskt inflytande beroende, på <i>-minne,</i> t. ex.
<i>Gustavs-, Haralds-, Idas-, Johannes-, Peters-,
Selmasminne</i> o. d., varav ensamt i Luggude härad
över 50 fall. Den andra är den från England
lånade på <i>-hill,</i> d. v. s. kulle, t. ex. <i>Anne-, Emy-,
Eriks-, Ethels-, Geijers-, Lovise-, Margrete-, Marie-,
Ragne-, Robertshill</i> o. d., varav ensamt i
Brännkyrka socken vid Stockholm 31 fall<footnote>Se <sp>R. Jirlows</sp> intressanta och även flera andra
av de här behandlade namntyperna belysande uppsats
<i>Villanamnen i Brännkyrka</i> publicerad i Samfundet Sankt
Eriks årsbok 1914.</footnote>. Helt igenom
utländska äro t. ex. <i>Cityhill</i> (av <i>city</i> ’stad’) och det
danska <i>Annelyst</i> (av <i>lyst</i> ’lust’).

Det sista exemplet visar oss, att man börjat
i stället för de av gammalt brukliga och för
ortnamn så naturliga slutlederna <i>-berg, -dal, -holm,
-lund</i> o. d. — vilka visserligen nu ofta högst
olämpligt användas även då stället ingalunda har att
bjuda på något berg, någon dal o. s. v. — begagna
mera fantasirika ord, som ange vad man av det
nya hemmet väntar sig eller om detsamma tror.
Sådana fall äro de visst icke i allo tilltalande
<i>Oskarslycka</i> (där knappast ordet åker<i>lycka</i> ingår)
eller <i>Kristine-, Lovise-, Olivie-, Sofiefred.</i> Det
mest omtyckta av dessa nya namnslut tycks vara
<i>-ro,</i> t. ex. <i>Karlsro</i> (redan minst 94 fall), <i>Sofiero</i>
(29), <i>Betty-, Elins-, Kristine-, Marie-, Villiamsro</i>
o. d., varav ensamt i Brännkyrka 50 fall.

Ett par av dessa namn på <i>-ro,</i> nämligen det
över hövan fredliga <i>Fridensro</i> och <i>Sommarro</i>
(redan minst 18 fall), ha övergivit principen att som
förra led använda ett personnamn och äro sålunda
rena »fantasinamn» med nyss angiven innebörd.
Andra bildningar med samma läggning tillskapas
nu dagligen. Ingen av dessa åtnjuter en sådan
popularitet som <i>Fridhem,</i> vilket redan hunnit bli
Sverges vanligaste namn med minst 370
representanter. I samma stil gå <i>Lugnet</i> med 174 fall,
<i>Hvilan</i> med 48 och <i>Freden</i> med 17. Det kan ej
nekas, att när man träffar dessa massor av namn
på <i>-fred</i> och <i>-ro,</i> alla dessa Fridhem, Lugnet och
Hvilan, så gör det hela ett något mjäkigt intryck
och avger i alla händelser ett märkligt vittnesbörd
om vad det är som svensken nu för tiden mest
av allt åtrår. Det gör därför ett rentav
uppfriskande intryck, när man i Blekinge stöter på
ett, visserligen väl djärvt tilltaget, namn som
<i>Vällust.</i> Anspråkslösare te sig då <i>Nykterheten, Nöjet,
Hälsan, Hemmet</i> (30 fall), <i>Tillflykten, Tystnaden,
Ensamheten, Ingenting</i> och <i>Tuggalitet.</i>

De båda sistnänmda namnen ha fört intill eller
över gränsen mot »skämtnamnen» och
»smädenamnen». Till de förra höra <i>Tittut, Tittin, Slinkin</i>
(krogställe i Skåne), <i>Bidalite</i> (9 fall, mest f. d.
krogar); till de sednare naturligtvis <i>Fåfängan,
Svältestorp</i> och <i>Helvetet.</i> En mera skämtsam
spefullhet röja <i>Brödlösa, Mjöllösa</i> och det närkiska
<i>Galet satt,</i> så kallat emedan huset enligt
grannarnas åsikt blev illa placerat. Att även allvarliga
tjänstemän stundom tillåta sig att skämta, bevisar
<i>Helås</i> järnvägsstation i Västergötland, som av
vederbörande så döpts, emedan eller kanske trots
att den ligger i <i>Halvås</i> socken.

Detta exempel erinrar om den sista namngrupp,
som jag här aktar nödigt att beröra, nämligen de
rent godtyckliga namnbildningarna, vilka äro att
observera, men icke att imitera. Jag tänker då
på sådant som <i>Flerohopp</i> i Kalmar län, hopsatt
av bitar ur famljenamnen <i>Fle</i>etwood, <i>Ro</i>thlieb och
<i>Hopp</i>enstedt, eller <i>Matsneke</i> och <i>Nidolf</i> i
Västerbotten, tillkomna genom bakframläsning av
familjenamnen <i>Ekenstam</i> och <i>Flodin.</i>

I anslutning till ovan gjorda framställning av
de nutida namnbildningstendenserna skall jag nu
framlägga min mening om de synpunkter som vid
skapandet av nya namn rättvisligen böra beaktas.

Denna min mening sammanfaller i det
väsentliga med den, åt vilken Sahlgren i all korthet givit
uttryck i sin uppsats »Vad skall stugan heta?»,
Uppsala 1912 (Studentföreningen Verdandis
tidningsartiklar nr 246), en uppsats varur jag hämtat
den ovan förekommande uppgiften om utbredningen
av namn på <i>-minne</i> i Luggude härad.

Jag börjar då med att framhålla vad jag
anser <sp>icke</sp> böra äga rum:
1.	Ändra icke utan nödtvång ett ställes av
gammalt brukliga namn. Jag säger »utan
nödtvång», ty ett dylikt må ju billigtvis anses
föreligga, då namnet är smädligt, grovt eller på annat
sätt sårande för de på stället boende. Det är
ingenting att säga om, att <i>Dyngevik</i> omkring 1750
utbyttes mot <i>Dingelvik</i> (gods och järnvägsstation
i Dalsland); att <i>Boverud</i> i Värmland — som ej
kommer av bov, utan av det gamla mansnamnet
<i>Bove = Bo</i>, men som ju lätt kunde misstolkas —
ävenledes på 1700-talet ändrades till <i>Bofasterud</i>;
att de västgötska Lustorp och Skitnabråten samt
det jämtländska <i>Tjuvvattnet</i> nyligen på begäran
fått sig officiellt tillerkända namnen <i>Lystorp</i>,
<i>Skogen</i> och <i>Tuvattnet</i>; eller att bönderna i det gamla
<i>Jäklaberg</i> efter att en tid ha dragits med det föga
förbättrade <i>Gäckelgärde</i> nu 1912 åt sig utverkat
namnet <i>Östäng</i>. Och möjligen kan man förlåta de
närkiska och västgötska <i>Svinavad</i>, <i>Svinäcker</i> och
<i>Svinabäcken</i> att de nu uppträda som <i>Svennevad,
Svenäcker</i> och — med onödigt stor ändring —
<i>Tidalund</i>, ehuruväl det tyska <i>Schweinfurt</i>, som just
betyder »svinavad», än i dag med heder bär sitt
namn, och vi ha en mängd svenska <i>Svinbäcken,
Svinhult, Svinåsen</i> o. d., som ej synas ha vållat
sina ägare någon olägenhet, lika litet som någon
skäms för att heta <i>Svinhuvud</i>. Om tycke och
smak skola vi emellertid icke disputera. Men —
drottning Ulrika Eleonora i all ära — varför kunde
icke <i>Bogesund</i> få behålla sitt ärliga namn i stället
för att utpyntas till <i>Ulricehamn</i>, många andra
dylika fall att förtiga. En komplimang däremot åt
<i>Arvika</i>, som efter att 1811—1821 ha burit det mera
prunkande namnet <i>Oskarsstad</i> återgick till det
gamla namnet och behöll detta, även då det 1911
blev stad.

2.	Undvik såvitt möjligt uppkallelsenamn. Tag
åtminstone icke någon mera bekant orts namn, ty
sådant leder ofta till ledsamma förväxlingar.
Kallar man, såsom i Jämtland skett, sin gård för
<i>Hälsingland</i>, så får man finna sig i att ens post
ibland går åt Hälsingland i stället för Jämtland.
Oskadliga äro emellertid, åtminstone från denna
postala synpunkt, de mytologiska namnen, typen
<i>Valhall</i> eller <i>Paradiset</i>. Vore de blott i allmänhet
litet mindre anspråksfulla!

Utländska ortnamn böra naturligtvis vara
principiellt uteslutna. Det franska över Potsdam
importerade <i>Sans Souci</i>, de norska <i>Sagatun</i> och
<i>Solhaug</i> (närmast naturligtvis hämtat ur Ibsens drama),
<i>Japan</i> och <i>Kina</i>, <i>Belgrad</i> — <i>Leningrad</i> ha vi ännu
ej hunnit att lägga oss till med — höra ej hemma
på svensk mark.

3.	Tillgrip heller aldrig andra utländska ord
som namn eller namnbeståndsdelar. Sådana äro ett
fattigdomsbevis. Bort därför icke blott med
sådana osmakligheter som <i>Canzonetta, Castagna,
Chateau d’eau, Seaview</i> (i Halland), <i>Sweet home</i>,
utan även med typen <i>Margretehill</i>, för att nu inte
tala om <i>Cityhill</i>! Skall verkligen <i>Annehill</i> (redan
befintligt i minst 20 exemplar) vara finare — att
det är snobbigare är säkert — än <i>Annehäll</i> (blott
anträffat i två fall) eller <i>Annehall</i> (blott 1) eller
varför inte, om nu ett ord med betydelsen »kulle»
skall vara med i spelet, <i>Annekull</i> (hittills obefintligt)?

4. Låt för all del bli att ta ett namn, som
enligt vad man genom en blick i vår officiella
»Post- och telegrafortförteckning» (1909 med
supplement 1920) kan övertyga sig om, redan har fått
stor spridning. Då ha vi minst 370 <i>Fridhem,</i>
229 <i>Berg,</i> 219 <i>Torp,</i> 174 <i>Nygård,</i> 168 <i>Karslund,</i>
155 <i>Eriksberg,</i> 149 <i>Rosendal,</i> 138 <i>Marielund,</i> 135
<i>Marieberg,</i> 131 <i>Gustavsberg</i> o. d., så kan det
sannerligen vara nog. Snarare borde dylika
motsvarigheter till Andersson, Pettersson och
Lundström själva ändras. Åtminstone borde varje
försök till deras förökande av vederbörande
myndighet avstyras.

5. Upptag ej ett personnamn oförändrat till
ortnamn. <i>Gustav</i> och <i>Gustav-Adolf</i> — namn på
socknar i Skåne — äro och böra få fortfara att vara
namn på människor, ej på terränger. Vida
rimligare är då den särskilt på Gottland och i Dalarna
vanliga typen <i>Gustafs, Biskops, Skånings,</i> d. v. s.
Gustavs o. s. v. gård, alldeles som ju dagligdags
»gå till Petterssons» får betyda »gå till Petterssons
(familj och) gård».

Varför kunde t. ex. ej de nyligen tillskapade
villanamnen <i>Elisif, Frideborg, Ingrid och Karola,</i>
om nu husfruns eller någon annan dams namn
ovillkorligen skulle förevigas, åtminstone få formen
<i>Elisifs</i> o. s. v.

6. Var mycket granntyckt i fråga om poetiska
namn. <i>Arla</i> och <i>Särla, Fågelsången</i> och <i>Lyran</i> ta
sig ju rätt bra ut, men <i>Junifrid, Sorgenfri,
Välkomman</i> och än mer <i>Oskulden</i> snudda vid det löjliga.
Att barocka namn, d. v. s. sådana som sakna alla
analogier och sålunda strida mot svenskt
språkbruk, — t. ex. Brännkyrka-namnen <i>Carborator,
Moritehi, Saraldo</i> och <i>Zideon</i> — icke böra
ifrågakomma, är nästan överflödigt att påpeka. Typen
<i>Matsneke</i> borde av namnhygieniska skäl förbjuda
sig själv.

7. Tag icke ett alltför »beskedligt» namn.
Sedan vi nu förutom alla Fridhem, Hvilan, Freden
o. s. v. samt massor av namn på <i>-ro</i> producerat
174 Lugnet, kunna vi vara lugna för att svenska
folket tillräckligt energiskt betonat sin fredskärlek.
Det kanske vore mera tidsenligt att slå sig på
skapandet av namn, som röja en smula kurage.

8. Gör om möjligt icke namnet långt. Sådant
som <i>Bildhuggarelyckan</i> och <i>Jungfrubacken</i> blir
sannolikt snart nog, åtminstone i vardagstal, förkortat
till <i>Lyckan</i> och <i>Backen.</i>

9. Giv ej namnet en falsk karaktär genom
att däri använda missvisande ord. Kalla ej
stället för <i>Berget</i> eller <i>Anneberg</i> om det ligger i en
dal, ej <i>Skönvik</i> om det saknar spår av vatten, ej
<i>Lunden</i> eller <i>Erikslund,</i> om det blott har på sin
höjd ett par fruktträd och några bärbuskar. Mot
denna enkla regel syndas emellertid
förvånansvärdt mycket.

Mitt tionde och sista bud må i korthet
framhålla vad som i stället bör göras. Försök att finna
ett namn som på något sätt karakteriserar stället,
så att man kan säga, att det förtjänar sitt namn.
<i>Skogshem</i> bör ligga i skog, <i>Bergshyddan</i> på eller
vid berg, <i>Kullaskog</i> bör bjuda på båda delarna.
<i>Björkbo, Ekbacka, Furhult, Granlid</i> böra äga de i
namnen ingående trädslagen. <i>Axelsbo</i> och
<i>Eriksbol</i> böra erinra om första ägaren eller
grundläggaren. Råder i en viss nejd ett för denna trakt
mer eller mindre egendomligt namnskick, kan man
gärna följa dylik gammal tradition. Då t. ex. i
Dalarna och på Gottland det vimlar av <i>Larsarve,
Matsarve, Prostarve, Bondarve</i> o. d., så passar ett
nyskapat <i>Adolfsarve</i> eller <i>Majorsarve</i> i denna
omgivning bra liksom i Bergslagen ett <i>Ivarsbänning</i>
omgivet av redan befintliga Andersbänning,
<i>Håkansbänning</i> o. d. Att upptaga rena dialektord
eller utdöda ord ur fornspråket skadar ej heller.
Hcissle är i mitt tycke trevligare än det liktydiga
<i>Hasselskog</i> och det utdöda <i>Ältne</i> (d. v. s. almskog)
än det därmed sammansatta <i>Älmeshult</i> eller ett
nybildat <i>Almskog</i>.

Till sist må påpekas, att därest ens
uppfinningsförmåga skulle visa sig svag, kan den
väsentligen upphjälpas genom studium av den
ovannämnda Post- och telegrafortförteckningen, som ej
blott upplyser om vilka namn som på grund av
sin talrika förekomst böra undvikas, utan även om
dem som äro så sällsynta, att de utan skada kunna
tillgripas. Men framför allt ger den åt en tänkande
läsare många goda uppslag till helt nybildade namn.
Låtom oss få så många sådana som möjligt!

*
</chapter>
<chapter name="Det svenska riksspråket">

<h2>Det svenska riksspråket.</h2>

<big><big><big>O</big></big></big>m det mänskliga talspråkets ålder och
ursprung vet man så gott som intet. Att det
uppstått på grundval av lätena, som vi ju ha
gemensamma med våra anförvanter djuren, därom
är man väl numera ense. Men huru dessa till
verkligt språk upphöjda läten varit beskaffade till
kvalitet, kvantitet och antal, liksom ock hur den
naturligtvis blott småningom och gradvis skeende
utvecklingen närmare angivet försiggått, är mer
än ovisst. De flesta antaga ännu, att urorden
väsentligen utgjorts av enstaviga känsloutbrott av
typen <i>aj, puh, tvi, hm</i> eller ljudmålningar som <i>pang,
vov(-vov), jam(-jam),</i> eller driftyttringar som <i>hej,
vyss, hysch,</i> vilka först senare genom
sammansättning eller annan förlängning givit upphov åt de
långa ord och ordkomplexer, varpå dels
ålderdomliga kulturspråk, dels en mängd nutida naturfolks
språk äro så rika. Men andra antaga tvärtom, att
språket börjat med långa, melodiskt rikt varierade
och alltså närmast med gnolande, jodlande och
fågelkvitter likartade utgjutelser av typen <i>tralalala,
kukeliku, killevillevippbombom,</i> som sedan
förkortats och förenklats. Troligen gäller här som så
ofta icke ett »antingen—eller» utan ett »både—och».
Emellertid känner man intet nutida språk av så
primitiv beskaffenhet, att dess upprinnelse ur
dylika interjektioner av ena eller andra slaget
framlyser. Och detta förhållande är mindre underligt,
då språket förmodligen är lika gammalt som
människosläktet överhuvud och alltså haft god tid på
sig för att förändras från sin ursprungliga
beskaffenhet.

Då språket sålunda rimligtvis har många hundra
tusen års anor, är det tämligen självfallet, att vi
ej heller äro i stånd att besvara den frågan,
huruvida de till ett antal av åtminstone inemot tre tusen
uppgående tydligt skilda, d. v. s. sinsemellan
oförståeliga språk, som nu talas på vår jord, antingen
— såsom väl de flesta hålla före — härstamma
från ett och samma urspråk, som på grund av
folkens isolering från varandra och deras olika
naturbeskaffenhet på olika sätt förändrats och
sålunda lett till den nuvarande babyloniska
förbistringen, eller om man har att antaga flera
oberoende av varandra på skilda punkter av jordytan
uppkomna urspråk. Emellertid har man redan
lyckats sammanföra en mängd språk till var sin
s. k. <sp>språkstam</sp>, varmed man förstår en grupp
av språk, som bevisligen härstamma från ett och
samma äldre språk, deras numera utdöda
»moderspråk». Den språkstam, till vilken svenskan hör,
kallas oftast den <sp>indoeuropeiska</sp>, emedan de
dithörande språken sträcka sig ända från Indien
till Europa (med dess kolonier). Det är icke
omöjligt, att man snart nog lyckas uppvisa
gemensam härstamning för denna språkstam och den
uraliska, dit de finsk-ugriska språken (finska,
lapska, ungerska m. fl.) och samojediskan höra;
kanske ock för den indoeuropeiska och den
hamitisk-semitiska, dit t. ex. det hamitiska språket egyptiska
och de semitiska språken arabiska, hebreiska och
assyriska höra. I så fall skulle nästan alla jordens
kulturspråk komma att visa sig tillhöra en och
samma språkstam.

Det indoeuropeiska moderspråket — vars
hemvist ännu icke nöjaktigt fastställts — har allra
minst fem tusen år före Kristi födelse börjat
splittras i flera dotterspråk, av vilka vart och ett för
sig återigen ligger till grund för var sin av de
mindre språkgrupper, som man kallar
<sp>språkfamiljer</sp>, och av vilka i förevarande fall de
viktigaste äro den ariska (dit t. ex. sanskrit,
zigenarspråket och persiskan höra), den slaviska (t. ex.
ryska, bulgariska, serbo-kroatiska, tjeckiska, polska),
den grekiska, den italiska (t. ex. latin och dess
dotterspråk italienska, spanska, portugisiska,
franska, rumänska m. fl.) och den <sp>germanska</sp>, dit
svenskan hör. Den nära samhörigheten mellan
alla dess numera skenbart för varandra så
främmande språk framgår otvetydigt av det
förhållandet, att varje ljud i ett av dessa språk efter en
fast regel motsvaras av ett visst bestämt ljud i
vartdera av de andra, så att t. ex. mot sanskr.
<i>bhrātar</i> svarar det ry. <i>brāt,</i> grek. <i>phrāter,</i> lat.
<i>frăter,</i> sv. <i>broder</i> och likaså mot sanskr. <i>bhărati</i>
det ry. <i>beret,</i> gr. <i>pherei,</i> lat. <i>fert,</i> sv. <i>bär</i> o. s. v.

Den germanska språkfamiljen — vars
hemvist helt säkert var södra Skandinavien (till
Trondhjemsfjorden och Dalälven) och norra Tyskland
(till Harz) — bibehöll visserligen vida längre än
flertalet av systerfamiljerna det indoeuropeiska
moderspråkets viktigaste drag, så att man först
sedan den s. k. ljudskridningen (varigenom t. ex.
<i>b, d, g</i> blevo <i>p, t, k</i> och <i>p, t, k,</i> blevo <i>f, th, ch</i>)
genomförts, förmodligen något efter år 1000 f. Kr.,
kan tala om utpräglat germanskt språk. Men på
grund av språkområdets nyss nämnda stora
utsträckning splittrades den dock naturligtvis i sin
tur så småningom alltsedan något mer än fyra
tusen år före Kristi födelse vid vilken tid våra
förfäder med säkerhet uppträdde här i Skandinavien,
uti flera språk, som man alltefter deras närmare
eller fjärmare frändskap fördelar på tre
<sp>språkgrenar</sp>, som åtminstone kort efter Kristi födelse
äro tydligt skilda. Dessa äro: den östgermanska,
dit blott höra numera utdöda språk, av vilka det
viktigaste är gotiskan, som talades av de
sannolikt från Sydsverge före Kr. f. utgångna goterna,
den västgermanska, dit högtyskan, lågtyskan
(»plattyskan»), frisiskan, nederländskan och
engelskan höra, och den <sp>nordiska</sp> (från vilken den
östgermanska troligtvis ursprungligen blott är en
tidig utgrening). Förhållandet mellan dessa språks
ljud regleras ävenledes av fasta motsvarighetslagar,
så att t. ex. mot got. <i>twai</i> svarar det ty. <i>zwei,</i>
nederl. <i>twee,</i> engl. <i>two,</i> sv. <i>två</i> och likaså mot got.
<i>tamjan</i> det ty. <i>zähmen,</i> nederl. <i>temmen,</i> engl. <i>tame,</i>
sv. <i>tämja</i> o. s. v.

Den nordiska språkgrenen tyckes ännu vara
väsentligen osplittrad, då den på 200-talet efter
Kr. f. och tidigare än alla andra germanska språk
bjuder på sammanhängande språkliga minnesmärken.
Dessa, som utgöras av de älsta runinskrifterna,
förefalla nämligen i fråga om språkformerna vara
alldeles likartade, varhelst i Norden de än uppträda.
Det språk vari de äro avfattade är alltså de
nuvarande nordiska språkens gemensamma
stammoder och kallas därför <sp>urnordiska</sp>. Såsom
exempel på detta språks utseende må anföras
följande i nämnda inskrifter förekommande ord:
<i>daga<sc>r</sc></i> (<sc><i>r</i></sc> betecknar ett <i>i</i>-haltigt <i>r</i>-ljud) dag, <i>dohtri<sc>r</sc></i>
döttr-ar, <i>gasti<sc>r</sc></i> gäst, <i>horna</i> horn, <i>lauka<sc>r</sc></i> lök, <i>lina</i>
lin, <i>slagina<sc>r</sc></i> slagen, <i>staina<sc>r</sc></i> sten, <i>swestar minu liubu</i>
syster min (så) ljuv. Senast under perioden
600—900 inträda en mängd genomgripande förändringar,
av vilka den viktigaste är, att nästan alla ord
förkortas med en eller i några fall till och med två
stavelser, så att t. ex. <i>horna</i> blir <i>horn, minu</i> blir
<i>min</i> o. s. v. Samtidigt visa sig spår av
dialektsplittring, vilken fortskrider så raskt, att man redan
vid den s. k. vikingatidens (omkr. 800—1050) slut
kan i inskrifterna och den nu uppstående litteraturen
tydligt urskilja de nutida fyra nordiska
huvudspråken svenska, danska, norska och den förnämligast
från sydvästnorska dialekter utgångna isländskan.
Av dessa stå till en början de båda första, de s. k.
<sp>östnordiska</sp> språken, och de båda sista, de s. k.
västnordiska, varandra synnerligen nära. Den
förnämsta skillnaden mellan den östnordiska och den
västnordiska gruppen är, att den förra under
perioden 950—1200 sammandragit de gamla
diftongerna, så att t. ex. det nyssnämnda urnordiska
<i>lauka<sc>r</sc></i> blivit <i>lökr</i> och <i>staina<sc>r</sc></i> blivit <i>stenn,</i> under
det att dessa ord västnordiskt heta <i>laukr</i> och <i>steinn.</i>
Dock gå t. ex. de svenska dialekterna i Västerbotten,
Finland, Östersjöprovinserna och på Gottland i
denna punkt tillsammans med de västnordiska
språken, liksom helt naturligt både i denna och många
andra punkter fallet är med dialekterna i större
eller mindre delar av de gamla norska landskapen
Jämtland och Härjedalen.

Sedan vikingatiden kunna vi alltså tala om
svenska, i sin älsta form kallad <sp>fornsvenska</sp>.
Såsom redan antytts, skiljer sig denna till en början
högst obetydligt från den samtida (forn)danskan,
till vars ursprungliga språkområde även, såsom de
nutida dialekterna nogsamt bära vittne om, hörde
Skåne, södra Halland och västra Blekinge. Först
under perioden 1100—1300 bli de båda språken
skarpt åtskilda, särskilt därigenom att <i>k, p, t</i> efter
vokal då inom det danska språkområdet övergår
till <i>g, b, d,</i> t. ex. <i>mage</i> make, <i>gabe</i> gapa, <i>bide</i> bita.
Under tiden har visserligen också svenskan
förändrats i åtskilliga avseenden, men ingalunda i
samma grad som danskan. Jämföra vi med
varandra en mening på en runsten från inemot 1100
och en annan ur vår älsta bevarade handskrift, ett
litet fragment av västgötalagen, skrivet inemot
1250, så lyda de — om vi undanröja ortografiska
kuriositeter — den ena: <i>Gundkel satti sten thansi
efti<sc>r</sc> Gunnar fadhur sin, sun Hrodha,</i> d. v. s. »G.
satte denna sten efter G. sin fader, H:s son», den
andra: <i>fadhir skal sialfr a thingi barn sitt ätledhe,
en skal arf taka,</i> d. v. s. »fader skall själv på ting
i ätten upptaga sitt barn, om (det) skall (få) taga
arv», och båda göra intryck av att tillhöra ungefär
samma tid.

Större förändringar synes först den politiskt
och socialt så upprörda perioden 1300—1500 ha
medfört, så att t. ex. den sist anförda meningen
omkring 1500 skulle lyda: <i>fadher skall siälf å ting
ättledhe sitt barn, om thet skall arf tagha.</i> Sedan
dess har vad ordens form beträffar — om
ordförrådets växlingar skall senare talas — inga
egentligen större förändringar ägt rum, utan den som
vi nyss sett redan i fornsvenskan begynta
förenklingen av formsystemet genom en mängd
böjningsändelsers avlägsnande fortskridit jämt och raskt,
ehuruväl man ännu länge använde en del av de
gamla ändelserna för att karaktärisera den
högtidliga och i all synnerhet den religiösa stilen, så
att vi t. ex. ännu i Karl XII:s bibel av år 1703 läsa:
<i>Fader vår som <b>äst</b> i himl<b>om</b></i> o. d. Men i dagligt
tal uttryckte man sig — fortfarande frånsett
ordförrådets beskaffenhet — redan då ungefär som
nu, notabene om man använder ett mer eller mindre
dialektalt färgat språk. Man hade nämligen på
den tiden ännu icke hunnit att i sitt tal — snarare
då i skrift — mera allmänt tillägna sig
<sp>nysvenskans</sp>, d. v. s. svenskans efter
reformationen, förnämsta bidrag till vårt modersmåls
utveckling, nämligen ett i det stora hela dialektfritt
riksspråk.

Vår älsta fornsvenska litteratur från 1200- och
1300-talen ådagalägger tydligt, att svenskan redan
då hade hunnit splittras i många <sp>dialekter</sp>. När
det t. ex. i Upplandslagen heter <i>Hwa sum biltughän
man hysir ällr hemär, innän thän dagh hanum är
laghdhär til thäs han rymä skal, väri saklös,</i> d. v. s.
»ho som biltog man hyser eller giver hem, innan
den dag honom är förelagd till dess han skall
rymma, vare saklös», så lyder däremot samma
stadgande i Dalalagen <i>Hwar sum biltughan man
hysir ella hemar, innan than dagh hanum är
laghdhir til thäs han ryma skal, vari saklös</i> och i
Västmannalagen <i>Hwa biltogha mann husar ällär hemär
innan than dagh hanum är lagdhär til thäs han
ryma skal, ware saklös.</i> Visserligen börjar på
1300-talet språket i Östergötland, därifrån
konungaätten härstammade, och där det förnämsta
birgittinerklostret (Vadstena) var beläget, att i
kungabrev, allmänna lagar och uppbyggelselitteratur göra
sig mera gällande än de andra dialekterna, men
så långt som till ett verkligt enhetligt, på
östgötskan byggt men över hela riket gängse riksspråk
hann man under medeltiden icke fram ens i skrift,
än mindre naturligtvis i tal.

Annorlunda blev förhållandet efter
reformationen. I följd av Vadstena-klostrets försvinnande
och den omständigheten, att de förnämsta
reformatorerna, — av vilka särskilt Olavus Petri var
produktiv och genom sin högst framstående
stilistiska talang inflytelserik — härstammade från
Närke och Västmanland och naturligtvis skrevo ett
av hembygdens dialekt färgat språk, flyttades
litteraturens centrum till Svealand. Och i följd av
regeringens stadigvarande förläggning till Stockholm
samt den nya konungaättens uppländska börd
antog hovets och det officiella livets, särskilt
ämbetsskrivelsernas språk mer och mer prägeln av ett
mälarprovinsernas språk, företrädesvis sådant detta
talades i de med varandra i livlig förbindelse
stående städerna runt Mälaren och särskilt i östra
Västmanland, varifrån huvudredaktören —
Laurentius Andreæ — av det för den följande litteraturen
i hög grad normgivande Nya testamentet av år
1526 härstammade. Men detta genom de kyrkliga
och administrativa krafternas samverkan sålunda
framväxande »uppsvenska» skriftspråk hade icke så
jämförelsevis hastigt, som fallet verkligen blev,
kunnat vinna insteg i alla landsändar och bli ett
för hela riket gemensamt mönster, ett verkligt
<sp>riksspråk</sp> i skrift, om ej den nyss införda
boktryckerikonsten spritt predikanternas och
överhetspersonernas alster till snart sagt var man, och om
ej de förras folkliga framställningssätt gjort deras
skrifter för även de bredare lagren lätt
tillgängliga och kära.

Emellertid trängde detta
närkiskt-västmanländska riksspråk naturligtvis endast så småningom
igenom, och under hela 1500- och 1600-talen
saknar vår litteratur en sådan enhetlig skriftform, som
den vi numera äro vana vid. Under det att t. ex.
en av en hälsinge 1587 författad orbok har
formerna <i>beck, skepp, droppe, wecku, wetta,</i> har en
av en östgöte 1640 författad däremot <i>beek skep,
drope, weeka, weeta,</i> allt i överensstämmelse med
de båda författarnas dialekter. Strängnäsbon
Arvidi har i sin metrik av år 1651 <i>gneet, skeep, påsa,
döös,</i> men uppsalabon Aurivillius i sin grammatik
1684 <i>gnett, skepp, possa, döss.</i> Den samtida
skönlitteraturen är ävenledes starkt dialektalt färgad,
så att t. ex. en Dahlstiernas diktning flödar av
dalsländska provinsialismer. Ja ännu så långt ned
i tiden som i Tegnérs, Almquists och Runebergs
dagar märker man på deras skrifter lätteligen, att
de voro den förste värmlänning, den andre
upplänning, den tredje finlänning. Men dessa
författares provinsialismer utgöra ännu ofrivilliga avsteg
från de allena saliggörande riksspråksvanor, som
de ville och väl även trodde sig lyckas iakttaga.
Något helt annat är det, då i våra dagar många,
särskilt norrländska och skånska, författare fullt
medvetet och avsiktligt använda provinsialismer
för att dymedelst rikta och stilistiskt nyansera
riksspråket, en strävan som man från
språkriktighetssynpunkt icke kan annat än principiellt gilla,
om man ock rätt ofta måste ställa sig undrande
och spörjande gentemot vissa detaljer i dessa
reformsträvanden.

Först omkring 1700 synes riksspråket ha
börjat att i nämnvärdare grad göra sig gällande även
i tal, ett område där emellertid full enhetlighet
ännu på långt när icke är uppnådd. Det är nog
att erinra om de alltefter olika landsändar
oändligt skiftande tonfallen, som kanske aldrig komma
att bringas till en och samma form, och hurusom
i Stockholm och större delen av det nordligare
Sverge <i>e</i> och <i>ä</i> än visa benägenhet att
sammanfalla i (<i>e</i> eller) ett <i>e</i> närliggande ljud, samt
hurusom det skorrande <i>r</i>-ljudet, som för närvarande
visst icke betraktas som det ideala, dock härskar
— även i de högst bildades tal — i så stor del
av södra Sverge och visar sådana tendenser att
sprida sig norrut, att man kan vara oviss om icke
en gång i tiden det — liksom kanske ock det
redan ofta i »stockholmsrim» uppträdande <i>e</i> för <i>ä,</i>
kan komma att upphöjas till rangen av det enda
rätta riksspråksuttalet, något som från
språkskönhetens synpunkt visserligen icke vore glädjande.
Och vad särskilt allmogen beträffar, så har den
först genom den ju rätt sent tillkomna och ännu
på sina håll rätt bristfälliga folkskoleundervisningen
kommit att stifta någon närmare bekantskap med
det talade riksspråket, som förut har åtminstone
för mera avsides liggande nejders befolkning
utgjort så gott som ett främmande språk, visserligen
nödtorftigt förstått, då man hört det t. ex. från
predikstolen, men vanskligt att vid förefallande
behov själv framföra. För närvarande rycker det
emellertid fram med stormsteg, så att den tid ej
synes avlägsen, då även i vårt lands mest
undangömda bygder den gamla från fornsvensk tid ärvda
dialekten utträngts av det mer eller mindre
fullkomligt tillägnade riksspråket.

Detta är visserligen, såsom vi ovan sett, självt
av dialektal upprinnelse, i ty att det är
utgånget från Mälarprovinsernas språk. Men dels
är detta ej enhetligt, utan utgör en dialektgrupp,
dels har det ej fått vara i allo rådande, utan även
andra, särskilt sydligare trakter ha på vissa
punkter fått ha ett ord med i laget. Vi behöva blott
se på de ovan från 1500- och 1600-talens lexika
anförda orden för att finna, det vårt riksspråk
bland dessa utvalt än former från norra sidan av
Mälaren <i>(beck, skepp, droppe, vecka),</i> än från
trakter söder därom <i>(gnet, dös, påse, veta).</i> På
samma sätt stamma <i>galla, kärna, spjäla, ända</i> (som
i Götaland ännu ofta få ändelsen <i>-e</i>), från nordliga
trakter, <i>råge, släde, tanke, timme</i> (som i
Svealand ofta ha ändelsen <i>-a</i>) däremot från sydliga.
Riksspråket är sålunda på visst sätt ett
<sp>blandspråk</sp>, eftersom det i mångt och mycket beror på
en kompromiss mellan olika dialekter, något som
i betraktande av dess ovan skildrade tillkomstsätt
och utgångspunkt ju också är rätt naturligt och
för resten stämmer rätt väl med vad man har sig
bekant om andra riksspråks upprinnelse och
utveckling.

Men vårt riksspråk är ett blandspråk även i
en annan och mera betydelsefull mening. Vi ha
hittills blott fäst oss vid sådant som vi ärvt från
fornsvensk, urnordisk o. s. v. tid, de s. k.
arvorden. Men vårt språk består blott till en mindre,
ehuru visserligen den ojämförligt viktigaste delen
av dylika. Större delen av vårt ordförråd utgöres
nämligen av <sp>lånord</sp>, d. v. s. ord, som vi så
småningom, alltifrån uråldrig tid till den dag som i
dag är, lånat från ett främmande språk och med
tiden förlänat en mer eller mindre inhemsk, alltså
svensk, prägel. De lån, som gjorts i förhistorisk
tid och som säkerligen icke äro få, kunna vi
emellertid numera näppeligen med säkerhet urskilja
såsom varande sådana, eftersom de nu hunnit lika
grundligt försvenskas som en för mer än tusen år
sedan hit invandrad familj. Och om vi också
ibland av kulturhistoriska skäl kunna vara
övertygade om att ett visst urgammalt ord måste vara
ursprungligen lånat, så är det dock oftast omöjligt
att med visshet avgöra från vilken av många
tänkbara långivare vi i sista hand mottagit det. Så
är t. ex. fallet med <i>apel, hampa, järn, katt, köpa,
silver.</i>

De första till sitt närmaste ursprung fullt
bestämbara lånorden äro de, som tillfördes oss genom de
kristna missionärerna från och med Ansgarius på
800-talet, och som därför i allmänhet uttrycka religiösa
och kyrkliga begrepp. Visserligen stamma dessa
allmäneuropeiska kulturord i regeln från grekiskan
och latinet, men då de förmedlats till oss av tyska
eller engelska andliga, så äro de, i den form de
hos oss ha, lån från fornlågtyskan, t. ex. <i>prost,
präst, skriva,</i> eller fornengelskan, t. ex. <i>biskop,
munk, mynt.</i> Det lågtyska inflytandet fortfor hela
medeltiden igenom, nådde sin höjdpunkt under
Kalmar-unionens tyskfödda kungar och hanseatiska
handelsvälde samt tillförde oss hundrade-, nej
tusentals lån på alla möjliga områden, t. ex. <i>adel,
allvar, daler, fart, fru, glas, greve, handske, hov,
jaga, makt, människa, prata, salig.</i> Genom
reformationen och trettioåriga kriget kommo vi i intim
beröring med högtyskan, varifrån vi ock fått en
mängd lån, t. ex. <i>fiffig, flygel, glatt, mejsel, munter,
rotvälska, sats, sits, spalt, träffa, valthorn</i> och
särskilt bergsbruksord såsom <i>blyerts, gruva, hytta,
muta, schakt, skiffer</i> o. d. Det starka franska
inflytandet på våra bildade klasser, särskilt under
1700-talet, har också lett till en mängd lån såsom
<i>boett, briljant, gridelin, notis, trottoar</i> och i
synnerhet ord rörande bordets, teaterns eller andra
umgängets nöjen, t. ex. <i>aladåb, buljong, kuliss,
likör, supé, sås, toalett, trikå, visit</i> samt en hop
fruntimmersnamn av typen <i>Charlotte, Louise</i> o. s. v.
Dels rudbeckianismen sedan omkring 1700, dels
den »götiska» strömningen sedan omkring 1800
har från fornisländskan, som då hölls för att vara
svenskans moderspråk, skaffat oss sådant som
<i>asar, drapa, skald</i> och namn som <i>Fritiof, Yngve,
Nanna</i> o. d. Den lärda bildningen har under alla
vårt språks perioder, men i synnerhet under
humanismens tidevarv, riktat oss med många, ofta
av tyskan förmedlade, lån — företrädesvis
vetenskapliga termer — från latinet och grekiskan.
Exempel av förra slaget äro <i>datum, flamma, gratis,
karta, Klara, kopula, Laura, lejon, planta,</i>
<i>propaganda, summa, tempus, urna,</i> av det senare
slaget åter <i>basis, delta, dosis, epos, nestor, patos,
schema, tema.</i> Även engelskan har alltid mer
eller mindre gjort sig gällande t. ex. genom <i>biff,
bläck, brigg, budget, dogg, godtemplare, grogg,
Harriet, humbug, jobb, John, jury, klubb, kutter,
pitprops, porter, propeller, schagg, snobb,</i> på sistone
i synnerhet på sportens område, t. ex. <i>rekord,
sport, träna.</i>

För närvarande torde intet främmande språk
utöva ett så starkt inflytande på svenskan som
danskan (och dansk-norskan), som visserligen helt
naturligt alltid spelat en viss roll som långivare,
t. ex. genom de redan under medeltiden
uppträdande <i>bagare</i> och <i>svag,</i> men som först inemot våra
dagar, företrädesvis genom tidningspressen och
skönlitteraturen, översvämmat vårt språk med
lånord såsom <i>bestyrelse, diktning, frejdig, hänsyn,
häntyda, inlägg, kräsen, levebröd, mejeri,
misstänkliggöra, myller, omsikt, rabalder, rissla,
räckvidd, samfärdsel, spydig, säregen, tillnärmelsevis,
troskyldig, vidkommande.</i> Om de allra flesta av
dessa exempel är visserligen icke annat än gott
att säga. Men annorlunda måste från
språkriktighetssynpunkt domen lyda vid de många och
dagligen allt talrikare fall, då det danska inflytandet
gör sig gällande på så sätt, att danska ord, som
till sin form men icke till sin betydelse
överensstämma med svenska ord, hos oss användas i sin
danska betydelse, t. ex. <i>dyrka</i> i betydelsen ’odla’,
<i>grundlag</i> grundval, <i>rolig</i> lugn, <i>sans</i> sinne, <i>skickelse</i>
skepnad, <i>styre</i> styrelse, <i>utbyte</i> behållning, <i>ödelägga</i>
förstöra, ett verkligt oskick, då såsom av
exemplen synes vi för de ifrågavarande begreppen
redan äga goda svenska ord, och då det ej kan vara
annat än ledande till villervalla, att t. ex. <i>dyrka</i>
skall betyda än ’tillbedja’, än ’odla’ o. s. v. Och
dock göra sig många av våra för övrigt bästa
författare skyldiga till dylikt på tankelättja beroende
slarv.

Bland språk som vi i mindre grad anlitat
märkes först och främst italienskan, varifrån vi fått
särskilt en mängd musik- och affärstermer, t. ex.
<i>allegro, aria, opera, piano, primadonna, solo</i> och
<i>banko, brutto, firma, kolli, porto,</i> men även
åtskilligt annat såsom <i>bravo, fiasko, influensa, lava,
regatta, tombola.</i> Från spanskan ha vi exempelvis
<i>eldorado, embargo, indigo, junta, kamarilla, siesta,</i>
från hebreiskan (genom bibeln) <i>Adam, amen, Eva,
halleluja, Sara</i> m. m.; från ryskan t. ex. <i>silke</i> och
<i>torg,</i> från nederländskan <i>krakmandel, skojare,
stiltje, svaja</i> m. m., från frisiskan bl. a. <i>båk</i> och
<i>fan,</i> från finskan t. ex. <i>käng, pjäxa, pojke,
rappakalja</i> och från lappskan åtminstone ordet
(lapp)<i>-mudd.</i>

*
</chapter>
<chapter name="Värmlands ortnamn">

<h2>Värmlands ortnamn.</h2>

<big><big><big>A</big></big></big>tt Värmland fått sitt namn efter sjön <i>Värmeln,</i>
är den älsta åsikt, som framställts rörande
landskapsnamnets ursprung, nämligen 1637 av
studenten Jonas Laurentii Vismenius från Visnum, där
han med tiden blev kyrkoherde. Märkligt nog har
detta första förslag också, med undanträngande av
en mängd andra, av vida ryktbarare män, såsom
Rudbeck, Lagerbring, Fernow m. fl., framkastade
tämligen förflugna gissningar, blivit vetenskapens
tills dato sista ord i frågan. Det stöder sig dels på
namnets älsta kända skrivning, <i>Vermeland(ia)</i>
omkring 1200 och senare eller <i>Vermilland(ia)</i> omkring
1285 och senare, dels ock på innebyggarnas namn
<i>Vermilani</i> hos Adam av Bremen omkr. 1050, dels
äntligen på fornforskningens vittnesbörd, att den
tidigast befolkade delen av landskapet är Näs,
Gillbergs, Grums och Jösse härader, alltså just
trakterna söder och norr om samt invid Värmeln. Att
sedan med tiden till hela landskapet utsträckts det
namn, som från början endast tillkom vad som vid
en viss tidpunkt var dess huvudbygd, är en
företeelse, som är känd från en stor mängd andra håll,
såsom då <i>Uppland</i> fått namn efter den högre <i>upp</i> än
Roslagen belägna inre delen av landskapet, <i>Närke</i>
efter <i>Närboås</i> (numera Norrbyås) socken, <i>Härjedalen</i> 
efter <i>Härjeåns</i> dalgång, ja <i>Sverge</i> (älst <i>Sverike</i>)
efter Svealand (som älst blott avsåg Mälarprovinserna) 
och hela <i>Skandinavien</i> efter <i>Skåne</i> (älst
<i>Skathinauja</i>).

Bland namnen på bebyggda orter inom vårt
landskap utgöres det älsta lagret troligen av dem,
som till senare sammansättningsled hava det nu
utdöda ordet <i>-vini</i> ’betesmark, äng’, numera
uppträdande som <i>-ene,</i> t. ex. i <i>Bredene</i> (Huggenäs socken)
’breda ängen’; <i>Lökene</i> (Stora Kil) ’lek-ängen’. Dessa
namn äro nämligen så gamla, att de kanske delvis
tillkommit på en tid, då folket här ännu icke var
bofast, och i alla händelser hava de flesta av dem
uppstått före Kristi födelse. På verklig bosättning
tyda däremot de något yngre namn, som sammansatts 
med <i>-hem</i> i detta ords älsta betydelse ’bygd’,
numera uppträdande som <i>-um,</i> t. ex. i <i>Visnum</i>
(<i>Visnhem</i> 1425), uppkallat efter sjön Vismens
avloppsälv; <i>Varnum</i> (<i>Varneem</i> 1360) efter älven
<i>Varnan;</i> <i>Alster</i>, förr <i>Alstrum</i> (<i>Alstrem</i> 1326) efter
Alsterälven, som förr hette <i>Alstran</i> (jfr sjön <i>Alstern</i>
vid Hamburg). Dessa gamla namn få ej förblandas
med de betydligt yngre på <i>-om,</i> som äro gamla
plurala dativer av typen »i <i>himlom,</i> i <i>handom</i>» o. d.,
t. ex. <i>Rådom</i> (Fryksände, Nyed, Sunne) av <i>Råda</i>
’röjning’; <i>Molkom,</i> av ett gammalt <i>Molke</i> (så 1546)
’mulljord’, nära besläktat med det norska stadsnamnet 
<i>Molde.</i>

Väsentligen från folkvandringstiden och vikingatiden 
förskriva sig de talrika namn, som äro
sammansatta av ett personnamn och pluralen <i>-stadhir</i>
’bopålar, bostad’. Då de alltså med undantag av
någon enstaka modern efterbildning, t. ex. <i>Herresta</i>
i Ö. Ämtervik, samtliga stamma från hednisk tid,
utgöras de nämnda personnamnen uteslutande av i
heden tid brukliga, nu oftast utdöda mansnamn,
nämligen deras som först nedsatte sig som bofasta på
det ifrågavarande stället. Sådana namn äro t. ex.
<i>Segerstad</i> av <i>Sighar,</i> <i>Ramstad</i> (S. Ny) av <i>Ramn,</i> 
<i>Krokstad</i> (By) av <i>Krok.</i> Från dessa måste noga
skiljas de mycket unga namn, som bildats med det
från tyskan lånade stad ’köpstad’: <i>Karlstad</i> (sedan
1584) och <i>Filipstad</i> (sedan 1611), uppkallade efter
Karl IX och hans son Karl Filip.

Samtidiga eller något yngre äro namnen på
<i>-landa,</i> som ange terrängförhållanden, t. ex.
<i>Upplanda</i> (Rudskoga) och <i>Hovlanda</i> (Väse; <i>Hoglanda</i>
1477), båda med betydelsen ’högt upp belägen
mark’; <i>Råglanda</i> (Botilsäter); <i>Karlanda</i> (<i>Kalffvalanda</i> 
1540) ’mark för kalvbete’.

Till hednatiden höra naturligtvis ock de, i
Värmland fåtaliga, namn, som bära vittnesbörd om
hednisk gudadyrkan, såsom <i>Ullerud</i> (<i>Ullärö</i> 1375
liksom ännu i dialektuttalet) ’den åt guden Ull helgade
ön’ mellan Klarälven och sjön Lusten, där nu Nedre
Ulleruds prästgård ligger, och <i>Onsö</i> (Segerstad;
<i>Odhinsö</i> 1480). Ett sådant är ock <i>Ve</i> (Väse) där
vi träffa samma benämning på hedniskt tempel som
i det bekanta uttrycket »varg i <i>veum</i>». Och
säkerligen har <i>Stav</i> (Bro) sitt namn av en där en gång
i tiden befintlig helig »staf», d. v. s. stolpe, helst
med utskuret gudabeläte. Däremot höra ej hit
sådana namn som <i>Torsby</i> (Fryksände) och <i>Odenstad</i>
(Gillberga), som innehålla mansnamnen <i>Tore</i> och
<i>Odhin</i> (biform till <i>Ödhin</i>).

Till den första kristna tiden (omkr. 1000)
förflyttas vi i och med namnen på <i>-torp,</i> som älst
betecknar en utflyttaregård. Ordets förra led, som
anger utflyttarens namn, är nämligen även i detta
fall visserligen ofta av fornnordisk börd, t. ex. i
<i>Helgetorp</i> (Väse), <i>Arvidstorp</i> (Ö. Ämtervik),
<i>Svenstorp, Knutstorp,</i> men även ofta ett kristet helgonnamn, 
t. ex. <i>Bengtstorp, Jonstorp, Perstorp.</i> Samma
förhållande råka vi i de tvivelsutan i det hela
samtidiga namnen på <i>-bol</i> ’hemman, gods’ och på
<i>-by(n),</i> som i Värmland ej såsom i de flesta andra
landskap betyder ’byalag’, utan, såsom också i
Dalsland är fallet, ’gård’. Exempel på den förra
gruppen äro <i>Grinsbol</i> (Värmskog, Älgå; <i>Grimsbol</i>
1353, resp. 1435), <i>Häljebol</i> (Gillberga; <i>Helgebol</i>
1361), <i>Brandsbol</i> (Gräsmark), <i>Åmbol</i> (Fryksände;
<i>Ånebol</i> 1585), <i>Ottebol</i> (Ny) vid sidan av <i>Jonsbol,
Persbol</i> o. d. Exempel på den senare gruppen äro
<i>Yppersbyn</i> (Högerud; <i>Öpirzbyn</i> 1398) av det från
en massa runstenar kända mansnamnet <i>Öpir,</i> 
<i>Skällarebyn</i> (Köla; <i>Skiäldärby</i> 1354) av <i>Skiold,</i>
<i>Torgelsbyn</i> (Sillerud) av <i>Torgils,</i> <i>Ambjörbyn</i> (Nyed) av
<i>Ambjörn,</i> <i>Ransby</i> (Lysvik) av <i>Ramn,</i> <i>Hastersby</i>
(Sunne) av <i>Halsten,</i> <i>Askersby</i> (Sunne) av <i>Asger</i>
(samma namn som det latiniserade <i>Ansgarius</i>
och det engelska <i>Oskar</i>), <i>Såneby</i> (Sunne) av <i>Sune</i>
vid sidan av <i>Persby, Pålsby</i> o. d. Däremot hör
icke sockennamnet <i>Dalby</i> hit, ty detta hette förr
<i>Dalbo</i> och betydde ’dalboarnas (bygd)’.

Till vår egentliga medeltid (1000—1500) höra
de ytterst talrika namnen på <i>-rudh</i> ’röjning’, ett ord
som även uppträder osammansatt såsom <i>Rud</i> och
som första led i <i>Rudskoga</i> samt har biformen <i>Råda</i>
(<i>Rudha</i> i Visnum 1346, i Älvdalen 1540). Före <i>-rudh</i>
nämnes än rödjaren, t. ex. i <i>Ölserud</i> (<i>Öluärsrudh</i>
1354) av <i>Ölver,</i> <i>Glumserud</i> (Väse) av <i>Glum,</i> 
<i>Ragnilsrud</i> (Sillerud) av <i>Ragnhild,</i> <i>Skinnerud</i> (Sunne)
av <i>skinnare</i> ’garvare’, <i>Bammerud</i> (Botilsäter) av
<i>bambare</i> ’trumslagare’; än något som karaktäriserar
terrängen, t. ex. <i>Långserud</i> vid sjön <i>Lången,</i>
<i>Sillerud</i> vid <i>Silen,</i> <i>Visterud</i> (Ö. Ämtervik) vid <i>Visten,</i> 
<i>Utterud</i> (Nor) ’den uttare, d. v. s. yttre, röjningen’.
Vad förra leden i sockennamnet <i>Högerud</i>
(<i>Huderudh</i> 1540) är, vet man ej. Hit hör icke <i>Frykerud,</i>
som är en omtydning av <i>Frykahäridh</i> (1389), där
<i>härad</i> står i betydelsen ’bygd’ liksom i <i>Ekshärad</i>
(<i>Ekes-</i> omkr. 1375) av <i>eke,</i> kanske ett sjönamn
’eksjön’, och de nedan (s. 48) nämnda <i>Väshärad</i> och
<i>Ylmahärad.</i> Att ej heller <i>Ullerud</i> hör hit hava vi
redan ovan (s. 42) sett.

I det hela samtidiga med de nyssnämnda äro
namn, som innehålla ordet <i>bod</i> i betydelserna
’fäbod’, ’jaktbod’ och ’sjöbod’, t. ex. sockennamnet
<i>Boda</i> ’bodarna’, <i>Sälboda</i> (Gunnarskog) av säl ’säter’,
<i>Boberg</i> (Sunne), och de dock väl delvis något äldre
på <i>-tun</i> ’gård, gärde’, t. ex. <i>Älgtån</i> (Sillerud;
<i>Elghtuna</i> 1397), <i>Apertin</i> (St. Kil; <i>Apwrtun</i> 1540), troligtvis 
ursprungligen samma namn som det norska
<i>Apeltun</i> ’gård med aplar’ (jfr det danska
<i>Abildgaard</i>); vidare de på <i>-säter,</i> t. ex. <i>Eskilsäter</i>
(<i>Äskesäther</i> 1386) av <i>äske</i> ’askskog’, <i>Botilsäter</i> (på
1400-talet <i>Bödelsäter,</i> vars »bödel» väl med tiden av
hänsynsfullhet utbytts mot kvinnonamnet <i>Bothild</i>),
<i>Ransäter</i> vid <i>Rannån</i> (av ett mot det isländska
<i>hrǫnn</i> ’bölja’ svarande ord), <i>Ris(s)äter</i> (N. Ullerud,
N. Råda), och de på <i>-gård(en),</i> t. ex. <i>Stensgård</i>
(Fryksände) av <i>Sten,</i> <i>Hensgård</i> och <i>Sillgård</i> (båda
i V. Ämtervik) av de gamla mansnamnen <i>Hidhin</i>
och <i>Sille,</i> <i>Gjutaregården</i> och <i>Skinnaregården</i> (båda
i Sunne), <i>Mellgården</i> (S. Ny; <i>Mädilgard</i> 1414)
’gården i mitten’.

Talrika och för Värmland karakteristiska äro
namnen på <i>-taka(n),</i> ofta förkortat till <i>-ta(n)</i> liksom
det nära besläktade verbet <i>ta</i> av <i>taga,</i> älst <i>taka.</i>
Ordet betyder en ’intaga’, t. ex. i <i>Mosstakan</i> (Järnskog), 
<i>Årtakan</i> (Köla) eller <i>Årtan</i> (Segerstad), <i>Furtan</i> 
(Brunskog), <i>Äsketan</i> (Gillberga), <i>Gumpetan</i>
(Grava), d. v. s. intagorna vid mossen, vid ån, i
furuskogen, i askskogen, på kullen, <i>Gunnita</i>
(<i>Gumunataken</i> 1540) och <i>Tolita</i> (båda i St. Kil), d. v. s.
Gudmunds och Tords intagor; väl ock i sådana fall
som t. ex. <i>Abbortan</i> (Segerstad), <i>Bjurtan</i> (Borgvik,
Segerstad), <i>Järpetan</i> (Grava), d. v. s. intagor där
man finner abborre, bäver och järpe.

Andra på bosättning och kulturell verksamhet
syftande gamla namn av i allmänhet medeltida ålder
äro t. ex. <i>Brohamn</i> (sedan 1642 <i>Kristinehamn</i> efter
drottning Kristina), <i>Bråne</i> (Gräsmark) ’avbränd
mark’, <i>Grava</i> ’(grus- eller ler)gravar’, <i>Spånga</i> (Ö.
Fågelvik) ’spångar’ över vattendrag, <i>Stömne</i>
(Stavnäs; <i>Stympne</i> 1546) ’stubbmark, (kol)stybb’, <i>Tveta</i>
’(ut)huggning’ eller ’avsöndring’ samt de många av
dialektordet <i>vål</i> ’bråte’ bildade, t. ex. <i>Våle</i> (Grums,
S. Ny), <i>Vålberg</i> (Nor), <i>Vålberga</i> (Lysvik), <i>Vålåsen</i>
(Grums). Dessa sistnämnda få ej förblandas med
dem som innehålla ordet <i>varde</i>, i dialekten <i>val(e)</i>
’vårdkase o. d.’, t. ex. bergnamn som <i>Valberget</i>
(Fryksände), <i>Valfjället</i> (Eda). — Unga äro däremot
naturligtvis de i bergslagen så vanliga på <i>-hyttan,</i>
t. ex. <i>Yngshyttan</i> vid sjön <i>Yngen,</i> förr <i>Ö(i)ngen</i>
’den ö-rika’.

Men Värmlands flesta ortnamn äro ej dylika
»kulturnamn», utan i stället »naturnamn», framför allt
avseende landskapets närmare 1,500 sjöar och
tjärnar — som alltså mer än väl räcka till för att låta
det få gälla som ett »de tusen sjöars land» — och
väl minst lika så många älvar och åar. I en mängd
fall har en gård direkt upptagit namnet på det
bredvidliggande vattnet, t. ex. <i>Gårdsjö</i> (Ö. Ämtervik;
<i>Malsjö</i> i Grums är däremot en förvrängning av
<i>Madils öö</i> 1483); <i>Lekvattnet; Rämmen</i> efter sjön
(Näs)<i>rämmen,</i> troligen av det finska <i>räme</i> ’träsk’;
<i>Kymmen</i> (Gräsmark; förr <i>Kimmen</i>) och <i>Daglösen</i>
(Färnebo), båda vid sjöar med samma namn, den
förra kanske av ett gammalt <i>köm</i> ’framkomlig’, den
senare åter efter sina mörka stränder (jfr sådana
sjönamn som <i>Mörken, Svarten</i> o. d. samt <i>Fisklösen</i>
i Östmark); <i>Arvika</i> ’åvikarna’, <i>Lysvik</i> vid älven
<i>Lysan,</i> <i>Ö. Ämtervik</i> vid <i>Ämtan</i> ’svanån’ (av det
gamla ordet <i>älmt</i> ’svan’), <i>V.</i> och <i>Ö. Fågelvik, Borgvik, 
Millesvik</i> (av ett fornnordiskt <i>milde</i>
’mjölsand’); <i>Sunne</i> (<i>Sundy</i> 1363), <i>Lungsund</i> vid sjön
<i>Lungen</i> ’vågen’ (jfr <i>lung</i>våt), <i>Nysund; Kil</i> ’spetsig vik’
och dess gamla plural <i>Kila;</i> <i>Bjurtjärn</i> ’bävertjärnen’; 
<i>Nor</i> ’trångt vattendrag’; <i>Säffle</i> (<i>Sefölle</i> 1499,
<i>Seefylle</i> 1556 av samma <i>sä,</i> biform till <i>sjö,</i> som
förekommer i <i>Säby,</i> <i>Säm</i> av <i>Sähem</i> o. d.) ’sjöfyllnad’,
d. v. s. den utvidgning av Byälven, vid vilken den
älsta gården legat; <i>Hån</i> (Sunne, Töcksmark) av
dialektordet <i>hå</i> ’lugn vik i en å, ävja’; <i>Köla</i> (förr
<i>Köln; Kyöl</i> 1379), och <i>Trankil</i> (<i>Tranukiol</i> 1334)
’trankärr’, båda av <i>kiol, kiöl</i> ’skogskärr, sumpig
skogsmark’; <i>Älgå</i> vid <i>Älgån</i> och <i>Saxån</i> av <i>sax</i> i
dess urälsta betydelse ’flintkniv, vass sten’; <i>Bogen</i>
’kröken' i <i>Bogsälven;</i> <i>Brattfors</i> av det dialektala
<i>bratt</i> ’brant’, <i>Munkfors</i> (Ransäter) vid <i>Munkerud,</i>
varav namnet, <i>Stöpafors</i> (Sunne) vid <i>Stöpälven</i>
(av <i>stöp</i> ’brant stup’), <i>Dejefors</i> vid Deje (<i>Deghyo</i>
1346, ett från Norge i formen <i>Deia</i> känt älvnamn),
<i>Lesjöfors</i> vid <i>Lesjöälven,</i> <i>Degerfors</i> (Karlskoga) ’den
digra forsen’; <i>Rottneros</i> (Sunne) vid utloppet
(»oset») av <i>Rottnan,</i> d. v. s. rytandet, så kallad på
grund av sina bekanta mäktiga vattenfall, och <i>Årås</i>
(Sunne, N. och S. Råda; <i>Åros</i> 1610) ’åmynning’;
<i>Åmot</i> (Brunskog, Eda, Karlanda) ’å-möte’, d. v. s.
två åars sammanflöde; <i>Fryksände</i> vid <i>Frykens</i> norra
ända och <i>Sjöänden</i> (Varnum), vars ålderdomliga
biform <i>Sjögeränden</i> (N. Råda) såsom namn på
järnvägsstationen därstädes förvrängts till <i>Sjögränd.</i>

I andra fall har man upptagit namnet på en
terräng i eller vid vattnet, t. ex. <i>Hammarö</i> av
<i>hammar</i> i dess älsta betydelse ’klippa, sten’ och <i>Ullerud</i>
(förr <i>Ullerö,</i> se ovan s. 42; däremot hör <i>Lurö</i> i
Eskilsäter ej hit, eftersom det 1500 hette <i>Ludhra,</i>
gammal plural av <i>ludhr</i> ’lur’, här kanske i betydelsen 
’mistlur’); <i>Huggenäs</i> av <i>hugg</i> i den gamla
betydelsen ’skogshygge’, <i>Stavnäs</i> (<i>Stauanäs</i> 1353)
kanske av <i>stav</i> i den ovan s. 43 nämnda betydelsen 
’helig stolpe’, (<i>Värmlands-</i>)<i>Näs;</i> <i>Ed</i> ’ställe där
man måste dra sin båt ett stycke över land’ och
dess gamla plural <i>Eda</i> samt dialektala bestämda
plural <i>Edane</i> (Brunskog), <i>Nyed,</i> <i>Skarped</i> (Sunne)
troligen av <i>skarp</i> i betydelsen ’ofruktbar’, <i>Jösse</i>
(<i>Judz Edhe</i> 1394) ’edet vid <i>Jut</i>’, d. v. s. vattnet (jfr
<i>Jutland,</i> sjönamnet <i>Jut,</i> numera Juttern i Småland
m. m.), nämligen Jösseforsen; <i>Tingvalla</i> (nu
<i>Karlstad</i>), <i>Edsvalla</i> och <i>Glava</i> (<i>Gladeuåll</i> 1540) av ett
älvnamn <i>Gladhi</i> (nu <i>Glaåkersälven</i>), alla tre
sammansatta med <i>vall</i> i betydelsen ’strandvall’; <i>Vitsand</i>
’den vita sandstranden’; <i>Sölje</i> (Stavnäs; <i>Sylio</i> 1554),
som troligen haft betydelsen ’sank (sölig) mark’.
<i>Väse</i> och <i>Ölme</i> äro förkortningar av <i>Vääsherad</i>
(1390 och ännu i dialekten), d. v. s. bygden vid ett
vattendrag <i>Väsa</i> (nu ån Glumman, eller möjligen
sjön Panken), och <i>Ylmahärad</i> (1436), d. v. s.
bygden kring ån <i>Ölman,</i> som är att härleda av
dialektordet <i>olm</i> ’vild, rasande’; likså <i>Grums</i> (<i>Gromshäret</i>
1331), som troligen ursprungligen betydde ’bygden
vid fjorden Grum’.

Näst vattnet har skogen med berg och dal
spelat den största rollen vid våra namns bildning. Älst
bland hithörande namn äro de på <i>-mark</i> i detta
ords urgamla betydelse ’utkant, utmark, gränsskog,
skog’. Sådana äro <i>Nordmark</i> (härad och socken),
<i>Östmark</i> jämte <i>Sörmark</i> och <i>Mellmark</i> i samma
socken, <i>Gräsmark</i> vid <i>Grässjön,</i> <i>Töcksmark</i> vid
sjön <i>Töck</i> och <i>Skillingmark</i> (<i>Skiringemark</i> 1564), där
förra leden, som utgår från <i>skir</i> ’klar’, väl är ett
nu ur bruk kommet namn på något av socknens
vattendrag. I senare tid använde man i stället för
<i>-mark</i> det liktydiga <i>-skog,</i> t. ex. <i>Svanskog</i> vid sjön
<i>Svan,</i> <i>Gunnarskog</i> vid <i>Gunnern,</i> <i>Värmskog</i>
(<i>Värmilscoger</i> 1398) vid <i>Värmeln,</i> <i>Östervallskog</i>
(<i>Östevalskog</i> 1540) vid <i>Östen,</i> <i>Mangskog</i> vid <i>Mangen,</i>
<i>Blomskog</i> vid <i>Blomsjön,</i> <i>Treskog</i> (Gunnarskog) vid
<i>Treen,</i> <i>Järnskog</i> (<i>Hierneskog</i> 1540) vid
Järnskogsälven, som troligen ursprungligen hetat <i>Hiärna</i> ’den
hårt frusna’, <i>Brunskog</i> väl av ett sjönamn <i>Brun(n),</i>
<i>Rudskoga</i> (grannsocken till <i>S. Råda</i>), <i>N.</i> och <i>S.
Finnskoga, Nyskoga,</i> <i>Karlskoga,</i> uppkallat efter Karl
IX. I detta sammanhang må ock erinras om <i>Tälle</i>
(Eda, Köla) ’tallskog’; jfr <i>Tällberg</i> i Dalarna.

Berg och dal äro ävenledes rikligt företrädda,
det förra genom t. ex. <i>Gillberga,</i> troligen av det
fornnordiska <i>gil</i> ’klyfta’, <i>Skäggeberg</i> (Sunne) till
mansnamnet <i>Skägge,</i> <i>Åmberg</i> (Sunne; <i>Åuenbärgh</i>
1540) ’ovan berget’, <i>lernberget</i> (1413) eller
<i>Vermelandzberg</i> (1527), nu <i>Färnebo</i> — d. v. s. färneboarnas — 
härad kring <i>Färnsjön</i> utanför Filipstad,
<i>Kroppa</i> (äldre <i>Kroppan</i>) ’klumpen, klimpen’ (jfr
<i>kropp</i>kakor); det senare genom t. ex. <i>Fryksdalen</i>
kring <i>Fryken,</i> <i>Holmedal</i> vid Holmedalssjön, som efter
all sannolikhet ursprungligen burit det från andra
håll kända sjönamnet Holmen ’holmsjön’, <i>Silbodal</i>
(<i>Silbyrdhädal</i> 1396) ’dalen vid kanten’ (<i>byrdhe</i>) av
(sjön) <i>Silen,</i> <i>Älvdalen</i> utefter Klarälven, som 1347
nämnes <i>Älf</i> (jfr <i>Elbe,</i> som är samma ord i tysk
form), 1640 <i>Tingvalla-</i> eller <i>Carlstadself</i> och 1663
<i>Storelfven.</i>

Kuperad mark anges ock av sådana namn som
det ytterst vanliga <i>Ås</i> (<i>Åsen, Åsarna</i>) eller <i>Fagerås</i>
och det med en gammal genitiv av <i>sjö</i> sammansatta 
<i>Sjögerås</i> (By; jfr <i>Sjögränd</i> s. 47); det
ävenledes ytterst vanliga <i>Backa</i> (<i>Backen, Backarna</i>)
eller <i>Älvsbacka</i> (<i>Elofsbacka</i> 1614), <i>Mölnbacka</i> av
<i>mölna</i> ’kvarn’, <i>Mårbacka</i> (Ö. Ämtervik) av
växtnamnet <i>måra</i> eller av en gammal maskulin
motsvarighet till <i>märr</i> (jfr <i>Mårön</i> i Ölme); vidare av ett
sådant namn som <i>Gåsborn</i> (<i>Gåsebohren</i> 1634) ’höjden 
vid <i>Gåstjärn</i>’ av <i>bor,</i> ett gammalt ord med
betydelsen ’höjd’ och som ingår även i <i>Sundborn</i>
m. fl. svenska ortnamn.

Slättmark däremot anges av sådant som
<i>Grinnemo</i> (Gräsmark), troligen innehållande ett mot det
lågtyska <i>grind</i> ’grus’ svarande ord, och <i>Sunnemo</i>
(<i>Sundmo</i> 1779), tidigare med namnet <i>Tutemo</i> ’mon
vid sundet eller »tuten» (d. v. s. pipen)’ mellan
Lidsjön och Grässjön; vidare av t. ex. <i>Björne</i>
(Gillberga; <i>Biörnhede</i> 1488) ’björnheden’ och <i>Ränkesed</i>
(Älgå; <i>Rinkishede</i> 1419) ’heden vid (sjön) <i>Ränken</i>’.

De värmländska sockennamn, som ej redan i
det föregående nämnts, äro <i>Ny</i> (Jösse; <i>Nyia kirkia</i>
omkr. 1300), <i>N. Ny</i> (Älvdalen), <i>S. Ny</i> (Näs; <i>Nya
sokn</i> 1540), vilka förklara sig själva, <i>Gustav Adolfs</i>
kapell, som är uppkallat efter Gustav IV Adolf (jfr
sådana på andra håll vanliga ortnamn som <i>Gustafs</i>
socken i Dalarna, <i>Skånings</i> härad i Västergötland
o. d.).

*
</chapter>
<chapter name="Det hotande namnbarbariet och den nya släktnamns-lagstiftningen">
<h2>Det hotande namnbarbariet och den
nya släktnamns-lagstiftningen.</h2>

Den 15 okt. 1918 ingav jag till dåvarande
statsrådet och chefen för
ecklesiastikdepartementet V. Rydén en inlaga, däri hemställdes, att
statsrådet måtte taga i övervägande, om ej lämpliga
åtgärder kunde vidtagas i syfte att stävja det med
var dag allt mer omkringsiggripande oskicket, att
personer som antogo nya släktnamn gåvo dessa en
allt annat än svensk prägel. Denna inlaga lydde:
»Det undgår väl ingen, som, om ock blott helt
flyktigt, genomögnar våra dagliga tidningars notiser
om »vad folk vill heta», att vårt svenska
namnskick snart sagt för varje dag som går antar ett
alltmera osvenskt skaplynne på grund av den
besynnerliga vurm för antagandet av ej blott
utländskt utan rent av exotiskt klingande namn, som
gripit de hrr Andersson, Pettersson o. a., vilka nu
lägga sig till med nya familjenamn. Ur blott ett
par tre tidningsnummer har jag antecknat följande
mer eller mindre tyskt präglade namn: <i>Benderz,
Jetzel, Leine</i> (tyskt flodnamn), <i>Mühlenbock, Petzle,
Retze, Scherber, Weiden, Wonnertz;</i> de franska
eller franskfärgade <i>Diderot</i> (den ryktbare
encyklo-pedistens namn), <i>Monthemery</i> (jfr <i>Montgomery</i>),
<i>Ohné</i> (jfr det franska <i>Ohnet</i>), det nederländska
<i>Zeege</i> (<i>zeeg</i> eller <i>zege</i> betyder <i>get</i>); de till hälften
tyska, till hälften svenska <i>Eickengren</i> och <i>Wiegurd</i>
(jfr <i>Wieland</i> och <i>Sigurd</i>); det halvnorska <i>Eidefors</i>
(<i>Eide</i> vanligt norskt ortnamn); och de om intet
mig bekant mänskligt språk påminnande <i>Alveger,
Axh, Axyz, Caryll, Dawaur, Kodgge, Sincol, Taito,
Tohoman, Widalh.</i> Att <i>Farmin</i> och <i>Nymander</i> trots
de ursprungligen utländska ändelserna (latinsk, resp.
grekisk) numera låta svenskt, medger jag villigt
men håller dock före, att de äro klumpigt tillyxade
efter kända mönster.

Och namn som de nyss anförda myllra fram
vecka efter vecka. Nu är det visserligen icke min
mening att utdöma namn med utländsk börd eller
prägel överhuvudtaget. Det är nämligen av icke
ringa historiskt och kulturellt intresse att redan
genom blotta namnet få upplysning om att släkten
<i>De la Gardie</i> är ursprungligen fransk, <i>Böttiger</i> tysk,
<i>May</i> engelsk, <i>Weibull</i> dansk, <i>Leczinsky</i> polsk o. s. v.
Därför må gärna en Andersson eller Pettersson,
vars t. ex. mor eller mormor hetat <i>Zeege</i> och varit
från Nederländerna, uppta detta namn. Men
liksom det är från historisk synpunkt allt annat än
tilltalande att en <i>Friedrich Karl</i> omdöpes till <i>Väirtö
I.</i> så är det från samma synpunkt vilseledande, att
en svensk, vars förfäder kanske ända sedan heden
tid varit i oavbruten följd svenska dannemän,
lägger beslag på det lysande franska författarnamnet
<i>Diderot</i> eller ger sig sken av att härstamma från
<i>Leines</i> stränder. Och vad annat än olägenhet
kunna hrr <i>Taito, Tohoman</i> och deras gelikar ha
därav, att var och en som något reflekterar över
deras namn, snarast måste gissa att de härstamma
från buschmäns, hottentotters, malajers o. d.
landsändar, men förvisso ej från gamla Sverge?

Förhållandet är visserligen lika urbota på
dopnamnens område — jag citerar blott från senaste
tider det tyska <i>Ilse</i> (flodnamn), franska <i>Louisdor,</i>
engelska <i>Daily News,</i> ryska <i>Sergej,</i> japanska <i>Nogi</i>
eller de av Gud vet vilka ingredienser tillskapade
<i>Diadatia, Doffny, Eleo</i> (väl av <i>Eleonora</i>),
<i>Haravaida, Lacidy, Norrvor, Salvei,</i> för att nu inte tala
om det blott alltför lättolkade <i>Closetta Superfina</i> —
men dels litar jag här rätt mycket på
dopförrättarens förmåga att bringa en alltför oestetiskt anlagd
namngivare på bättre tankar, och hoppas livligt, att
den prästman, som härom året åtalades för att ha
vägrat döpa en pojke till <i>Lucifer,</i> fick sin vilja
fram; dels springa dessa namn ju aldrig så
mycket i ögonen, helst som de ju ofta inskränkas till
blotta initialerna, en utväg, som jag hoppas bärarna
av flertalet bland de nyss citerade dopnamnen
begagna sig av. Men med familjenamnen förhåller
det sig annorlunda. Mot osmakliga sådana höjes
vid namnförändringens försiggående tydligtvis ingen
varnande röst, och sedan de godkänts gå de land
och rike över, väckande löje eller avsmak inom
landet och ingivande utlandet den ovanligt falska
meningen, att svenska nationen består av ett från
alla världens hörn hoprafsat följe. Det var också
med full rätt som den danska
släktnamnskommissionen år 1899 anmärkte, att det svenska
namnskicket »i høj Grad kan tjene andre Lande till
Advarsel».

Då jag nu tar för givet, att alla tänkande och
fosterländskt kännande äro med mig av den
meningen, att vi böra vara ej blott till gagnet utan om
möjligt även till namnet svenskar, och att de därför,
sedan det nu skildrade ofoget en gång påpekats,
önska att dess utveckling, som nu fortskrider med
jättesteg, måtte med första i görligaste mån
stävjas, så vågar jag hemställa, att hr statsrådet måtte
taga i övervägande om ej lämpliga åtgärder kunde
i detta syfte vidtagas. Jag tänker mig exempelvis
att vid sidan av den namnförändringen beviljande
myndigheten, vilken naturligtvis bör vara en och ej
såsom nu en månghövdad och därför inkonsekvent
sådan, ställdes en — eller möjligen ett par — i fråga
om vårt namnskicks karaktär och historia
sakkunnig person med rådgivande uppgift, och att
myndigheten ägde att vägra antagandet av namn, som
antingen redan bures av andra eller strede alltför
mycket mot svenska språkets skaplynne. Det
synes mig ock lämpligt och av behovet påkallat, att
vi följa det exempel som givits från Danmark, där
år 1902 utgavs en officiell, av en kommission,
bestående av en språkman och en historiker,
utarbetad »Navnebog til Vejledning vid Valg av nye
Slægtnavne», upptagande 16,700 nyskapade namn »af
dansk Form og Udseende» och föranledd av den
ledsamma erfarenheten, att »Ansøgerne om nye
Navne havde meget ringe Sans for at vælge Navne
af virkelig dansk Klang og Form». Att vi i Sverge
dagligen göra samma erfarenhet, synes mig kraftigt
mana till snabbt ingripande med liknande åtgärd.»

Denna vädjan förklingade ej ohörd. Redan den
29 nov. 1918 bemyndigade K. Maj:t chefen för
ecklesiastikdepartementet att tillkalla tre sakkunnige
för att inom departementet biträda med
utarbetandet av förteckningar dels över inom landet nu
brukade släktnamn, dels ock över namn lämpliga att
användas som släktnamn. Härtill utsågos den 18
dec. 1918 professor A. G. Noreen (förordnad till
ordförande den 31 jan. 1919), byråchefen E. H. N.
Arosenius och förste bibliotekarien A. W. Grape.
Sedan K. Maj:t den 16 maj 1919 medgivit
kallandet av en fjärde sakkunnig, utsågs därtill den 19
maj 1919 professor G. A. Eberstein, som redan förut
fått sig uppdraget att uppgöra förslag till ny lag
om släktnamn. Å departementets vägnar har med
dessa sakkunnige samverkat kanslirådet C. F. T.
Vougt.

Vid sammanträde den 31 jan. 1919 fördelades
arbetet mellan de sakkunnige så, att upprättandet
av förteckningen över inom landet brukade
släktnamn uppdrogs närmast åt Arosenius och
förteckningen över namn lämpliga att användas som
släktnamn åt Noreen och Grape. Det förra arbetet
(VII + 267 ss. 4:o) utkom från trycket mot slutet
av år 1920 under titeln »Sverges familjenamn 1920»,
upptagande samtliga i Sverge då av kyrkskrivna
personer burna släktnamn (i det närmaste 48,000)
samt såsom bilagor en av professor K. B. Wiklund
författad utredning rörande de svenska finnarnas
och lapparnas släktnamn, en av fil. mag. H.
Gustafson rörande de gottländska gårdsnamnens
användning vid personbeteckning jämte förteckning
över gårdsnamn på Gottland, vilka kunna användas
som tillnamn, samt en av fil. stud. O. Bannbers om
gårdsnamnen i Dalarna jämte förteckning å
därstädes i stället för släktnamn använda s. k.
gårdsnamn. Tvenne supplement härtill, upptagande
nytillkomna namn, ha utkommit 1922 och 1924. Det
andra arbetet (XI+ 113 ss. 4: o) utkom våren 1921
under titeln »Svensk namnbok till vägledning vid
val av nya släktnamn», upptagande över 15,000
nybildade, alltså icke förut i bruk varande, namn av
svensk prägel.

Granska vi nu det förra arbetets innehåll, så
finna vi till vår grämelse, att allra största delen av
våra nutida släktnamn bära en alldeles osvensk
prägel, som synes förbjuda varje tanke på att deras
bärare tala »ärans och hjältarnas språk». Jämte
massor av verkliga utländska — i bästa fall från
inflyttade familjer stammande — namn träffas mer eller
mindre lyckligt efterhärmade sådana t. ex.
<i>Addberstone, Allywood, Alphonce</i> (!), <i>Azzirati;</i> vidare
avläggare av den numera, som man gärna ville tro,
vanryktade typen <i>Chronschough,</i> t. ex. <i>Ahlechranz,
Ahxner, Axzenth</i>, och en stor hop som se ut att
vra fabricerade på dårhuset, t. ex. <i>Aeimertohn,
Agtemalm, Ahngwé, Areldy, Arendartsik, Arnstadans,</i>
<i>Atoonsteier, Aumaho,</i> för att nu icke tala om de
mer eller mindre stötande, t. ex. <i>Arschbacher</i> (ty.
<i>arsch</i> ’stuss’), <i>Astarot</i> (namn på otuktens gudinna),
<i>Lortsch, Pissarewsky, Schitsman</i>. Och att dylika
utsvävningar icke verka avskräckande, utan
fastmera alltjämt lockande till efterföljd, framgår därav,
att vår namnskatt under år 1920 riktats med bl. a.
följande nya namn, som av våra länsstyrelser
godkänts: <i>Agerforz, Brideau, Browner, Bruilon,
Bartzner, Canow, Charliot, Dallbing, Dino, Dohlmar, Egor,
Ehmer, Fhin, Geimertz, Graab, Griinb, Gåije,
Harley, Holmi, Hygert, Ihlertz, llwars, Isendor, Jont,
Järhiem, Keife, Liljelovn, Lohréng, Loya, Milvard,
Orchidéen, Perers, Petrow, Peppendicker, Porathe,
Raumer, Röhj, Saiets, Seffon, Tejke, Tiebert, Tollwé,
Walenté, Walthérn, Weidor, Weins, Weivers,
Wildenhayn, Wittinkoff, Zoné.</i>

Under sådana förhållanden torde allt vettigt
folk vara ense därom, att det ej var en dag för
tidigt att söka genom en »vägledning vid val av
nya släktnamn» och en ny, strängare namnlag hejda
denna språkliga smutsflod, som med tiden skulle
bringa det därhän, att så gott som alla svenskar
bure osvenska släktnamn (i fråga om dopnamnen
gäller detta gunås redan). I den ovannämnda
»Svensk namnbok» har därför till hjälp för den,
som vill ha ett svenskt namn, men icke kan eller
tror sig om att kunna själv skapa ett sådant,
erbjudits tusentals nya namn, de allra flesta bildade
efter hittills gängse svenska eller försvenskade
typer och av svenskt ljudmaterial samt med svensk
normalstavning. Det nybildade <i>Albergsson</i> hör
sålunda till typen <i>Åbergsson, Aspe</i> är att jämföra med
det redan befintliga <i>Linde</i>, o. d., <i>Bjälkén</i> med
<i>Bjerkén, Bjälkander</i> med <i>Bjerkander, Hjortling</i> med
<i>Bjurling, Hubertsson</i> med <i>Albertsson, Klippare</i> med
<i>Flygare, Närking</i> med <i>Helsing</i> o. s. v. Att dessa
och dylika namn verkligen tyckas fylla ett känt
behov och snart nog bli minst lika uppskttade som
de hittills så eftersökta trasgranna namnen med
utländskt kynne, torde man kunna hoppas, på grund
av den omständigheten att t. ex. bland de vid en
konselj i augusti 1921 godkända 43 nya namnen ej
mindre än 31 tillhörde namnbokens material. För
dem åter som vilja fortfara att trampa i de gamla
osvenska spåren uppställas oöverkomliga hinder
genom det Förslag till lag om släktnamn som redan
1921 av Eberstein utarbetats och är avsett att
föreläggas en riksdag, vars bifall man må hoppas, att
det kommer att vinna, men som märkvärdigt nog
ännu 1924 icke föredragits. Däri stadgas nämligen
bl. a., att intet namn som bär uppenbart osvensk
prägel må till antagande godkännas.

Vårt nuvarande namnskick lider emellertid som
bekant icke blott av det från patriotisk och
estetisk synpunkt så klandervärda felet att vara i hög
grad osvenskt, utan även av en praktisk och därför
så mycket kännbarare olägenhet, nämligen att
många namn äro så till den grad vanliga, att de
upphört att fylla ett namns egentliga uppgift, den
att vara särskiljande. Framför allt gäller ju detta
<i>Andersson (Johansson, Pettersson</i> m. fl. andra på
-<i>son</i>), om vilka man verkligen kan säga, som
någon uttryckt sig, att de ej längre äro namn, utan
bara en benämning. Men det gäller ock sådant som
<i>Lundberg (Sandberg, Lindberg), Bergström,
Lundgren (Lindgren)</i> m. fl. Denna så mycket besvär och
förargelse väckande olägenhet kommer att i
görligaste grad minskas — detta i den mån. hrr
Anderssöner, Lundbergar o. s. v. antaga nya namn,
något som de fleste av dem borde finna med sin
fördel förenligt — eller åtminstone kommer dess
ökande att förebyggas genom lagförslagets
stadgande, att i regeln intet namn som bäres av någon
inom riket bosatt person får till antagande
godkännas. Härigenom vunnes också en annan allmänt
efterlängtad fördel, nämligen den att var och en
må utan kostnad och besvär få behålla sitt ärliga
namn ograverat.

Såsom redan ovan antytts, äro våra dopnamn
i om möjligt ännu större utsträckning osvenska än
släktnamnen, liksom de ock tävla med dessa i fråga
om fantastisk och obegriplig bildning; jag nöjer
mig med att påpeka de för några år sedan i dopet
utdelade flicknamnen <i>Aximia, Ebida, Editua, Sadara,
Setitia</i> och många deras likar. Men då dopnamnen
ju i det dagliga livet äro mindre framträdande, så
vålla ju dylika missfoster jämförelsevis mindre skada,
varför en lagstiftning rörande dopnamn torde vara
i det stora hela mindre av nöden. I ett avseende
kräves emellertid härvidlag oundgängligen ett
ingripande från myndigheternas sida. Såsom S.
Wieselgren redan 1896 i en riksdagsmotion framhöll,
borde det förebyggas, att barn finge hela sitt liv
dragas med dopnamn, som gjorde dem till föremål
för gäckeri och åtlöje. Det synes därför — såsom
ock i det nu föreliggande lagförslagets motivering
framhålles — verkligen icke vara för tidigt, att i
kyrkoboksförordningen införes den i de flesta andra
länder förekommande bestämmelsen, att förnamn
icke får vara sådant, att detsamma kan väcka
anstöt eller allmänt åtlöje. Det är väl t. ex. icke för
mycket begärt, att en dopförrättare icke skall
behöva, såsom ju skett, ådraga sig åtal för att han
vägrat godkänna det hädiska <i>Lucifer</i>, eller att en
stackars flicka skall få slippa att bära det
oanständiga <i>Closetta Superfina</i>, med vilket hon för ej länge
sedan lyckliggjorts

*
</chapter>
<chapter name="Nordens älsta folk- och ortnamn">

<table o>
<td c><h2>Nordens älsta folk- och ortnamn.</h2><td><footnote>Föreläsningar hållna vid Köpenhamns universitet,
februari 1920.</footnote>
</table>

De ifrågavarande namnen ordnar jag
kronologiskt efter deras uppdykande i våra källor (om
vilka se s. 95 ff.)<footnote>Jag förbigår här de namn, i fråga om vilka
forskningen ännu icke lett till något antagligt resultat eller
ens någon rimlig hypotes, t. ex. Plinius <i>Hillevioner,</i>
Ptolemaios <i>Daukioner</i> m. fl.</footnote>.

<h2><small>Kimbrer.</small></h2>

<big><big><big>E</big></big></big>nligt Strabon omnämnas <i>Kimbroi</i> redan hos
Eforos (något som dock av L. Schmidt
betvivlas). Av historien veta vi, att största delen av
dem på grund av en stor översvämning utvandrade
tillsammans med teutoner och ambroner c. 120 f.
Kr. och efter vidsträckta strövtåg och segrar över
romarna tillintetgjordes av Marius 101 f. Kr.
Varifrån de utvandrat få vi veta genom Melas
upplysning, att <i>cimbri</i> bodde norr om Elbe vid »Sinus
Codanus», viken Kodan (kanske hörande till det
nyisländska <i>kód</i> ’fiskyngel’), d. v. s. Skagerak och
Kattegat samt möjligen en del av Östersjön
(»Kodans bølge» i dansk poesi). Jutland kallas därför
den »kimbriska halvön» av Ptolemaios — som
uppger, att kimbrerna där bodde längst i norr — och
senare författare, liksom Skagen hos Plinius kallas
den »kimbriska udden». Ännu år 5 e. Kr. träffade
en romersk flotta kimbrer vid Jutlands nordspets.

<i>K-</i> eller det därmed likvärdiga <i>c-</i> är en i
keltisk mun företagen omformning av det germanska
<i>ch</i> (varav senare blivit <i>h</i>), som av kelterna alltid
återgavs med <i>k.</i> Det är nämligen, såsom redan
norrmanen Keyser år 1839 påpekat, tydligt att detta
folknamn sammanhänger med det danska namnet
på trakten sydöst om Limfjorden, <i>Himmerland,</i>
forndanskt <i>Himbersysæl.</i> Älst har väl trakten hetat
blott <i>Himber,</i> ty ett dylikt namn uppträder i
fornsvenskan, skrivet <i>Hymber</i> 1429 (nu <i>Himmer</i> i Askers
socken, Örebro län) och <i>Himbra</i> (»in <i>Himbro</i>») c.
1400 eller <i>Himbran</i> 1636 (Ulleråkers socken,
Uppsala län), och det ingår i det norska <i>Himbrim</i> 1594
(nu <i>Hemrum,</i> Faavang socken, Kristians amt) samt
väl även i <i>Himmerøien</i> (Aalen socken, Kristians amt).
En släkting därtill ha vi förmodligen i fno. <i>himbrin,</i>
nisl. <i>himbrini,</i> no. dial. <i>hymber,</i> da. <i>imber,</i> no.
<i>imbre</i> ’islommen, Colymbus glacialis’ och en ännu
ursprungligare sådan i no. dial. <i>him</i> 'genomskinligt
lager, tunn beläggning’. <i>Himbr-</i> betyder således
troligen älst 'ljusning’ och har då använts om fågeln på
grund av dess färg och om landskapet —
ursprungligen väl blott någon del av detsamma — på grund
av dess glesa skog (jfr det ty. <i>lichtung</i> ’gles skog,
glänta’, ursprungligen ’ljusning’ av <i>licht</i> ’ljus’); att
kimbrerna bodde i ett skogigt land uppges
nämligen av Plutarkhos. Från ortnamnet härstammar i
sin tur folknamnet.

<h3>Thule.</h3>

Namnet, som ytterst förskriver sig från Pytheas,
anträffas tidigast hos Polybios och Strabon i
formen <i>Thoule,</i> därnäst hos Mela, skrivet <i>Thyle,</i> hos
Plinius åter och hans samtida Seneca <i>Thule.</i> Det
så benämnda landet upptäcktes som bekant av
Pytheas och beskrives i de klassiska källorna så,
att det — såsom Ahlenius övertygande uppvisat
— bör ha legat på Norges kust vid ungefär 65
breddgraden, alltså något norr om gränsen mellan
Trondhjems och Nordlands amt, där vid
Bindalsfjorden det gamla Hálogaland begynner liksom ock
samtidigt de för Nordland karakteristiska
fjällpartierna, som här nå upp till en höjd av 1,063 m.

Själva namnet är hittills oförklarat. Det bör
av de ovannämnda källornas skrivning att döma på
Pytheas tid ha hetat <i>Þŭlā,</i> en form vars <i>ŭ</i> i grekisk
skrift återgivits än med <i>ov,</i> än och väl
ursprungligen med <i>v,</i> varav förklaras att Mela skriver <i>y,</i>
ett ljudvärde som på hans tid för längesedan
antagits av det grekiska <i>v.</i> Detta <i>Þŭlā</i> förutsätter ett
före den germanska ljudskridningen befintligt <i>tŭlā,</i>
som jag vill återfinna i det fornindiska <i>tulā</i> ’våg,
vågarm, vågskål’, hörande till <i>tulayati</i> 'upplyfter’
och således ursprungligen ett verbalabstraktum med
betydelsen 'lyftning, upphöjning’ (jfr bildningar som
<i>bhidā</i> 'klyvning’ o. d.). Nära besläktade ord äro
det fornlat. <i>tulo</i> ’bär upp’, lat. <i>tollere</i> ’lyfta’, grek.
<i>ana-tellein</i> ’höja sig’, iriska <i>telach</i> ’kulle’, fnord.
<i>þola</i> ’uthärda, tåla’, ursprungligen ’bära upp’.
Ifrågavarande verbalabstraktum har sedermera liksom
så många andra övergått till konkretum; jfr särskilt
sv. <i>upphöjning</i> ’höjd’ och det till verbet <i>bära</i> i dess
gamla alternativa betydelse ’lyfta’ hörande, i ty.
<i>empor</i> ännu kvarlevande fhty. <i>bor</i> ’höjd’, vars
fnord. motsvarighet ingår i sv. <i>Borlänge, Sundborn</i>
m. fl. ortnamn.

Att ett forngermanskt <i>þ'ulā</i> ’höjd’ är ett lämpligt
namn på trakten vid och norr om Bindalsfjorden,
framgår av vad jag nyss anfört rörande denna nejds
natur. Samma ord ligger kanske till grund för
namnet på den hos Cæsar nämnda, med helvetierna
i Schweiz förbundna och troligen vid Rhen bosatta
stammen <i>tulingi</i> (keltiserad form för <i>þulingi,</i> jfr
<i>teutoner</i> i det följande), som i så fall betyder
’bergsbor’ och icke såsom Much (och Schönfeld) antagit
’die geduldigen oder ausdauernden’, en tolkning som
måste tillbakavisas, emedan det ej är uppvisat, att
suffixet <i>-ing</i> kan bilda avledning till ett verb,
varemot dess användning för avledning till ortnamn är
allbekant (jfr t. ex. isl. <i>íslendingar,</i> ags. <i>centingas,</i>
lat. <i>northalbingi</i> ’holsteinare’ o. s. v.). Skulle G.
Schütte ha rätt i sitt utan all motivering framställda
påstående, att <i>tulingi</i> äro identiska med »de af
Avienus nævnte Tylangii fra 6te el. 7de Aarh. før
Kristus» — något som emellertid Müllenhoff (och
Much) med skäl bestrider, placerande <i>tylangii</i> vid
Rhône i Lyontrakten — och skulle Schütte vidare
ha rätt i sitt likaledes utan all motivering fällda
påstående, att <i>tylangii</i> voro »en Stamme af sikkert
ligurisk Rod», så vore ju visserligen <i>tulingi</i> icke,
såsom dock hittills tämligen allmänt antagits, en
germansk stam och således väl ej heller namnet
germanskt. Men detta är föga sannolikt, eftersom
det i alla händelser funnits ett germanskt folk- eller
släktnamn <i>þulungar,</i> som förhåller sig till ett
<i>þulingar</i> som <i>folkungar, skjoldungar</i> o. d. till <i>karolinger,
merovinger</i> o. d. Detta namn föreligger nämligen i
det svenska gårdsnamnet <i>Tullinge</i> (Botkyrka
socken, Södermanland), som 1353 skrives <i>Þulunge.</i>
Detta härledes av Hellqvist från det runsvenska
mansnamnet <i>Þuli(r).</i> Men då Tullinge ligger
påfallande högt i förhållande till omgivningen, så
tolkar jag det med tillförsikt som »höjdbor». Kanske
är <i>Tul(l)inge</i> i Heds socken, Västmanland, samma
ord.

<h3>Teutoner.</h3>

Enligt Plinius hade redan Pytheas uppgivit, att
<i>teutoni</i> bodde på Nordsjö-kusten, och själv placerar
han dem mellan kimbrerna och Elbe. Deras
huvudmassa utvandrade såsom bekant ungefär samtidigt
med kimbrer och ambroner c. 120 f. Kr.,
genomströvade och förhärjade Gallien, tills de slutgiltigt
besegrades av Marius 102 f. Kr.

<i>Teut-</i> är en keltiserad form för det germanska
<i>þeuþ-,</i> ty folket har, såsom ofta framhållits,
tydligen sitt namn från det fda. <i>Thiuth,</i> numera <i>Thy,</i>
trakten nordväst om Limfjorden. Detta ord, vilket
ingår såsom sednare led i t. ex. <i>Svitjod,</i> betyder
ju ursprungligen ’folk’, och dess användning som
ortnamn är att jämföra med sådana bildningar som
fda. <i>Vændlæfolk</i> härad, sv. <i>Vifolka</i> härad, engl.
<i>Norfolk, Suffolk</i> o. d. (jfr ock de talrika
gårdsnamnen på <i>-folk</i> i Österbotten och, kanske genom finskt
inflytande, i Värmlands Älvdal eller <i>Kinds</i> härad i
Västergötland samt <i>Banke-, Björke-, Hanekinds</i> m.fl.
dylika härader i Östergötland av det gamla ordet
<i>kind</i> ’ätt’.

<h3>Haruder.</h3>

<i>Harudes</i> voro enligt Cæsar hjälptrupper åt
germanhövdingen Ariovistus år 54 f. Kr. Enligt
Ptolemaios bodde de i östra Jutland. Då nu emellertid
det tydligen till grund för folknamnet liggande
landskapsnamnet isl. <i>Hǫrð</i> (av <i>*Haruð</i>), fda. <i>Harth</i>
eller <i>Harthesysæl,</i> det nuvarande <i>Harsyssel</i> hör
hemma i västra Jutland, söder om Limfjorden, så
synes en förskjutning av folkets boplatser ha ägt
rum, varom kanske fda. <i>Harz</i> (nu <i>Hads</i>) härad i
östra Jutland (vid Horsens) bär vittnesbörd. På
den svenska Rökstenen (c. 850) nämnes en,
troligen dansk, sagokung <i>Haruth.</i> Såsom utvandrade
från Jutland till Norge före 500 e. Kr. betraktar
M. Olsen de fno. <i>hǫrðarna</i> i <i>Hǫrðaland,</i> trakten
kring <i>Hardanger</i> (av <i>*Harða-angr</i>) och Bergen,
vilka tidigast omnämnas hos Jordanes under
namnet <i>arochi,</i> felskrivning för <i>harothi.</i>

Namnets ursprungliga betydelse är troligen
'skogsfolk, de från <i>Harth</i>’, ty detta ord är identiskt
med ags. <i>harað,</i> fhty. <i>harod,</i> mhty. <i>hart</i> ’skog’, som
ingår i ty. <i>Spessart</i> och <i>Harz</i> (där en »harudorum
pagus» nämnes 852) samt sv. <i>Hardemo</i> härad (fsv.
<i>Hardheem</i>).

<h3>Ambroner.</h3>

<i>Ambrones</i> nämnas redan av Livius och hans
samtida Strabon. Detta folk var i sällskap med
teutonerna på dessas strövtåg 120—102 f. Kr. och
delade deras öde. De ha tydligen förut bott på
öarna vid Slesvigs västkust, dit friserna och
frisiskan först mycket senare (troligen på 800-talet)
nådde. Till deras namn ha vi nämligen tvivelsutan
en mycket nära släkting i önamnet <i>Amrum,</i> älst
<i>Ambrum</i> (1231), och det är sannolikt väsentligen
samma ord som de båda folknamnen lat. <i>umbri</i> och
ags. <i>ymbre</i> (i Widsith).

<h3>Langobarder.</h3>

<i>Langobardi</i> anföras av Velleius Paterculus
såsom boende år 5 e. Kr. vid nedre Elbe, i
Lüneburgtrakten. Men enligt deras egen tradition ha de en
gång i tiden utvandrat från <i>»Scatanau»,</i> d. v. s.
Skandinavien — var de där bott, säges icke — och då
burit namnet <i>vinniler,</i> som förmodligen betyder
'arbetare’ eller kanske snarare 'krigare, segrare’,
hörande till det fnord. <i>vinna</i> 'arbeta, strida, segra’
såsom fsv. <i>spinnil</i> 'spinnare, spindel’ till <i>spinna</i> o. d.
I sina rättsförhållanden ha de också, som man i
så fall kunde vänta, vissa påfallande likheter med
de fornnordiska folken, särskilt svenskarna, men
deras språk är förtyskat, vilket tyder på att deras
utvandring ägt rum mycket tidigt. Efter år 300
drager tredjedelen av dem från Elbe söderut,
hamnande i det efter dem benämnda <i>Lombardiet,</i> där
ännu spår av deras språk föreligga i ortnamn som
<i>Marengo,</i> samma ord som det sv. <i>Märinge,</i> och
personnamn som <i>Garibaldi.</i> De i Nordtyskland
kvarblivna kallas <i>barder</i> och gå med tiden upp i
saxarna.

Då de i Widsith nämnda <i>heaþobarderna</i>
’stridsbarderna’, som troligen blott är ett annat namn för
(lango)barderna, sägas vara av »vikingars släkte»,
så kunde man kanske få antaga, att folkets urhem
varit Viken, d. v. s. Bohuslän och
Kristianiafjordens stränder (jfr i det följande om folknamnet
<i>vikingar</i>).

<h3>Vandilier, vandaler.</h3>

Plinius nämner <i>vandili</i> och Tacitus <i>vandilii</i> —
formen <i>vandaloi</i> träffas först hos den grekiske
historieskrivaren Cassius Dio c. 230 e. Kr. — i sådant
sammanhang, att de tydligen anses vara bosatta
någonstädes i nordöstra Tyskland. Också uppträda
de i överensstämmelse härmed vid Böhmens norra
gräns i Markomannerkriget (166 och följande år).
Men troligen ha de en gång i tiden utgått
åtminstone delvis från Jutlands nordspets, det fda.
<i>Vændæl</i> (hos Saxo <i>Vandala, Vendila), Vændlæfolk</i> eller
<i>Vændlesysæl,</i> nu <i>Vendsyssel</i> (jfr ock isl. <i>vendilfolk</i>
’beboare av <i>Vendilskagi,</i> d. v. s. Skagen’) eftersom
namnet ögonskenligen betyder ’Vendelbor, de från
Vendel’. Här kan nämligen icke gärna vara fråga
om det fsv. <i>Vændil</i> (nu <i>Vendels</i> socken) i Uppland
— där däremot den i Widsith och Beowfulf
omnämnda folkstammen <i>Wen(d)las</i> kunna, såsom Stjerna
gjort troligt, antagas ha bott — eftersom
vandalerna uppträda tillsammans med silingerna, vilka
väl ävenledes utgått från Danmark (se härom i det
följande). Enligt Kossinna ha vandalerna anlänt till
Tyskland redan c. 700 f. Kr., vilket passar bra till
deras sydliga läge vid inträdet i historien.

För ortnamnet <i>Vendel</i> vill jag snarast med
Hellqvist anta en ursprunglig betydelse ’plats i eller
vid vattnet’ (jfr möjligen find. <i>vanam</i>, lit. <i>vandů</i>
’vatten’ m. m.), något som utmärkt passar till läget
av såväl den danska som den svenska orten.

<h2><small>Skandinavien.</small></h2>

Plinius är den förste som omnämner
<i>Scatinauia</i> eller, som det i andra goda handskrifter
skrives, <i>Scadinauia,</i> varifrån det i en sämre
handskrift uppträdande, kanske av den strax härefter
nämnda formen <i>Scandia</i> påverkade, skrivfelet
<i>Scandinauia</i> utgår. Detta land är enligt Plinius en stor
ö i viken »Codanus» vid kimbriska halvön (d. v. s.
Jutland, se s. 62 f.). Han nämner även, men utan
närmare angivande av läget, andra öar vid namn
<i>Skandiæ.</i> Dessa uppträda även hos Ptolemaios
såsom fyra öster om kimbriska halvön belägna
<i>Skandiai,</i> av vilka den östligaste, »den egentliga <i>Skandia</i>»
är störst och de tre andra små. Samma form
ligger till grund för Jordanes <i>Scandza</i>, den stora »ö»
från vilken goterna en gång utvandrat. Den längre
namnformen uppvisar i den s. k. Fredegars
frankernas historia c. 625 varianten <i>Scat(h)anauia</i> och
i Paulus Diaconus langobardernas historia c. 775
<i>Scadanauia</i> (i andra handskrifter <i>Scadinauia</i>).
Beowulf åter har <i>Scedenig</i> (jämte <i>Scedeland</i>) och i
lapskan har Sverge eller hela Skandinavien länge
hetat <i>Skadesisuolo</i>, däri <i>suolo</i> betyder ’ö’ liksom
det nyssnämnda ags. <i>-ig</i> och det därmed identiska
urnordiska <i>-auia,</i> varav isl. <i>ey</i> och sv. <i>ö.</i>

De nu nämnda mångskiftande formerna för
ordets förra hälft tyda avgjort på att vi ha att göra
med ej mindre än tre olika stamformer, växlande
enligt bekanta urgermanska ljudlagar, nämligen
skā'ðan-, skăði'n- och skaðn- (hos de klassiska
författarna omstöpt till <i>skand-</i>); jfr got. <i>aban-, abin-,
abn-</i> o. d. Den första av dessa stamformer
föreligger, såsom av den långa vokalen framgår, i det
ur Scāthanauia utvecklade isl. Skáney, fsv. Skānø,
nu Skåne samt till sin första stavelse i de tyska
dialektorden <i>schåden</i> ’ge avkastning t. ex. av vete’
och <i>schåd</i> ’fiskrom’. Hit för jag ock i
överensstämmelse med de nyaste etymologerna (såsom Walde,
Torp, Holthausen) det mlty., mnederl. och mhty.
<i>schade</i> ’ränta’, som man förr sökt identifiera med det
bekanta ty. <i>schade</i> ’skada’. Den korta vokalen åter ha
vi troligen hos Plinius och i angelsaxiskan samt i det
nära besläktade fsv. sjönamnet <i>Skaður</i> (nu
<i>Skagern</i>) och latinets <i>scatēre</i> 'framvälla, vara ymnig’.
Av alla dessa släktingar synes framgå, att namnets
ursprungliga betydelse är ’ymnighetsön, ön av stor
bördighet’, en betydelse, som torde befinnas passa
för Skåne bättre än de förut föreslagna tolkningarna
’Skades ö, sillön, herdeön’ och nu nyligen ’skorpön’
eller ’skivön’.

<h3>Goter, gutar.</h3>

Det folk som av Plinius kallas <i>gutones,</i> av
Tacitus <i>gotones,</i> bodde enligt dessa författares
framställning — som ock av arkeologiska fynd
bekräftas — på deras tid vid Weichselmynningen. Dit
hade de emellertid, enligt egen, av Jordanes
meddelad, uppgift utvandrat från »ön Scandza», något
som enligt arkeologiska vittnesbörd måste ha ägt
rum allra senast ett halvt århundrade f. Kr. Till
en, troligen mindre, del kommo de väl icke från
fastlandet, utan såsom namnet torde ange från
Gottland, vars innevånare ännu i dag bära det mot
Plinius namnform direkt svarande namnet <i>gutar,</i> vilket
väl ock avses med det av Ptolemaios såsom namn
på en i södra Skandia boende folkstam anförda <i>goutai.</i>
Själva kallade goterna sig <i>gutþjuda,</i> d. v. s. ’folket
från <i>Gut’,</i> vilket sistnämnda ord, detsamma som det
tyska <i>guss</i> ’utgjutning’, jag är benägen att med
Lindroth anse vara det ursprungliga namnet på den
nuvarande <i>Guteån,</i> som rinner genom Gottlands älsta
huvudbygd. Denna har då efter samma älv fått namnet
<i>Gutland,</i> som sedan utsträckts till att beteckna hela ön.

Weichselgoternas huvudmassa drog omkring
150—200 e. Kr. ned till Svarta havet och kallas
sedan mitten av 200-talet vanligen <i>goter,</i> lat. <i>got(h)i.</i>
De i det gamla hemmet vid Östersjön
kvarstannande kallas sedan, såsom v. Friesen uppvisat, i fsv.
(på Rökstenen) <i>hraiþgotar,</i> isl.-fno. <i>(h)reiðgotar,</i>
d. v. s. ’hemma-goter’, egentligen 'goter i <i>redet,</i>
nästet, boet’. Härav förklaras ock, varför Snorre
i Ynglingasagan kan identifiera <i>Reiðgotaland</i> och
<i>Gotland,</i> som ju tillhör goternas urälsta hem.

<h3>Burgunder.</h3>

Såsom »en del av vandilerna» nämnas hos
Plinius <i>burgondiones.</i> Hos Ptolemaios heta de
<i>bourgountes</i> och förläggas till trakten mellan Oder och
Weichsel. Säkerligen ha de till stor del utgått
från Bornholm, vars innevånare nämnas tidigast i
angelsaxaren Wulfstans reseberättelse på 800-talet
och då med namnet <i>burgendas,</i> samma form som i
Widsith användes om burgunderna. I forntiden
kallades ön här i Norden <i>Borgundar holmr,</i> d. v. s.
holmen <i>Borgund,</i> ett ord som ännu i dag träffas
såsom ortnamn — stundom som i önamnet
sammandraget till <i>Born</i> — på flera ställen i
Skandinavien och ursprungligen betytt 'höjd, brant kulle,
terrass’. För folknamnets sammanhang med
Bornholm tala även gravfynd av bornholmsk typ, gjorda
mellan Oder och Weichsel. Utvandringen synes ha
börjat c. 200 f. Kr. och ledde så småningom till en
så gott som fullständig avfolkning av Bornholm på
300-talet e. Kr. Av denna tidiga skilsmässa från
stamförvanterna förklaras, varför burgundernas språk
hunnit bli så förtyskat som det är redan vid sitt
första framträdande på 300-talet, helst som
burgunderna redan c. 150 brutit upp från
Östersjötrakterna och tågat söder- och västerut för att
slutligen hamna i det efter dem uppkallade <i>Bourgogne</i>
och dess omgivningar<footnote>Med det ävenledes av Plinius omnämnda »mons
<i>Sævo</i>» ha vi här alls icke att skaffa, ehuruväl det förr
allmänneligen och ännu så sent som i Nordisk familjebok
1916 och hos Much 1918 identifieras med den s. k. <i>Kölen</i>
eller som den förr på Plinius auktoritet även fick heta:
<i>Seveberget.</i> Ty frånsett att »Kölen», åtminstone om
man därmed menar en Norge och Sverge skiljande
fjällrygg, överhuvud icke existerar, så har redan 1888 Erslev
framhållit, att <i>Seveberget</i> är ett lärt fabrikat från
1500-talet, som lancerats av rudbeckianerna, och lektor J. V.
Svensson har 1919 (i <i>Svenska Dagbladet</i> 8/1) gjort rätt
sannolikt, att <i>mons Sævo</i> — det är uttytt 'Sjöberget’ —
avser den baltiska landryggen, som av tyskarna
benämnes »die Seenplatte», emedan den uppbär mycket mer än
tusen sjöar.</footnote>.

<h3>Svear.</h3>

Detta namn uppträder som bekant första gången
hos Tacitus och då i formen <i>suiones,</i> varemot
Jordanes har <i>suehans</i> och Adam av Bremen (c. 1025)
<i>sueones.</i> Dessa bodde enligt Tacitus »i siälva
havet», d. v. s. i den uppländsk-åländska
skärgården. Namnet är, såsom jag flerstädes i tryck
utvecklat, ursprungligen ett adjektiviskt <i>swihones</i> med
betydelsen ’de egna, vi själva’. Samma adjektiv
ingår i <i>Svitjod</i> 'vårt eget folk’ (senare övergånget
till ortnamn), isl. <i>suiddáe</i> 'självdöd’, fhty. <i>gi-swio</i>
’besvågrad’ och har nära släktingar i got. <i>swikunþs,</i>
ags. <i>swital</i> 'självklar’ m. m.
<h3>Sidoner.</h3>

»I omedelbart sammanhang med svearna» och
norr om esterna — om vilka jag strax skall tala
— bodde enligt Tacitus <i>sit(h)ones.</i> Då nu svearna,
såsom vi hört, bodde »i själva havet», d. v. s. uti
den skärgård, som då för tiden utgjordes av en
stor del av Uppland och av Åland, bodde väl
sidonerna på Finlands södra kust, som i isl. källor
nämnes <i>(Bálagarðs) sida;</i> jfr <i>Sideby</i> socken i södra
Österbotten och sida i betydelsen ’kust’ i isl.
litteratur och svenska ortnamn. Att finnarna vid sitt
framträngande till Finlands kust, vilket enligt nyaste
forskningar ägde rum allra senast vid tiden för Kristi
födelse, där träffade ett germanskt folk har senast
uppvisats av Wiklund, och att detta folk var en
utgrening av svearna framgår väl av Tacitus
ord, att sithonerna, »i allt övrigt lika svearna,
skilja sig från dem blott därigenom att en kvinna
härskar», en som bekant mycket omdebatterad
och svårtydd utsago. Men om vi, övergivande
denna gängse översättning, återge det dunkla
uttrycket »femina dominatur» helt enkelt med
»kvinnan dominerar», så finna vi kanske i dessa
ord ett visserligen något överdrivet uttryck för
Tacitus häpnad över den i hög grad gynnade
ställning, som kvinnan intog enligt gammal
svearätt, särskilt sådan den framträder i den för
Finland i historisk tid gällande Hälsingelagen, i
jämförelse med förhållandet i götarätten och den
senare svenska rikslagstiftningen. Och det är
ingenting som hindrar oss att anta, att denna motsats
förefanns redan på Tacitus tid, och att kvinnans
emancipation då var allra längst framskriden i
Finland.

<h3>Finnar och skridfinnar (lappar).</h3>

Öster om Östersjön bodde enligt Tacitus <i>fenni,</i>
varmed sannolikt måste avses finnarna, ehuruväl
hans skildring av folket snarare synes passa på
lapparna. <i>Finnas</i> i Widsith äro väl ock finnar. Med
Ptolemaios <i>Phinnoi,</i> som förläggas norrut i Skandia,
måste däremot menas lapparna, som ju i Beowulf
och ännu i dag i Norge bära <i>finn</i>-namnet. Annars
kallas dessa hos Prokopios <i>skrithiphinoi,</i> hos
Jordanes <i>screrefennæ</i>, i Widsith <i>scridefinnas</i> och hos
Adam av Bremen <i>scritefini,</i> d. v. s. skrid- eller
glidfinnar (jfr <i>skridsko</i>), så benämnda på grund av
deras färdande på skidor.

Folknamnet <i>finnar</i> torde vara en bildning till
ortnamnet <i>Finland,</i> som icke kan vara byggt på
folknamnet, emedan det i så fall borde i
fornspråket heta icke <i>Fin</i>land, utan <i>Finnaland,</i> såsom
Lappmarken också verkligen benämnes i Beowulf; utan
landets namn (ursprungligen avseende blott
»Egentliga Finland», landskapet längst i sydväst) torde
såsom Lindroth och Wiklund antaga, innehålla ett
gammalt terrängnamn, som förmodligen också
föreligger i tyskans bergnamn <i>Finne</i> och skogsnamn
<i>Vin</i> m. m. samt i det keltiska <i>penn</i> ’topp’, dit
<i>Penninska</i> alperna i Schweiz och <i>Penninska</i> kedjan i
England höra. I så fall har emellertid säkerligen
folknamnet <i>finne</i> tidigt sammanblandats med ett
annat likalydande ord, hörande till verbet <i>finna</i> och
ursprungligen betydande ’uppsökare, hittare’. Det
är tvivelsutan detta ord som användes dels, såsom
vi sett, om de nomadiserande lapparna, dels om
den rörliga jägare- och fiskarebefolkning, som på
sina håll ännu långt ned i tiden stod väsentligen
på samlarens och flyttarens ståndpunkt, t. ex. väl
de av Jordanes nämnda <i>finni</i> i södra Norge, vilka
han dock på grund av förväxling beskriver snarast
som lappar; dels äntligen användes det som
mansnamn i formerna <i>Finn</i> och <i>Finne,</i> detta redan så
tidigt att vi i en urnordisk inskrift från 500-talet
träffa det därtill bildade kvinnonamnet <i>Finno</i> (det
senare <i>Finna</i>). Från dels dessa personnamn, dels
samma ord i den ursprungliga betydelsen ’jägare,
fiskare o. d.’ (v. Friesen översätter det med
’spårjägare’) förskriva sig de många sydskandinaviska
ortnamnen på <i>Finn-,</i> icke som man förr trott från
folknamnet. Suomi-finnar spåras nämligen icke
längre söderut än vid Finnerödja i nordligaste
Västergötland och i Kristiania-trakten, men dessa äro
samtliga sent invandrade från Finland, nämligen
först på 1500- och 1600-talen.

<h3>Ester.</h3>

Tacitus <i>Æstii,</i> Jordanes <i>Æsti</i> bo likaledes på
östra sidan av Östersjön, där de enligt Tacitus
bl. a. samla bärnsten och enligt Jordanes intaga en
»synnerligen lång kuststräcka» från och med
Weichselmynningen. De bebodde alltså åtminstone de
bärnstensrika kusterna av Ostpreussen och västra
Kurland, till vilka trakter även den redan i det
föregående nämnde resenären Wulfstan på 800-talet
förlägger <i>Estland,</i> som enligt honom är »ofantligt
stort». Det är därför möjligt, ja sannolikt, att
ester redan då bodde ända så långt norrut som i
det nuvarande Estland, till vilket ju senare namnet
inskränkts. Folknamnet, som i isl. uppträder som
<i>eistr,</i> utgår från landets namn, vars härledning är
oviss. Möjligen är, såsom österrikaren v.
Grienberger föreslagit, <i>eist</i> i <i>Eistland</i> en bildning till det
fnord. <i>eið</i> ’ed, stycke land mellan två vatten’ på
samma sätt som <i>Tjust</i> — varom i det följande —
till fsv. <i>þiuþ</i> ’folk’, om nu denna sednare härledning
är riktig. Det »ed» som här skulle vara i fråga,
vore då, såsom Wiklund föreslagit, bärnstenens
huvudort Samland, beläget mellan Frische och
Kurische haff.

I alla händelser är ordet rimligtvis av nordiskt
ursprung. Ty, såsom särskilt de av den tyske
forskaren Blume framdragna arkeologiska
omständigheterna avgjort tyda på, forntidens ester —
vilkas namn senare överförts på den finsk-ugriska
stam, som nu råder i Estland — voro troligen de
nämnda kusternas germanska (och väl närmast
skandinaviska) befolkning, utvandrare som
inblandats i de där redan förut boende preussarna,
litauerna och letterna. Till största delen voro väl dessa
utvandrare svenskar, ty att dessa hade skattland
därborta veta vi, såsom särskilt Schück framhållit,
av Ynglingatals uppgifter om Yngvar och
Braut-Anund samt av Ansgarius levernesbeskrivning. Ja
ännu Adam av Bremen uppger, att Kurland lydde
under svenskarna.

<h2><small>Rugier, ryger</small>.</h2>

<i>Rugii</i> nämnas av Tacitus såsom goternas
grannar närmast Östersjön, och enligt Jordanes bodde
<i>[h]ulmerugi,</i> d. v. s. holmrugier ’ö-rugier’ vid
Weichselmynningen redan då goterna kommo dit,
åtskilligt före Kr. födelse. Omkring år 350 tåga de
söderut, och efter skiftande öden återupprätta de
på 400-talet i Neder-Österrike sitt rike: <i>Rugiland</i>
’råglandet’, varav folknamnet redan tidigare bildats.
Sedan detta rike snart störtats, förena de sig med
östgoterna och försvinna ur historien i och med
dessas undergång i Italien.

Samma namn råka vi nu emellertid också i
södra Norge, där det nuvarande <i>Ryfylke</i> ännu
vittnar därom. <i>Rugi</i> nämnas här av Jordanes, och
den fornvästnordiska litteraturen talar ju om <i>ryger</i>
i det efter dem uppkallade <i>Rogaland. Holmryger</i>
åter omtalas av den norske skalden Torbjörn
Hornklofe på 800-talet. Om Widsiths dativformer
<i>rugum</i> och <i>Holmrycum</i> (fel för <i>-rygum</i>) avse det
norska eller det kontinentala folket, är ovisst.

De norska rygerna antas av M. Olsen och
Hoops vara kolonister från Weichselmynningen, men
det omvända förhållandet synes mig liksom Kossinna
och Almgren vara mera sannoligt, såvida man icke
vill, såsom Much föreslagit, anta att båda folken
kommit från ett tredje håll. Det är sålunda ovisst,
var vi ha att söka det ursprungliga ’Råglandet’.
Men i alla händelser har arkeologien uppvisat
likheter mellan rugiernas kultur i Pommern, där de
en tid vistades, och rygernas i Norge. Om namnet
på ön <i>Rügen,</i> där enligt arkeologerna samma
kultur föreligger, har sitt namn efter rugierna eller är
av slaviskt ursprung är, såsom Almgren framhållit,
ännu en öppen fråga.

<h3>Liver, ljunar.</h3>

Rugiernas grannar, ovisst på vilken sida om
Weichsel, voro enligt Tacitus <i>lemonii,</i> som väl är
felskrivning för <i>leiuonii.</i> Bodde de mellan Weichsel
och esterna, så har namnet med tiden förskjutits
norrut, liksom efter vad vi sett fallet varit med
esternas. Ty namnet stämmer med
medeltidslatinets <i>livones</i> (i <i>Livonia</i>), d. v. s. liverna, som nu
finnas blott i nordöstra Kurland, men förr bott även
i Livland.

Samma folk är rimligtvis de av Ptolemaios
nämnda <i>leuōnoi,</i> väl felaktigt för <i>leiuōnoi</i> eller
<i>liuōnoi,</i> som av honom förläggas till mitten av Skandia.
De ursprungliga liverna voro i så fall liksom esterna
utvandrare från Sverge och ha liksom de senare
med tiden fått sitt namn överfört på ett
finsk-ugriskt folk. Var i Sverge de en gång bott, är på
grund av Ptolemaios svävande uppgift ej så lätt
att bestämma. Men om man med Karsten anser,
att <i>leiuonii</i> sammanhänger med lat. <i>levis</i> och grek.
<i>leios</i> (av ett <i>lēivos</i>) ’slät’, så översätter jag landets
namn — i motsats till Karsten, som tolkar Livland
som sumpmark, ’kustland’ — med ’slättland’ och
folkets med ’slättbor’, och jag anser, att man då
med skäl kan tänka på att förlägga folkets
ursprungliga hemvist till den stora och bördiga
centralsvenska Östgötaslätten (från Mjölby österut), där
vi redan från 1200-talet känna till en stor by vid
namn <i>Ljuna</i> (fsv. dativ <i>Liunum</i>) i närheten av
Mjölby järnvägsstation. Med detta ortnamn har
jag och ungefär samtidigt Lindroth sammanställt ej
blott folknamnet hos Ptolemaios — som Lindroth
dock tyder på helt annat sätt än jag — utan även
Widsiths <i>léonas</i> samt de tidigast i Ynglingatal
nämnda <i>liónar,</i> som man plägar översätta med
’män’, men som troligen, såsom redan Schück
antagit, varit ett folknamn, vilket passar bäst till
uppgiften, att de voro Vanlandes motståndare.
Emellertid tror jag icke som Lindroth, att därmed avses
de östgötska <i>liunarna,</i> utan fastmera såsom Svensson
gissat <i>liverna</i> (<i>livones</i>), eftersom Vanlandes
krigståg enligt Snorre gingo österut. Dessutom vågar
jag framkasta den förmodan, att vi ha det till
grund för folknamnet liggande <i>liun</i> i det ävenledes
på den bördiga östgötaslätten belägna <i>Linköpings</i>
namn (forngutniskt <i>Leoncopungr,</i> fsv. <i>Lyunkøpunger</i>
o. d.), som i så fall betyder 'slättköping’ och icke
såsom hittills (och ännu av Wessén 1921) i strid
med (åtminstone de närvarande) naturförhållandena
antagits 'ljungköping’. Och vidare förmodar jag att
en vid sidan av <i>liunar</i> (av <i>*līwun-</i>) stående yngre
bildning <i>liungar</i> (av <i>*līwung-,</i> jfr folkungar o. d.)
möjligen ligger till grund för det fsv. namnet på
det allmänna östgötatinget, <i>lionga þing,</i> där man
helt naturligt väntar sig ett folknamn i genitiv
liksom t. ex. i det västgötska »allra <i>gøta</i> þing»,
liksom ock för Linköpings i ett latinskt dokument c.
1120 anträffade namnform <i>Liunga kaupinga.</i>

<h2><small>Angler.</small></h2>

Detta folk nämnes tidigast hos Tacitus, som
förlägger <i>anglii</i> norr om Elbe. Tydligen har deras
egentliga hem varit, såsom Beda c. 700 uppger,
<i>Angel,</i> d. v. s. trakten mellan Flensborg och
Slesvig, och av ortnamnet är uppenbarligen folknamnet
att härleda. Om <i>Angel</i> här betyder ’krok, krök’,
syftande på halvöns kustlinje, eller ’bukt, smal vik’,
syftande på Slien, är ovisst.

<h2><small>Silinger.</small></h2>

De först hos Ptolemaios nämnda <i>silingai</i>
uppdyka tidigast vid Oder och följa sedan med sina
grannar och vänner vandilierna åtminstone till det
efter dessa uppkallade Andalusien och kallas i
Spanien »vandaler med tillnamnet silinger». Före
sitt uppbrott hade de dock hunnit ge namn åt
<i>Schlesien</i> (slaviskt <i>slezĭ</i> av <i>siling</i> såsom <i>kūnezĭ</i> av
<i>kuning</i> ’konung’ o. d.

Deras nära förbindelse med vandalerna visar
väl, att även silingerna ytterst härstamma från
Danmark och då helt visst från Själland. Namnet
<i>silinger</i> är nämligen, såsom Kossinna och jag hävdat,
rimligtvis bildat till Själlands fornnordiska
namnform <i>Selund</i> (tidigast hos Guttorm Sindre c.
955)<footnote><i>Silund</i> hos Sigvat c. 1036 är väl påverkat av folknamnet.</footnote> eller <i>Seland</i> (först hos Adam av Bremen c. 1025)
såsom t. ex. de av Sahlgren framdragna fsv. <i>villing</i>
(av <i>*vidhling</i>) till <i>Vidhund, gurung</i> till <i>Gurand</i> o. d.;
jfr ock ortnamn som fsv. <i>Weringia</i> jämte — hos
Saxo — <i>Verundia</i> ’Värend’, <i>Trälinge</i> för <i>Trälunda</i>
o. d. Härmed stämmer, att enligt arkeologiens
vittnesbörd, såsom särskilt Almgren betonat, Själland i
rikaste mått bjuder på samma slags kulturfynd som
silingernas boplatser.

Vad den mycket omtvistade etymologien av
<i>Selund</i> beträffar, vågar jag föreslå att fatta
<i>sel-</i> som identiskt med det fornslaviska <i>selo</i> ’by’ och
således nära besläktat med <i>sal</i> ’rum’, förr även
’hus, bostad’. Då nu den särskilt i önamn vanliga
ändelsen <i>-und</i> betecknar rik tillgång på något (t. ex.
isl. <i>Eikund</i> ’den ek-rika ön’ o. d.), så får <i>Selund</i> den
som mig synes tilltalande betydelsen ’den
bostads-rika ön’.

<h3>Haidiner och finnhaider.</h3>

<i>Chaideinoi</i> ’hedbor’ omnämnas av Ptolemaios
såsom boende i västra Skandia. Detta folk har
hittills vanligen identifierats med de fno. <i>heinir,</i>
Widsiths <i>hǽðnas,</i> d. v. s. innevånarna i <i>Heiðmǫrk,</i>
det nuvarande <i>Hedemarken</i> vid Mjösen. Att detta
är orimligt, emedan alla Ptolemaios uppgifter röra
de östligare delarna av Skandinavien, har nyligen
uppvisats av Svensson. Men hans eget förslag, att
här är fråga om det folk i Dalarna, som givit namn
åt fsv. <i>Henamora,</i> senare såsom nu <i>Hedemora,</i>
tilltalar mig ej. I stället vill jag identifiera dem med
de av Jordanes såsom boende i södra Sverge
nämnda <i>finnaithæ</i> (för <i>-haithæ</i>), som tydligen äro
folket i vad som älst hette <i>Finnheden</i> (omnämnt
redan i en runskrift från 1000-talet som <i>finhithi</i>),
nu <i>Finnveden,</i> d. v. s. Östbo, Västbo och Sunnerbo
till stor del av hedar och sandmoar bestående
härader i västra Småland. De av Adam av Bremen
c. 1025 omnämnda <i>finnedi</i> (för <i>-hedi</i>) uppges
däremot bo mellan Sverge och Norge, vadan de väl
äro identiska med de av Jordanes nämnda <i>finni</i>
i södra Norge. Jfr för övrigt artikeln <i>finnar</i> i det
föregående.

<h3>Eruler.</h3>

<i>Eruli,</i> först senare och sämre skrivet <i>heruli,</i>
nämnas av »Scriptores historiæ augustæ» såsom
sjörövare i Arkipelagen år 267 och i Gallien år 286.
På 300- och 400-talen förekomma uppgifter om att
deras ursprungliga hemvist legat »längst bort (i
oceanen)», Redan före 300 måste väl sålunda ha
inträffat vad Jordanes berättar, nämligen att de
fördrivits från sitt gamla hem av de från Sverge
kommande danerna. År 512 har enligt Prokopios
en del av erulerna från Ungern, där de bildat ett
rike, efter dettas störtande begivit sig hem till
Norden, varvid de vandrat genom Danmark och sedan
seglat vidare samt slutligen slagit sig ned bredvid
gautarna, således förmodligen i Blekinge och
Värend, varav man velat förklara mycket av
Värendsbornas (virdarnas) från andra sydsvenskars
avvikande seder.

Erulerna ha således väl, såsom v. Friesen visat,
ursprungligen bott i Sønderjylland och på Fyn
samt väl även på Själland och i Skåne. Härmed
stämmer, att ordet <i>erila<sc>r</sc></i> ’erul’ träffas i
runinskrifter omkring år 400 i Skåne och på Fyn (först
mycket senare även i Värmland och Norge).
Förmodligen är detta väsentligen samma ord som jarl
(fsax. <i>erl,</i> ags. <i>eorl)</i> ’förnäm man’, och troligen
sammanhänger detta, såsom Nordenstreng
föreslagit, med isl. <i>iara</i> ’strid’. Det betyder i så fall
ursprungligen — liksom i angelsaxiskan — ’krigare,
soldat’.

<h3>Jutar.</h3>

<i>Eucii,</i> d. v. s. <i>eutii,</i> som tidigast nämnas i ett
brev av den frankiske konung Theudebert år 534,
anges där såsom varande grannar till saxarna, och
Venantius Fortunatus c. 550 placerar dem mellan
daner och saxar. I angelsaxiskan uppträder ordet
dels som <i>ýte</i> (t. ex. i Widsith), dels som <i>éotas</i>
(t. ex. hos Alfred den store) eller latiniserat <i>iuti</i>
(t. ex. hos Beda c. 700), en klyvning som beror på
en ursprunglig böjning <i>ýtir,</i> gen. <i>ióta</i> (jfr isl. <i>rygir,</i>
men <i>Roga</i>-land o. d.) och i isl. givit upphov till
två olika ord: <i>ýtar</i> ’män’ och <i>iótar</i> ’jutar’.

Namnet tillkommer troligtvis ursprungligen en
anglofrisisk stam, som utvandrat till England år 428,
varefter daner ryckt in på dess gamla boplatser
och övertagit namnet; jfr utvecklingen av de i det
föregående behandlade namnen <i>ester</i> och <i>liver.</i> Det
utgår från ortnamnet <i>Jutland,</i> som jag för
längesedan tolkat som ’vattenlandet’ och sammanställt med
de svenska sjönamnen <i>Juten, Jutern</i> och <i>Juttern</i> (jfr
ock det besläktade litauiska flodnamnet <i>Audra,</i>
varav den tyska formen <i>Oder</i>). <i>Jutland</i> är alltså en
fullkomlig parallell till det nederländska <i>Zeeland.</i>

<h3>Daner.</h3>

Tidigast nämnas hos Jordanes <i>dani</i> och strax
därefter hos Prokopios <i>danoi.</i> I Beowulf heta de
<i>dene</i> och i fsv. <i>danir</i> eller <i>dænir.</i> Namnet utgår
från ortnamnet <i>Dania,</i> tidigast anträffat hos den s. k.
Ravenna-geografen i slutet av 600-talet. Senare
sammansättes detta med mark ’gränsskog’ och får
så formen <i>Danimarca,</i> hos Alfred den store
<i>Denemearc,</i> i iriska källor från 900-talet <i>Danmargg,</i> på
Jællinge-stenarna från 900-talet <i>Tanmaurk,</i> d. v. s.
<i>Danmǫrk.</i> Namnet <i>Danmark,</i> som för övrigt råkas
på en mängd håll både i Sverge och Norge och
därför omöjligen kan överallt vara lån från danska
rikets namn, kan ej vara bildat av folknamnet
<i>daner,</i> emedan dess älsta form i så fall måste heta
ej <i>Dani-</i> utan <i>Dana-mark. Dan-</i> av <i>Dani-</i> måste
i stället, såsom jag för längesedan påpekat, vara
en terrängbeteckning. Man kan då tänka antingen
på en av mig föreslagen nordisk motsvarighet till
fsax. <i>denni</i> (ty. <i>tenne</i>), äldre <i>danea</i> ’fast mark,
öppen plats o. d.’, i vilket fall vi ha
betydelseparalleller i sv. <i>Vallskog, Flathult,</i> no. <i>Flatmark</i> m. m.,
eller kanske snarare med Much, v. Friesen och
Wadstein på en motsvarighet till lågty. <i>dane</i> ’sankt
lågland’, engl. <i>den</i> ’däld’ m. m., vilket senare
förslag passar bra till läget av åtskilliga av de många
orter som i Sverge bära namn på <i>Dan-,</i> t. ex.
<i>Danderyd</i> (förr <i>Danar-ör</i>), <i>Dannemora, Dannkumla</i> m. fl.

Denna rika förekomst av namn på <i>Dan-</i> i
Sverge, men icke i Danmark, talar i sin mån för
riktigheten av Jordanes uppgift, att danerna voro
av svensk rot. Ty så måste väl hans ord »ex
ipsorum stirpe» uppfattas, i det att man låter
»ipsorum», d. v. s. ’deras egen’, syfta på de näst förut
nämnda <i>suetidi</i> (väl fel för <i>suetiudi</i>), d. v. s. Svitjod
’sveafolket, uppsvearna’, icke — såsom man ock
föreslagit — på de längre bort nämnda »Scandzæ
cultores», d. v. s, 'Skandinaviens innevånare’. Var
i Uppsverge deras urhem varit beläget är
emellertid ovisst. Redan före 300 ha de begivit sig söderut,
eftersom de, såsom vi hört, ju vid den tiden ha
undanträngt erulerna och tagit i besittning såväl
Skåne som öarna, varefter de på 400-talet även
efterträdde jutarna på Jutland. I alla händelser
befunno de sig på de danska öarna åtminstone år
512, då ju enligt Prokopios de hemvandrande
erulerna måste tåga genom danernas stammar, innan
de nådde havet för att på detta bege sig till
gautarnas grannskap.

De <i>daukiones,</i> som Ptolemaios nämner som
boende i södra Skandia, kunna av språkliga skäl
ej, såsom dock ofta antagits, ha något med danerna
att skaffa.

<h3>Tjuster.</h3>

Att Jordanes theustes avser folket i <i>Tjust</i>
härad (fsv. <i>þiust</i>), är sedan länge allmänt antaget.
Ortnamnet — varifrån folknamnet utgår — är
antingen en bildning till <i>þiuþ</i> ’folk’ (jfr <i>Est-land</i> i det
föregående) eller möjligen, såsom v. Friesen
föreslagit, samma ord som isl. <i>þióstr</i> 'våldsamhet’,
syftande på ett i huvudbygden befintligt vattenfall.

<h3>Liuthider.</h3>

<i>Liothida</i> nämnas av Jordanes såsom »boende å
bördigt slättland», helt visst Skåne, såsom ock alla
hittills antagit. Såvida man icke vill med v. Friesen
här antaga ett grovt skrivfel för fda.
Lyuthgudh-(hæreth), det nuvarande <i>Luggude</i> härad i norra
Skåne, så måste man, såsom ock allmänt skett,
med Läffler sammanställa ordet, vilket bör
regelbundet utveckla sig till fda. <i>lydd-,</i> med
<i>Lödde</i>köpinge (förr <i>Lydde</i>-) vid <i>Lödde å</i> nära Lund.
Folknamnet — bildat som <i>virdar</i> m. fl. — utgår då
från åns namn, som förr även skrevs <i>Lyde-å</i> och
säkerligen älst hetat <i>Liudha,</i> liksom fallet i fsv. tid
var med den vid Lödöse i Götaälv utmynnande å,
som nu nämnes Gårdaån. En nära släkting är då
det no. älvnamnet <i>(H)lióð,</i> ursprungligen 'böljan'.

<h3>Bergier.</h3>

<i>Bergio</i> hos Jordanes avser utan tvivel, såsom
Svensson påvisat, befolkningen i det fda. <i>Biærghæ,</i>
nu <i>Bjäre</i> härad i nordligaste Skåne på Hallandsås.
De äro sålunda 'bergsbor'.
<h3>Haller.</h3>

Jordanes <i>hallin</i> är, såsom jag för längesedan
påpekat, helt säkert namn på befolkningen i
mellersta <i>Halland,</i> så benämnt efter de särskilt i
trakten kring Varberg så starkt framträdande
»hallarna», berghällarna. Möjligen höra de av
Ptolemaios på Jutland placerade <i>chaloi</i> rätteligen hit.

<h3>Ferver.</h3>

Jordanes <i>fervir</i> åter äro, såsom Läffler för
längesedan funnit, nordhallänningarna i det
nuvarande <i>Fjäre</i> härad kring Kungsbacka. Folknamnet
är som så ofta bildat till ortnamnet, det
fornnordiska <i>fiara</i> ’havsstrand’, som, efter vad dess i
urnordisk tid till lappskan lånade form <i>fiervva</i> visar,
älst och, såsom av <i>fervir</i> framgår, ännu på
Jordanes tid ljöd <i>ferwo.</i>

<h3>Götar.</h3>

Prokopios nämner <i>gautoi</i> såsom en »folkrik
stam i Thule». Jordanes däremot talar om
<i>gaut(h)igoth[æ]</i> skrivit med samma förkortning som
det nedan nämnda <i>Vagoth[æ]</i> — som tydligen
liksom de fyra föregående folken förläggas till
Sverges västkust. De äro sålunda naturligtvis
västgötarna, isl. <i>gautar,</i> Widsiths och Beowulfs <i>géatas,</i>
vilka fått sitt namn av <i>Gautland,</i> d. v. s. troligen
landet vid <i>Gautelfr</i> ’forsälven’, det gamla namnet
på Götaälv. Tillägget <i>-goth[æ]</i> innebär möjligen,
att Jordanes ansåg gautarna liksom de av honom
ävenledes såsom svenska stammar nämnda
<i>ostrogothæ</i> (se nästa artikel) och de till sitt läge så
omtvistade <i>vagoth[æ]</i> vara underavdelningar av
goterna, som han ju visste hava utvandrat från
Skandia.

<h3>Östgötar.</h3>

<i>Ostrogothæ</i> bo enligt Jordanes »bortom
<i>gaut(h)igoth[æ]».</i> Vanligen antas namnet syfta på
Östergötlands innevånare. Men då Jordanes, frånsett
uppgiften om theustes, uteslutande håller sig till
Skandinaviens västkust, finner jag detta oantagligt.
Jag förmodar i stället, att det här är fråga om de
längst borta vid Vättern boende götarna, vilka helt
naturligt i motsats till de vid Götaälv boende
västliga götarna måste ha kallats »östgötar». Det är,
efter vad arkeologerna uppvisat, dessa som
väsentligen koloniserat Östergötland, begynnande vid östra
Vätterstranden, vilken är landskapets älsta bygd,
och som efter min mening, sedan de undanträngt
ljunarna, om vilka jag i det föregående talat, givit
sitt namn åt hela landskapets befolkning och
medelbart även åt själva landskapet.

<h3>Ranrikier.</h3>

Jordanes <i>ragnaricii,</i> däri <i>agn</i> torde beteckna
nasalerat a+n, avser tydligen, såsom ock alla
forskare antagit, innevånarna i det fno. <i>Ranriki,</i>
d. v. s. Bohuslän, speciellt norr om Uddevalla.
Detta ortnamn har hittills av de allra flesta
skrivits <i>Ránriki,</i> vilket lett till att man för att förlika
denna form med Jordanes <i>ragna-</i> ansett detta vara
fel för <i>rahna-,</i> som ju dock gåve yngre <i>rān-.</i> Men
då nu det fno. namnet på Ranrikes folk, <i>renir,</i> vid sitt
uppträdande i fornnordisk skaldediktning visar sig
enligt för denna gällande metriska regler ha kort
vokal, så måste man även i <i>Ranriki</i> ha att göra
med kort <i>a.</i> Det däri ingående <i>ran</i> synes då
lämpligen kunna identifieras med det mhty. <i>ran</i> ’lång
och smal’, vartill vi ha nordiska släktingar i no.
dial. <i>ranen</i> ’lång och mager’, <i>rane</i> ’stång, lång
räkel’ och sv. dial. <i>rana</i> ’skjuta upp i vädret’ m. m.

<h3>Raumarikier.</h3>

Jordanes <i>raumariciæ</i> motsvara uppenbarligen,
såsom ock allmänt antas, nutidens <i>romerikingar,</i>
fno. <i>raumar</i> i <i>Raumariki,</i> som innehåller genitiven
av folknamnet. Detta åter är bildat till <i>Raumelfr,</i>
det gamla namnet på Glommens nedersta lopp,
liksom <i>gautar</i> till <i>Gautelfr</i> (se artikeln <i>Götar</i> i det
föregående.) En utgrening av raumarna voro väl
de <i>haðuraumar,</i> om vilka se artikeln <i>Hadar</i> i det
följande.

<h3>Granier.</h3>

Jordanes <i>gra(n)nii</i> antas allmänneligen och väl
med rätta vara de fno. <i>grenir,</i> innevånarna i
<i>Grenland</i> och <i>Grenmarr,</i> d. v. s. sydligaste Telemarken
och kusten därutanför.

<h3>Agandier.</h3>

Jordanes <i>aganziæ</i> (i andra handskrifter <i>Augandzi</i>),
med <i>z</i> för <i>di</i> såsom i <i>burgunzones</i> m. m., utgår väl
från ett ortnamn <i>Agand,</i> bildat som fsv. <i>Värand</i>
’Värend’, <i>Koland</i> ’Kullings härad’, fda. <i>Seland</i>
’Sjælland’ m. m. Men liksom vid sidan av <i>Värand</i> stod
ett folknamn <i>virdhar,</i> så har man vid sidan av
<i>Agand</i> ett folknamn <i>egðir,</i> genitiv <i>agða</i> (i
Agðasysla), vartill sedan en nom. <i>agðir,</i> som med
utträngande av <i>Agand</i> övergick till att beteckna
egdernas land; jfr hurusom <i>Baiern, Sachsen, Närke</i> m.fl.
ortnamn ursprungligen äro folknamn.

Det till grund liggande <i>ag,</i> som bl. a. ingår i
fsv. <i>aghborre</i> ’aborre’, betyder ’spets’ (jfr
släktingarna <i>egg</i> och <i>ax</i>), vadan <i>Agand</i> väl betytt ’det
udd-rika landet’ — liksom t. ex. <i>Koland</i> betyder
’det kol-rika’ — ett lämpligt namn för Norges
sydspets med dess många uddar.

<h2><small>Raumer.</small></h2>

Jordanes <i>ran(n)ii</i> är väl, såsom S. Bugge
antagit, felskrivet för <i>raumi,</i> d. v. s. det folk som
senare kallades <i>raumdøler</i> i Romsdalen.

<h2><small>Háleyger.</small></h2>

Att det hos Jordanes förekommande underliga,
till norra sidan av Skandia förlagda folknamnet
<i>adogit</i> måste vara en felform, råder sedan länge
full enighet om, ehuru efter min och de flestas
mening ingen tillfredsställande tolkning av formen
hittills givits. Om Jordanes fått denna sin uppgift
liksom så många andra från den av honom ofta
citerade författaren Ablabius, och om denne för
övrigt okände författare är, såsom man förmodat,
samme man som en c. 400 levande grekisk talare
med namnet Ablabios, så antar jag, att i det
grekiska originalet stått ΛAOΓIP (d. v. s. <i>Laogir</i>),
vilket fellästs som AΔOΓIT (d. v. s. <i>adogit</i>).
Dessa <i>laogir</i> eller i germansk form <i>laugir</i> måste ha
åtminstone delvis bott långt norr om polcirkeln,
eftersom Jordanes uppger, att hos dem förekommit
om sommaren 40 dygns oavbruten dag och om
vintern 40 dygns oavbruten natt. I denna uppgift är
väl dock 40 fel för 14, som Adam av Bremen
uppger för »Halagland», d. v. s. det fno.
<i>Hálogaland</i> (nu <i>Helgeland,</i> södra delen av Nordlands amt,
men förr hela detta och en del av Tromsö amt), för
vilken trakt sistnämnda uppgift passar utmärkt. Hit
ha vi helt säkert, såsom man ock för längesedan
gissat, att förlägga här ifrågavarande folk, som i
fno. källor ju heter <i>háleygir,</i> gen. <i>háloga</i> (senare
<i>háleygia,</i> jfr <i>rygir,</i> gen. <i>roga,</i> senare <i>rygia</i>). Denna
namnform återgår på ett äldre <i>hauha-laugi<sc>r</sc>,</i> vilket
jag med H. Koht tolkar som de ’höga (d. v. s.
resliga) laugerna’ och anser syfta på att
innevånarna i dessa trakter voro, såsom än i dag är
fallet, bland de allra resligaste norrmännen.

Det ursprungligare folknamnet <i>lauger</i>
återfinnes tvivelsutan, såsom Koht och jag oberoende av
varandra funnit, i det <i>-laugr</i> som ingår i så många
fno. mansnamn, särskilt inom de från Halogaland
stammande Lade-jarlarnas ätt, t. ex. <i>Guðlaugr,</i>
<i>Gýlaugr, Herlaugr;</i> jfr andra folknamns användning
såsom slutled i mansnamn, t. ex. <i>Algautr,</i>
<i>Eyvendill, Hagbarðr, Halfdanr</i> o. d. Vidare är namnet
rimligtvis nära besläktat, om icke rentav identiskt
med det folknamn som hos Strabon skrives <i>louioi</i>
(för <i>lougioi</i>), hos Tacitus <i>lygii</i>, hos Ptolemaios
<i>loug(i)oi</i> och betecknar ett grannfolk till silinger och
vandilier. Då nu dessa båda folk efter all
sannolikhet stamma från Skandinavien, så frestas man
starkt att anta detsamma även för lugierna.

<h3>Trönder.</h3>

<i>Þrowendas</i> i Widsith avser naturligtvis folket,
fno. þrǿndr (nu trönder), i Trondhjemstrakten, fno.
<i>Þróndheimr</i> ’den frodiga bygden’, så kallad på
grund av sin bördighet. <i>Þrónd-</i> (av <i>*thrōwund-</i>)
är samma ord som isl. <i>þróndr</i> ’gödd galt’
(egentligen ’den frodige’), ett gammalt particip till þróask
’frodas’, bildat som <i>bonde</i> till <i>bo</i> (jfr pl. <i>bönder</i>
liksom <i>trönder</i>).

<h3>Hadar.</h3>

Widsiths och Beowulfs <i>heaðoréamas,</i> som i
samtidig nordisk form skulle heta <i>haðuraumar</i>
’stridsraumar’, förlägger jag till det fno. <i>Haðafylki</i>
eller <i>Haðaland,</i> trakten runt omkring Randsfjorden
och Tyrifjorden, omedelbart gränsande till
Romerike. I nämnda landskapsnamn ingår genitiven av
det fno. folknamnet <i>haðar,</i> som jag antar vara en
kortform av <i>haðuraumar,</i> bildad såsom ags.
<i>wederas</i> av <i>wedergéatas, hréðas</i> av <i>hréðgotan</i> o. d. Jfr
artikeln <i>Raumarikier</i> i det föregående.
<h3>Vikingar.</h3>

Widsiths <i>wicingas,</i> som nämnas i sammanhang
med andra nordiska stammar, är väl befolkningen
i <i>Viken,</i> varmed tidigast avsågs Kristianiafjordens
båda stränder, men som senare begränsades till
östra kusten, speciellt norra Bohuslän. Som Viken
var ett beryktat sjörövarnäste fick ordet <i>viking</i>
tidigt betydelsen ’pirat’, varefter det som folknamn
ersattes av <i>vikverjar.</i>

<h3>Hälsingar.</h3>

Widsiths <i>hælsingas</i> äro förmodligen de
<i>hälsingar,</i> som givit namn åt Helsingör och
Hälsingborg och sålunda bott vid den trånga passagen,
»halsen», i Öresund. Möjligen är detta den »flod»
<i>Chalousos</i> som nämnes av Ptolemaios, men oriktigt
av honom placeras mellan Elbe och Oder. Om
möjligen de av Ptolemaios på Jutland placerade <i>chaloi</i>
höra hit — jfr dock i det förgående under <i>Haller</i>
— så ha vi väl att göra med ett kortnamn (eller
felskrivning) för <i>chalousoi.</i>

De huvudsakliga källorna för vår kunskap om
Nordens älsta folk- och ortnamn äro före
vikingatiden, med vars inträde (c. 800) jag här gjort halt,
följande:

Eforos på grekiska c. 350 f. Kr. skrivna
världshistoria, nu förlorad, men i utdrag citerad av
Strabon m. fl.

Pytheas ävenledes på grekiska avfattade
beskrivning på den resa, han c. 330 f. Kr. företog till
höga Norden. Även detta arbete är förlorat, men
citeras eller refereras av Strabon, Mela, Plinius
m. fl.

Polybios c. 150 f. Kr. på grekiska författade
historia.

Cæsars år 51 före Kr. författade redogörelse för
det galliska kriget.

Livius omkring Kr. f. författade romerska
historia.

Strabons troligen samtidigt utarbetade sjunde
bok av hans stora på grekiska författade geografi.

Velleius Paterculus år 29 e. Kr. avslutade
romerska historia.

Pomponius Melas på 40-talet e. Kr. författade
geografiska arbete.

Plinius den äldres år 77 e. Kr. offentliggjorda
naturalhistoria.

Tacitus år 98 e. Kr. utgivna ryktbara skildring
<i>Germania.</i>

Ptolemaios inemot 150 e. Kr. utarbetade
kartverk med tillhörande på grekiska avfattade
beskrivning.

De av sex romerska historieskrivare (de s. k.
Scriptores historiæ augustæ) i slutet av 200- och
början av 300-talet författade levnadsteckningarna
över kejsare under tiden 117—284.

Goten Jordanes år 551 på latin författade
skildring av sitt folks ursprung och bedrifter, egentligen
blott ett utdrag av romaren Cassiodorus c. 530
författade gotiska historia, som gått förlorad.

Prokopios under 550-talet på grekiska
nedskrivna framställning av bysantinernas krig mot
östgoterna.

Den angelsaxiska dikten <i>Widsith,</i> författad c.
650, men föreliggande först i handskrift från c. 1000.

Det angelsaxiska eposet <i>Beowulf,</i> författat
troligen senast c. 700, men bevarat först i handskrift
från 900-talet.

*
</chapter>
<chapter name="Våra ortnamns vittnesbörd om jordbruk">

<h2>Våra ortnamns vittnesbörd om jordbruk.</h2>

<big><big><big>V</big></big></big>år älsta metod för idkande av jordbruk är
<i>svedjande.</i> Detta har hos oss bedrivits alltifrån
urälsta tider, och det har på sina håll fortlevat uti
våra skogsbygder, särskilt Norrlands, ända inemot
våra dagar. Det kan därför icke förvåna, att vi
träffa så många ortnamn bildade med ett ord, som
nära sammanhänger med verbet <i>svedja.</i> I
Post- och telegrafortförteckningen av år 1909 samt dess
Supplement av 1920 upptagas ej mindre än 91 enkla
ord — mest inom Dalarna och Norrland — med
någon av formerna <i>Sved, Svedarna, Sveden,
Svederna, Svedjan, Svedje, Svedjorna,</i> vartill
naturligtvis komma åtskilliga därmed sammansatta namn,
t. ex. <i>Kullsveden</i> o. d. Andra namn med
väsentligen samma innebörd äro: <i>Bråna, Brånan, Bråne,</i>
ursprungligen samma ord som <i>bränad</i> »brand», med
12 fall antecknade; Bråte, ursprungligen »fällda
träd», <i>Bråta, Bråtane, Bråtarna, Bråten,</i> 114 fall —
oberäknat <i>Ängbråten</i> o. d. — mest från Värmland,
Västergötland, Närke, Södermanland och
Östergötland; <i>Bränna, Brännan, Bränne,</i> 58 fall —
dessutom <i>Storbränna</i> o. d. — mest i Jämtland och
Västerbotten; <i>Fall,</i> d. v. s. svedjefall, <i>Falla, Falle,
Fallen, Fallet</i> med 95 namn — utom <i>Sjöfallet</i> o. d. —
mest i Värmland, Västmanland och Östergötland;
<i>Kasen,</i> ursprungligen »hög av avhuggna kvistar o.
d.», 15 exempel — jämte massor av typerna
<i>Ängkasen, Skattekaserna</i> — nästan blott i Dalsland och
Bohuslän; <i>Våla,</i> av ett i vårt riksspråk utdött ord
<i>vål</i> »bråte», <i>Vålarna, Våle,</i> 13 fall — jämte typerna
<i>Torrvål, Östervåla</i> — mest i Värmland,
Västmanland och Jämtland.

Åtminstone delvis höra ock hit <i>Rum, Rumma,
Rom, Romma, Romme</i> med 15 fall jämte omkring
300 namn på <i>-rum,</i> t. ex. <i>Överum,</i> de allra flesta i
Småland och dess grannskap; ävenså <i>Tvet, Tveta,
Tveten</i> med 38 fall, mest i Bohuslän och Dalsland.
Det förra av dessa namn synes älst betyda
»(avröjd) öppen plats», det sednare »(ut)huggning» eller
»avsöndring».

Intet av alla dessa namn når dock på långt när
samma talrikhet som de med verbet <i>rödja</i> nära
besläktade ord med betydelsen »röjning», vilka,
väsentligen tillhörande Götaland och Värmland,
uppträda i ett 50-tal olika former: <i>Rud,</i> 56 fall, mest i
Värmland, Dalsland och Västergötland, <i>Ruda,
Rudan, Rudet, Rudor, Rudorna, Rudu, Rudun, Ry,</i>
mest i Halland, <i>Rya,</i> mest i Småland, <i>Ryen, Ryet,
Ryn, Ryd,</i> 90 fall, mest i Västergötland och
Östergötland, <i>Ryda, Rydet,</i> båda mest i Västergötland,
<i>Rydja, Rydjan, Ryr,</i> mest i Bohuslän, <i>Ryra,
Ryrane, Råd, Råda,</i> mest i Värmland, <i>Rådan, Rådane,
Rådene, Rådom, Rö, Röa, Röan, Röane, Röd,</i> 50
fall, nästan blott i Bohuslän, <i>Röda, Rödane, Röde,
Rödet, Rödja, Rödjan, Rödje, Rödjorna, Röe, Röra,
Rörarne,</i> båda blott i Bohuslän; <i>Runningen,
Rynninge,</i> blott i Närke, <i>Rynningen, Rödinge, Rödingen,
Röinge, Rönning, Rönninge, Rönningen,</i> mest i
Värmland och Dalarna; summa 526 fall. Men härtill
kommer dessutom ett otal av sammansatta namn på
flera hithörande former: <i>-red,</i> särskilt i Halland,
t. ex. <i>Knäred,</i> och Västergötland, t. ex. <i>Öxnered;
-rud,</i> mest i Värmland, t. ex. <i>Långserud,</i> och
Dalsland, t. ex. <i>Mellerud; -ryd,</i> mest i Östergötland, t. ex.
<i>Landeryd,</i> Småland (jämte <i>-ryda, -rida,- reda, -rda</i>),
t. ex. <i>Markaryd (Hagrida, Tjureda, Hörda),</i> och
Blekinge, t. ex. <i>Backaryd; -röd</i>, mest i Skåne, t. ex.
<i>Linneröd,</i> och Bohuslän, t. ex. <i>Kåröd.</i>

På de skoglösa slätterna har naturligtvis
svedjande aldrig förekommit. Därifrån stamma också
företrädesvis sådana namn som t. ex. <i>Åker, Åkern,
Åkra, Åkre,</i> 71 fall, nu mest i Hälsingland,
Södermanland, Småland, Västergötland och Bohuslän.
Härtill komma många på <i>-åker, -åkra, -åkre</i> o. d.,
t. ex. <i>Vingåker</i> (äldre <i>Vikingåker</i>),<i> Vallåkra,
Söråkre, Harjager</i> (älst <i>Harthakra</i>). Av dessa är ett
flertal så gamla, att de tillhöra hednatiden, såsom
tydligt framgår av att de äro sammansatta med
gudanamn, t. ex. <i>Friggeråker, Frösåker, Odensåker,
Torsåker, Ulleråker,</i> d. v. s. den åt Friggs, Frös,
Odens, Tors och Ulls dyrkan anslagna åkern. Med
<i>åker</i>-namnen ungefär likställda äro <i>Vall, Valla,
Vallarna, Vallen,</i> 130 fall, spridda överallt utom i
Sydsverge, och det däremot företrädesvis i Skåne
brukliga <i>Vång</i> »åkerfält», <i>Vånga, Vången,</i> 27 fall
antecknade. Andra dylika, åtminstone ursprungligen
endast mindre områden avseende, namn äro <i>Vret</i>
»mindre begränsat område», <i>Vreta, Vretarna,
Vreten,</i> 80 fall — frånsett <i>Storvreta</i> o. a.
sammansättningar — mest i Södermanland, Uppland,
Västmanland, Västergötland och Östergötland samt ett par
med rätt begränsad spridning uppträdande namn.
Det ena är det för södra Östergötland, Småland
och Blekinge karakteristiska <i>Mål, Måla, Målen</i> »för
viss tid arrenderad nyodling» (kanske att härleda
av <i>mål</i> »mått»), 59 fall utom de mångfaldiga av
typen <i>Siggemåla</i> o. d., varav 28 ensamt i Ydre. Det
andra är det nästan uteslutande i Värmland och
Dalsland förekommande <i>Takan, Takane</i> »intaga»,
13 fall jämte en mängd sammansatta på <i>-takan,
-tan, -ta,</i> t. ex. <i>Mosstakan, Äsketan, Gunnita.</i>

Talrikare äro emellertid de namn som från
början betecknat inhägnad jord. Sådana äro <i>Gärde,
Gärdet,</i> 55 fall — frånsett <i>Näsgärde</i> o. d. — mest
i Jämtland, Dalarna och Västergötland; de över hela,
riket spridda <i>Hag, Haga, Hagarna, Hagarne, Hagen,
Haget,</i> 331 fall jämte ett otal sammansättningar av
typerna <i>Stehag, Nolhaga, Enhagen</i> m. fl.; <i>Lycka</i>
»åkerlycka» (jfr »lyckta dörrar»), <i>Lyckan, Lycke,
Lyckorna,</i> 90 fall — frånsett sammansättningar som
t. ex. <i>Mölnlycke</i> — mest i Bohuslän, Halland,
Västergötland, Värmland och Östergötland; <i>Tun</i>
»inhägnad» (tyska <i>zaun</i> »gärdsgård»), <i>Tuna,</i> 63 fall,
mest i Uppland, Västmanland, Södermanland och
Östergötland, vartill komma många på <i>-tuna</i>
(ensamt i Uppland över 40, t. ex. <i>Håtuna</i>), sällan <i>-ton,</i>
t. ex. <i>Grimeton</i> i Halland. Av <i>-tuna</i>-namnen visa
sig många härstamma från hednatiden, i det de
liksom de ovan nämnda namnen på <i>-åker</i>
innehålla gudanamn, t. ex. <i>Fröstuna, Närtuna,
Torstuna, Ulltuna,</i> d. v. s. Frös, Njords, Tors och Ulls
hage.

Namn som visserligen <sp>förutsätta</sp>, men icke
direkt <sp>hänvisa</sp> på jordbruk, måste jag av
utrymmesskäl här förbigå och vill blott erinra om tre av
de viktigaste grupperna: <i>By, Bya, Bye, Byn,
Bynom, Byom, Bö, Böen, Bön</i> — de tre sistnänmnda
formerna blott i Bohuslän, Dalsland och sydvästra
Värmland i likhet med Norge, där <i>Bø(en)</i> är vida
vanligare än <i>By</i> — 126 fall, vartill komma några
tusen namn på <i>-by,</i> mest i Uppland (över 650),
Södermanland och Östergötland; det till norra och
östra Sverige hörande <i>Tomt, Tomta, Tomte,
Tomten, Tomterna, Tömta, Tömte,</i> 126 fall, och det
därmed ursprungligen identiska till södra och västra
Sverge hörande <i>Tofta, Toften, Tofter, Tofterna,
Tyft, Tyfta, Tyfter, Töfta, Töfte,</i> 50 fall, jämte de
på samma sätt fördelade typerna <i>Stigtomta</i>
(Södermanland) och <i>Örtofta</i> (Skåne); äntligen de otaliga,
över hela riket, men framför allt på slätterna i
Östergötland, Mälarprovinserna (i Uppland omkring
500, Västmanland över 200) och Norrland spridda
namn, som äro sammansatta med det aldrig som
enkelt namn förekommande <i>-stad</i> eller — i
synnerhet i Mälarprovinserna — <i>-sta</i> uti den gamla
betydelsen »ställe» (jfr <i>bostad, eldstad, gödselstad</i>
o. d.), t. ex. <i>Ingelstad</i> (i Skåne, Småland och
Östergötland) och <i>Ingelsta</i> (i Uppland, Södermanland,
Västmanland och Närke).

*
</chapter>
<chapter name="Segernamnen i vår almanacka">
<h2>Segernamnen i vår almanacka.</h2>

Det torde vara allmänt bekant, att de flesta av
våra almanacksnamn varit ursprungliga
helgonnamn och därför med få undantag av hebreiskt,
grekiskt och latinskt ursprung. Detta förhållande
har emellertid icke obetydligt ändrats genom den
1901 företagna revisionen av namnlängden, i vilken
då nordiska namn, som förut varit mycket fåtaliga
i rätt stor utsträckning infördes. En bland de
största av hithörande grupper är den, där ordet <i>seger,</i>
oftast i den gamla formen <i>Sig-,</i> ingår, i det den
med sina nio namn blott överträffas av grupperna
på <i>Tor-</i> med tio och <i>Hild-, -hild</i> med tolv namn.
I fråga om sin betydelse ha dessa <i>seger</i>-namn många
likar i främmande språk, t. ex. de ursprungligen
från grekiskan stammande <i>Nikolaus (Nils)</i> och
<i>Nikodemus</i> av <i>nike</i> ’seger’ eller det latinska <i>Viktor</i>
’segrare’ och Viktoria ’seger’.

Ordet <i>seger</i> hette i de germanska språken
fordom <i>sigis</i>, en form som tidigast träffats hos
burgunderna i namnet <i>Sigismund,</i> vilket sedan över
Tyskland och Polen spritt sig till Sverge, där det
ända tills 1901 stod i almanackan, väl emedan det
burits av en svensk konung. I svenskan hette
däremot ordet älst <i>sigher,</i> i dopnamn förkortat till
<i>Sigh-,</i> en form som genom inflytande från
fornspråket bevarats såsom <i>Sig-</i> i de flesta dopnamn,
men annars blivit <i>seger</i> — så även i familjenamn,
t. ex. <i>Segerstedt</i> — och i några få dopnamn <i>Seg-.</i>
De hithörande namnen i den nutida almanackan äro
följande.

Det ojämförligt vanligaste av dem alla är
<i>Sigrid,</i> som vid en år 1888 företagen räkning befanns
bland 32,286 kvinnor bäras — om formen <i>Siri</i>
medräknas — av ej mindre än 280. Också har namnet
uråldriga anor, alltifrån Sigrid storrådas och Sigrid
den fagras dagar. Det är ursprungligen en
sammansättning med det fornnordiska adjektiv <i>frid</i>
’skön’ (med långt <i>i</i> i motsats mot frid ’fred’ med
ursprungligen kort <i>i</i>), som vi också ha i <i>Frida,
Ingrid, Valfrid</i> och i <i>Astrid, Estrid</i> med samma
utveckling som i <i>hustru</i> av <i>husfru.</i> Bland
»smekformer» (barnkammarformer) av Sigrid har jag
iakttagit <i>Sissan</i> och <i>Titti.</i>

Därnäst vanligast är <i>Signe,</i> som vid den
nyssnämnda räkningen 1888 bars av åtskilligt mer än
hundra kvinnor. Det är sammansatt med samma
<i>-ni,</i> isländskt <i>-ný,</i> som vi ha i <i>Gunni</i> (förr <i>Gudhni</i>)
och det från isländskan lånade <i>Dagny,</i> och som här
sannolikt står i betydelsen ’ung’.

Därpå följer <i>Sigfrid,</i> som 1888 bland 37,191 män
bars av över sextio. Det har av ålder tillhört
almanackan, emedan det burits av »den helige
Sigfrid», den engelske missionsbiskopen i början av
1000-talet, vilken förmodligen är den förste bäraren
av namnet hos oss och den som föranlett dess stora
spridning. Dess andra led är ordet frid ’fred’, som
vi ock ha i de från tyskan inlånade <i>Alfrid</i> (men
icke i det helt annorlunda bildade, från England
komna <i>Alfred</i>), <i>Ehrenfrid, Gottfrid, Helmfrid,
Hemfrid, Valfrid</i> (mansnamnet), <i>Vinfrid</i> och <i>Fredrik
(Frits), Frideborg, Fridolf, Fridolin</i> och de från
isländskan lånade <i>Fridkulla</i> och <i>Fritiof (Fridtjuv).</i> I
förkortad form ha vi Sigfrid i de från tyskan lånade
familjenamnen <i>Seifert</i> och väl även <i>Sievers, Sivert</i>
(även som dopnamn), <i>Siewert, Siwertz</i> m. m.

<i>Sigurd</i> bars 1888 av minst femtio män. Det
härstammar i denna form från isländskan, till vars
allra vanligaste namn det hör — bars 1855 av 1533
bland 30,869 män — tack vare forntidens
ryktbaraste hjälte <i>Sigurd Fafnesbane.</i> Dess svenska form
ha vi i våra dialekters <i>Segol,</i> varav bl. a.
familjenamnet <i>Zegolsson.</i> Slutstavelsen är ursprungligen
samma ord som nu heter <i>vård,</i> förr <i>vardh,</i> och i
namn har betydelsen ’vakt’ liksom i <i>gårdvar,</i> förr
även <i>gårdvard.</i> Sigurd är sålunda samma ord som
det nedan behandlade <i>Sigvard.</i> Andra namn med
samma slutled äro <i>Halvar</i> eller <i>Halvor</i> (älst
<i>Halvardh</i>), det från engelskan lånade <i>Edvard</i> och det
troligen från tyskan lånade <i>Adalvard.</i>

<i>Sixten,</i> 1888 representerat av fyrtiosju män och
särskilt ofta brukat inom ätten Sparre, hette älst
<i>Sighsten.</i> Stavningen med <i>x</i> torde väsentligen bero
på förblandning med det latinska <i>Sixtus.</i> Slutleden
är <i>sten,</i> som vi ha i <i>Gusten</i> (älst <i>Gudhsten</i>),
<i>Sten, Torsten, Östen</i> och det gamla kunganamnet
<i>Stenkil.</i>

Det tämligen sällsynta <i>Signild</i> är upptaget från
folkvisan om »Hagbard (Habor) och Signe», senare
(t. ex. hos Messenius) kallad <i>Signill,</i> som troligen
är en förkortning av det i folkvisorna vanliga
<i>Signe-lill</i> (jfr <i>Anna-lill</i> o. d.). Stavningen <i>Signild</i> visar
emellertid, att namnet ofta uppfattats såsom hörande
till bildningarna på <i>-(h)ild,</i> t. ex. <i>Gunnil(d),
Rag-nil(d)</i> o. d.

Det sällsynta, nu i vår kungaätt inkomna
<i>Sigvard</i> är, såsom ovan nämnts, ursprungligen samma
namn som <i>Sigurd.</i> Den förra formen är sannolikt
lånad från danskan och tyskan, där namnet heter
bl. a. <i>Sigvard, Sigwarth</i> — så i Kellgrens »Sigvarth
och Hilma» — <i>Siward</i> (så särskilt ofta i ätten
Kruse), <i>Siwart</i> (någon gång <i>Sivart</i> i nutida svenska).

<i>Seved,</i> särskilt vanligt i ätten Ribbing, är det
fornsvenska <i>Sighvidh</i> med samma slutled <i>vidh,</i>
senare ved ’trä’, som i <i>Arvid, Arved(sson)</i> och det
skånska <i>Trued(sson),</i> älst <i>Thorvidh.</i>

<i>Sigmund</i> är, såsom redan ovan antytts, samma
namn som det utifrån lånade <i>Sigismund.</i> Slutleden,
som också förekommer i <i>Asmund, Germund,
Gudmund,</i> det gamla kunganamnet <i>Emund</i> (gamle) samt
det från engelskan lånade <i>Edmund,</i> torde betyda
’gåva’, så att t. ex. Asmund och Gudmund betyda
alldeles detsamma som de ursprungligen grekiska
<i>Teodor</i> och <i>Dorotea</i> ’gudagåva’. Namnet har
stundom förblandats med <i>Simon,</i> t. ex. i <i>Simonstorp</i>
för äldre <i>Sigmundatorp.</i>

Ett urgammalt »kortnamn» till mansnamnen på
<i>Sig-</i> är det särskilt i Sparresläkten vanliga <i>Sigge.</i>

Många gamla namn på <i>Sigh-</i> ha med tiden
försvunnit, t. ex. <i>Seger</i> (fornsvenskans <i>Sighar</i>), som
ännu omkring 1700 brukades i släkterna Burensköld
och Ehrenklou och som är bevarat i sockennamnet
<i>Segerstad.</i>

*
</chapter>
<chapter name="Tidevarvet">
<h2>Tidevarvet.</h2>

Man har bett mig behandla <i>ordet tidevarvet</i>, och
som själva <i>saken</i> ju mer än väl tarvar att
tas under behandling, torde ordet ej heller böra
slippa undan att synas i sömmarna, helst som det
vid första påseende förefaller att vara hoplappat av
ganska osammanhängande bitar: <i>tid</i> och <i>varv</i>. Vad
<i>tid</i> är veta vi ju alla eller åtminstone tro oss veta,
såvida ej Einsteins relativitetsteori på det yttersta
av dessa tider gjort oss alldeles vimmelkantiga.
Men vad är <i>varv</i> i denna sammanställning? Samma
ord som vi känna till från »sista <i>varvet</i>» på en bal,
<i>varv</i>tals m. m. För att förstå den betydelse det har
inom <i>tidevarvet</i> få vi emellertid nog lov att en
smula granska dess upprinnelse och älsta betydelse.
Det är en bildning vid sidan av verbet <i>värva</i> på
samma sätt som <i>arv</i> jämte <i>ärva</i> eller <i>valv</i> jämte
<i>välva</i>, <i>svall</i> jämte <i>svälla</i> o. d. Men <i>värva</i> har ju
en från <i>varv</i> vida skild betydelse! Ja, numera.
Men ursprungligen betydde <i>värva</i> »gå runt, gå
omkring, kretsa», och härtill ansluta sig vårt <i>omvärva</i>
och <i>kringvärva</i> samt <i>varv</i> »rundgång, kretslopp»,
förr även »förändring, växling». Hit hör nu vårt i
början av 1700-talet bildade och t. ex. hos fru
Nordenflycht några gånger uppdykande <i>tidevarv</i>, som
sålunda ursprungligen betyder »tidernas växlande
lopp». Men liksom det från grekiskan stammande
<i>period</i>, som också ursprungligen betydde »omgång,
(tidens) kretslopp», senare antog betydelsen
»tidrymd», så har detta ock skett med <i>tidevarv</i>, som
nu är så gott som liktydigt med <i>period</i>. Verbet
<i>värva</i> åter har undergått en helt annan
betydelseskridning. Från betydelsen »gå omkring och syssla
med något» har utgått vårt <i>värv</i> »syssla, uppdrag»,
och från »gå omkring för att skaffa sig något»
utgår vårt <i>värva</i> (soldater, röster, anhängare o. s. v.)
samt det från lågtyskan lånade <i>förvärva</i>. I
högtyskan, där ordet som bekant heter <i>werben</i>, har denna
betydelse fått en intressant specialisering, nämligen
till »fria», som sålunda kan översättas med »gå
omkring för att söka vem man uppsluka månde»,
något som ger oss en lustig inblick i frieriets
historiska utveckling, åtminstone på tysk botten.

*
</chapter>
<chapter name="Fredrik Tamm">

<h2>Fredrik Tamm.</h2>

<big><big><big>E</big></big></big>n av Uppsala universitets och Uppsala
samhälles prydnader avled efter långvarigt lidande
<sup><small>30</small></sup>/<sub><small>3</small></sub> 1905, på sin födelsedag. Fredrik August Tamm,
var nämligen född den 30 mars 1847 och således
vid sin bortgång jämt 58 år. Efter att ha
genomgått Uppsala läroverk avlade han studentexamen
1863 och inskrevs i Göteborgs nation, blev filosofie
kandidat 1873, disputerade för filosofie
doktorsgrad 1874, promoverades 1875 och anställdes samma
år som e. o. amanuens vid Uppsala
universitetsbibliotek. Denna befattning lämnade han
emellertid redan följande år, då han efter ny disputation
sökte och vann anställning som docent i nordiska
språk (1876). Läsåret 1878—79 vistades han i
Leipzig för språkstudier. År 1880 förklarades han
kompetent till den då nyinrättade e. o. professuren
i svenska språket, vilken han sedan fick såsom
vikarie uppehålla under läsåren 1883—5, 1887—9,
1890—4 och 1896—8, tillsammans alltså i tio års
tid. Även för ordinarie professuren i nordiska
språk uppehöll han föreläsningar under en del av
1883. Sedan humanistiska sektionen redan 1891
föreslagit upprättandet av en personlig professur i
svenska språket för T:s räkning, upprepades denna
anhållan av både sektion och konsistorium åren
1894 och 1895, men ledde ej till annan åtgärd från
överhetens sida än att T. år 1897 tilldelades
professors namn, heder och värdighet, samtidigt med
att han fyllde 50 år. Vid samma tillfälle hyllades
han mera privat, medelst en visserligen enkel,
men originell och för hans hjärta mycket kär
minnesgåva, av 90 äldre och yngre, manliga och
kvinnliga, svenska, finska och danska
»studiekamrater».

Med 1898 inbröt för Tamm en sorgens och
lidandets tid. Hans 1885 ingångna äktenskap med
Lisen Lundkvist, ett Uppsalabarn, upplöstes genom
den unga makans död, och alldeles samtidigt måste
han själv undergå en operation för ansiktskräfta.
vilken för honom omöjliggjorde all vidare
lärareverksamhet och till ett minimum nedsatte hans
förmåga att överhuvud meddela sig med sina
medmänniskor. Också framlevde han sina sista år i
en viss tillbakadragenhet och ensamhet, som för
hans sällskapliga natur helt säkert kändes
påkostande, men som ej nedbröt hans själsstyrka,
icke ens i förening med den snart sig inställande
vissheten om att han gick mot döden med raska
steg. Visserligen lyckades man genom gång på
gång upprepade operativa ingrepp fördröja
sjukdomens utveckling, och man hade till och med en
gång, tack vare tillstötande ansiktsros, skäl att
hoppas, det sjukdomsfröet vore utrotat, men efter
några års fullständig vila började det 1904 åter
att gripa omkring sig och kunde nu ej längre
avlägsnas genom några operationer. Omedelbart
före den farligaste av dessa hade han trätt i nytt
äktenskap med Hedvig Wenngren, även hon ett
barn av Uppsala samhälle, vilken jämte de två
döttrarna och två sönerna av förra giftet i främsta
rummet stod sörjande efter den man, vars sista
tunga tid hon med öm omvårdnad förljuvat.

Tamms författarskap är alltför omfångsrikt för
att här kunna mera detaljerat omnämnas. Hans
största och viktigaste värk är <i>Etymologisk svensk
ordbok,</i> vars 8:de häfte (slutande på bokstaven K)
i manuskript avslutats och av mig enligt författarens
uppdrag utgivits. Man måste livligt beklaga, att
detta högst nödiga och nyttiga arbete, som icke då
ägde någon annan föregångare eller medtävlare än
Ihres berömda Glossarium av 1769, sålunda avbröts
halvfärdigt. Utom sin grundliga kännedom om
äldre och yngre svenska ägde Tamm nämligen en i
sådan utsträckning mycket sällsynt förtrogenhet
med de allehanda slaviska, baltiska, romanska,
germanska (i all synnerhet lågtyska och holländska)
m. fl. språk och munarter som påverkat svenskan,
särskilt dess yngre skeden. Därför handlar ock
ett flertal av T:s mindre skrifter — utom om
svensk ordbildning i allmänhet — just om våra
lånord. I <i>alla</i> sina arbeten framstår han som den
kunnige, grundlige, men framför allt redbare
forskaren och flärdfrie framställaren. I hög grad
betecknande är det svar han några dagar före sin
död gav på min anhållan om att få till
vetenskapens fromma utge ett hans efterlämnade
manuskript: »Nej, materialet är ofullständigt och på
flera punkter osäkert, och <i>jag vill inte lura någon</i>».
Nej, det ville aldrig Fredrik Tamm, vare sig i
vetenskapen eller livet för övrigt. Dels därför,
dels även av naturell arbetade han långsamt, men
säkert; var ytterst villig att lyssna till motsatta
meningar och tillgodogöra sig dem; tog aldrig
humör över kritik, om ock sakligt skarp, och
uppgav utan spår av missmod, ja med glädje sin
mening, då den vederlagts. Men å andra sidan var
han som vetenskapsman liksom i livets andra
förhållanden mycket bestämd i sina åsikter, då han
fattat sådana, och i uttalanden, då han gjorde
sådana, samt var oblidkeligt sträng mot vad han
ansåg såsom ovederhäftiga påståenden eller
lättsinnigt prat. Han var alltigenom en kolerisk
flegmatiker. Han var som Nord: slog trögt sin virvel,
men slog hårt.

Tamm var vida betydligare som vetenskapsman
än som lärare. I det sednare avseendet hade
han emot sig dels en viss tvärhuggen ordkarghet,
dels en utpräglad obenägenhet och väl även en
viss oförmåga att påverka andra. Detta
sammanhängde med hela hans psykiska läggning. Han var
i hög grad vad man på Uppsala-språk kallar
munter och tystlåten. Få personer torde ha varit
så roade av sällskap, helst glatt sällskap, som
han, och få, om ens någon, kunde så ur svenska
hjärtats djup skratta: hjärtligt, ja stundom
våldsamt, men alltid — tyst. Ingen kunde vara en
bättre åhörare än han, detta vare sig det gällde
roliga historier eller vetenskapliga föredrag, vilka
sednare han in i det sista troget besökte, var helst
de bjödos. Men i såväl samtal som diskussion var
han genomgående fåordig, en egenskap som
emellertid märkligt nog betydligt ändrade sig på hans
sista år, då hans tungas band löste sig i samma
mån som hon fysiskt sett vägrade honom sin tjänst,
och han blev mer meddelsam ju färre han fick att
meddela sig med.

Till sin världsåskådning var Tamm utpräglat
frisinnad och deciderad reformvän. Han var en
fullblodsdemokrat, trots eller kanske rättare sagt
emedan han själv var av gammal god adel. Han
bar nämligen den sanne adelsmannens särmärken,
väl icke i utvärtes måtto, men så mycket mer till
sinnelaget. Den kärva uppsynen och det korta,
nästan buttra sättet, som var hans vänner så kärt,
men för den främmande tvivelsutan stundom tedde
sig rätt kuriöst, förrådde ej för den ytlige
betraktaren den blidhet, ja ömsinthet gentemot andra,
som ständigt fanns på botten av hans själ och
endast någon gång spårades i en kraftig
handtryckning, oftare i en blick från ett par sällsynt
trofasta ögon. Vad man lättare märkte var hans
djupa respekt för andras frihet och
självbestämmelserätt, hans månhet om att värna den svage och
hävda dennes rätt — det moderna ridderskapets
sanna uppgift — hans glada beredvillighet att ställa
sig och sitt till disposition för allt som han ansåg
ägnat att främja framåtskridandet, särskilt i fråga
om det allmänna människovärdets erkännande.
Därför, varhelst något med dylikt syfte planlades,
var alltid Fredrik Tamm att påräkna såsom
kraftigt bispringande, om ej så mycket i råd, så desto
mera i dåd, d. v. s. personligt och ekonomiskt
ansvar. Därom kunna t. ex. Uppsala enskilda
läroverk, rösträttsrörelsen, rättstavningssällskapet,
religionsfrihetsagitationen, arbetareorganisationerna
och vissa strejkrörelser samt icke minst Uppsala
Nya Tidning ha åtskilliga vittnesbörd att
frambära.

Störst var emellertid Tamm såsom privat
personlighet och karaktär. Att dennas grundval
utgjordes av en djup, ehuru i det yttre föga
framträdande känslighet, är redan ovan antytt.
Härmed stämmer väl, att han älskade musik, om ock
icke själv utövade denna ädla konst; ehuruväl
Göteborgs nations mytbildning vet förtälja, det »Figge»
i sin studenttid till landsmännens ogemena
förtjusning vid högtidliga tillfällen förmåtts att kväda
Tegnérs »Jätten». Fantasilivet torde hos honom ha
varit mindre rikt utvecklat, men så mycket mera
viljelivet, och detta i den bästa av alla riktningar.
Alla hans handlingar präglades av målmedveten
godhet. Otaliga äro de, icke blott vänner utan
även honom fjärran stående, som han ekonomiskt
understött, ofta i en efter våra förhållanden
storartad utsträckning. Men uppträdde en notorisk
»slarv» med anspråk på hans pung, kunde han i
rätt brysk form »köra ut» en sådan, vilket icke
hindrade, att han, därest han någon gång fann sig
ha varit för bister, kunde sticka ut huvudet genom
fönstret och ropa den utkörde tillbaka för att
sedan be honom hålla till godo med mer än han
själv begärt. Att en, som i den grad hade hjärtat
på rätt ställe, skulle förvärva vänner och särskilt
vara en man efter ungdomens sinne, säger sig
självt. Väl torde helt naturligt antalet av hans
förtrogna vänner icke ha varit så stort, men de han
vunnit voro i stället vänner för livet, om än de icke
i trofasthet våga mäta sig med Fredrik Tamm, än
vilken ingen bättre vän torde kunna finnas. Mera
på avstånd ägde han däremot vänner i vidsträckt
och vanlig mening uti alla som i någon mån
kommit med honom i beröring. Först och främst inom
Göteborgs nation, om vilken han inlagt stora
förtjänster, bl. a. som mångårig kassaförvaltare. Men
dessutom mer eller mindre inom alla lager av
Uppsala samhälle och även därutom, ty även de
som ej kunde gilla hans ståndpunkt och
uppträdande i vissa av dagens, alltid omtvistade, frågor,
erkände oförbehållsamt, att Tamms guldrena heder
och oskrymtade flärdfrihet voro uppenbara. Och
en sådan man måste aktas av alla, vördas av dem
som kände honom, älskas av dem som fått stå
honom nära.

Skulle mänsklig storhet bestämmas efter
karaktärens ädelhet, så kunde vi med allt skäl säga, att
vi med Fredrik Tamm förlorat en <i>stor</i> man. Varom
icke så var han vad bättre är: en sällsynt <i>god</i>
man. Icke minst <i>man.</i> Därför må till sist på den
gamle studenten lämpas vår främste
studentsångares ord:

<poem>Man var han.
Nu vår sorg faller vida.</poem>

*
</chapter>
<chapter name="En veteran i vettets sold">
<h2>En veteran i vettets sold.</h2>

Den 15 november 1917 var en bemärkelsedag
för allt vad nordiska språkvetenskapsmän
heter. En av deras främste fyllde då 70 år, av
vilka de 45 sista fyllts av ett rastlöst och i
ovanlig grad fruktbringande arbete i den fosterländska
forskningens tjänst. I det klöverblad som bildats
av syskonen Gösta Mittag-Leffler, Fritz Läffler och
Anne-Charlotte Leffler-Cajanello var det mellersta
bladet förvisso icke det i svenska odlingens häfder
minst åminnelsevärda, om ock av naturligt skäl det
av den stora allmänheten minst observerade. Det
var nämligen till stor del ett liv i det fördolda, ja
i sjuksängen, som det blev 70-åringens tunga lott
att genomleva.

Vid 25 års ålder docent i nordiska språk vid
Uppsala universitet (1872) förestod han redan tre
år senare professuren i ämnet efter att under
mellantiden i halvtannat år ha idkat studier vid
Leipzigs universitet, där språkforskningen då liksom
långt därefter hade en centralstation. Jag erinrar
mig ännu livligt och tacksamt, hurusom den av
tysk och dansk forskning inspirerade docenten L.
i sina föreläsningar över »Allmän forngermansk
grammatik» (1875) göt nytt vin på de gamla
flaskorna, utan att dessa sprängdes. Ja man måste i
sanningens intresse hävda, att den strängt
vetenskapliga metod inom de nordiska språkstudierna,
som sedan slutet av 1870-talet tillämpats vid
Uppsala universitet och manifesterats i och genom en
alltjämt rikt blomstrande facklitteratur, inaugurerats
av L. Redan i sin docentavhandling »Om
konsonantljuden i de svenska allmogemålen» hade han
tagit hänsyn till den då ännu i sitt vardande stadda
fonetiken, och i sina nyssnämnda föreläsningar tog
han det viktiga steget att knyta det nordiska
språkstudiet samman med det västgermanska
(tysk-engelska). Att han sedan icke fick såsom högste
ledare vårda de studier, till vilka han sålunda
givit första impulsen, det vållade en oblid norna.

Efter att redan 1877 ha uppförts på förslag till
professur i nordiska språk och 1880 till professur
i jämförande språkforskning — ett talande bevis
på mångsidigheten av L:s studier — utnämndes
han 1881 till förste innehavare av professuren i
svenska språket vid Uppsala universitet. Men en
genom överansträngning framkallad sjuklighet
nödgade honom redan 1883 att ta tjänstledighet, som
räckte i 21 år, tills han slutligen år 1904 erhöll
avsked med pension. Nästan hela denna tid måste
han tillbringa i sin säng, men, en ny Samuel
Ödmann, följde han från sitt Tusculum vid Djursholm
med iver sin älskade vetenskaps framsteg och
utvecklade en rastlös författarverksamhet, som i
stället för att avtaga, ju mer åren tilltogo, fastmera efter
pensionerandet fick större dimensioner, så att man
i sanning häpnar för den vitalitet som ännu vid
70 års ålder doldes i en så bräcklig kroppshydda.
Hans avhandlingar och talrika smärre uppsatser
voro nästan alla av så strängt vetenskaplig
hållning, att — om vi frånse hans åtskilliga inlägg till
förmån för en förbättrad stavning, för vilken han
ock demonstrerat genom att sedan 1886 skriva sig
Läffler — deras innehåll ej torde kunna fröjda
andra än rena fackmän. Här må därför blott
erinras om hans för den forngermanska ljudläran
högviktiga »Bidrag till läran om <b>i</b>-omljudet» (1875—8),
som vunnit europeiskt renommé; den intressanta
utredningen rörande »Den gottländska
Taksteinar-sägnen» (1903); hans för lönnrunors tolkning
epokgörande »Bidrag till tolkningen av
Rökstensinskriften» (1904); den grundlärda
mytologisk-demologiska avhandlingen om »Det evigt grönskande trädet
vid Uppsala hednatämpel» (1911); och sist men icke
minst den uppseendeväckande och uppslagsrika
metriska undersökningen »Om några underarter af
ljódabáttr» (1913—14).

*
</chapter>
<chapter name="Vetenskapernas bildningsvärden">

<table o>
<td c><h2>Vetenskapernas bildningsvärden.</h2><td><footnote>Diskussionsinlägg 1899.</footnote>

<big><big><big>F</big></big></big>ör att få en fast utgångspunkt måste man börja
med att noga bestämma, vad man menar med
»bildning». Liksom de flesta ord brukas nämligen
detta i flera olika betydelser. De flesta
människor torde därmed mena, vad jag vill kalla
<i>salongsbildning,</i> d. v. s. besittningen av en hop,
stundom ganska ytligt tillägnade, kunskaper och
färdigheter, vilka alltefter modets skiftande krav
anses utgöra kännetecken på en »överklassare»,
och som i alla händelser ådagalägga förtrogenhet
med de högre samhällsklassernas sällskapsvanor.
Sådana bildningskännemärken äro framför allt
konsten att stava såsom de flesta — alltså t. ex.
icke <i>någodt</i> eller <i>huvutitel</i> — och att använda
främmande ord i överensstämmelse med
vedertaget bruk i fråga om uttal, form och betydelse,
alltså t. ex. icke säga <i>koléra</i> för <i>kólera, fakta</i> för
<i>faktum</i> eller <i>byst,</i> när det är fråga om en <i>staty.</i>
Vidare att hava tämligen god reda på de färskaste
företeelserna inom skönlitteraturens, teaterns och
måleriets områden samt känna sådana äldre
herrar som Shakspere, Beethoven och Rafael
åtminstone till namnet; att kunna konversera med
en främmande utan att precis behöva tillgripa
väderleken såsom samtalsämne; att ha rest, helst
utomlands och i all synnerhet till Paris eller Rom;
att kunna dansa, spela kort och — för all del! —
aldrig sticka kniven i mun m. m. d. Fråga vi nu efter
de olika vetenskapernas värde för förvärvande av
detta slags bildning, så måste svaret tydligtvis
bliva det, att de vetenskaper äro i främsta
rummet värdefulla, som bibringa oss sådana kunskaper,
av vilka vi jämförelsevis ofta och i större
utsträckning kunna slå mynt i umgängeslivet och dymedelst
förvärva och bevara en aktad plats i
»societeten», alltså framför allt litteratur- och
konsthistoria, kulturhistoria, sociologi, psykologi,
främmande levande språk, under det att t. ex. nordiska
språk, kemi, matematik, romersk rätt o. d. äro så
gott som värdelösa.

En helt annan innebörd har uttrycket
»bildning» för de — förmodligen jämförelsevis få —
personer, som i likhet med en av mina forna
lärare definiera detta begrepp på följande vackra
sätt: »bildning är den riktiga uppfattningen av vad
till det sant mänskliga hör». Detta vill jag kalla
<i>human bildning</i> och sådan äger man alltså, när man
rätt fattat, vad det vill säga att vara människa i
detta ords bästa mening, och väl även söker att i
sitt liv förverkliga detta ideal. Men för en dylik
bildning — den mänskliga kulturens skönaste
blomma — äro vetenskaperna samtliga av ringa
betydelse, i ty att den ju vinnes vida mera genom
karaktärens än genom intelligensens odlande, mera
genom liv än genom lära. Visserligen kunna de
s. k. humanistiska vetenskaperna, de vilkas
forskningsföremål är det för människan i motsats till
den övriga naturen egendomliga, sägas vara av en
jämförelsevis stor betydelse i nämnda avseende;
men även dessa spela ju en ofantligt underordnad
roll i jämförelse med det personligt upplevda livets
lärdomar, vilka ensamt kunna utmejsla människan
i oss och ur oss, och detta dess bättre ju rikare
beröring vi haft med andra människor. Och en
dylik rik beröring är ju som bekant vetenskapens
stilla idrott icke särskilt ägnad att framkalla. Huru
ofta träffa vi icke också på lärda barbarer, som
äro oanvändbara icke blott i societetens salonger,
utan även, gunås så visst, i det fulla, levande
människolivet. Ty vetenskapen har det gemensamt
med sin tjänare bokstaven, att den icke »gör
levande», utan — renodlad — om också icke »dödar»,
så dock dämpar, kyler och, därest icke human
bildning på annat sätt vinnes, förstelnar. Om det
vetenskapliga ögat såsom sådant gäller Silverstolpes
ord, att »det ser kallt allt vad det ser». Men den
humana bildningens förnämsta förutsättning är, för
att tala med Paludan-Müller, »at hjærtet i vort
bryst ej bliver koldt».

För egen del knyter jag, och väl mången med
mig, vid ordet bildning i regeln en tredje betydelse,
tydligare angiven genom uttrycken <i>formell</i>
<i>bildning</i> och <i>allmänbildning.</i> Därmed förstår jag den
allsidiga uppodling av själens och kroppens alla
förmögenheter och den därav följande fysiska och
psykiska rörelseförmåga (färdighet att allt efter
olika förefallande behov omplacera sina kroppsliga
och andliga tillgångar), som gör, att dess ägare
kan — för att uttrycka sig paradoxalt — skicka
sig som en konung bland konungar och som en
bonde bland bönder, eller, för att taga konkreta
exempel, ena dagen vara ciceron åt en främmande
furste, andra dagen, därest så behöves, sela sin
häst och laga sin avbrutna fimmerstång. För
förvärvande av en dylik bildning utgör vetenskaplig
sysselsättning på sätt och vis ett hinder. Ty
under det att den förra kräver mångsidighet och
rörlighet, fordras av vetenskapsmannen liksom av
varje annan, som vill förvärva yrkesskicklighet, en
i viss mån ensidig utbildning och ett envist
fasthållande vid en enda livsuppgift. »In der
beschränkung zeigt sich erst der meister», säger ju
med rätta Goethe. Också är det redan nu mycket
få och blir väl med tiden allt färre, som lyckas
lösa det vanskliga problemet att vara på en gång
framstående vetenskapsmän och allmänbildade
personer. Ty »min nåd och din nåd rymmas icke
vid samma bord», åtminstone icke ofta. För
vetenskapsmannen betyder detaljer om icke allt, så
dock oändligt mycket; för den bildningssökande
har den blott den övergående betydelsen av ett
övningsexempel, bokföres aldrig för sin egen skull
och efterlämnar såsom behållning blott en ökad
färdighet att vid ett annat tillfälle handskas med
en annan detalj. Detta har den riktigt känt, som
först formulerat den ovanligt lyckade gamla
paradoxa definitionen på bildning: ’det har man kvar, då
man har glömt allt vad man har lärt’. Vad man då
har kvar, är nämligen just den odling, som
vunnits genom jordmånens uppluckring och
bearbetning för mottagande av allehanda utsäden, ju
talrikare och mera olikartade, desto bättre. Under
sådana förhållanden är det givet, att bland
vetenskaperna det största bildningsvärdet — i nu
angiven mening — tillkommer dem, som vädja till
relativt många av våra förmögenheter
(observationer, minnet, fantasien, eftertanken o. s. v.), eller
som ha relativt många anknytningspunkter till
andra vetenskaper. Av ålder har man gjort den
viktiga iakttagelsen, att en hedersplats i nämnda
avseende intages av språkstudiet — med vilket
man visserligen ofta naivt nog identifierat det
själlösa grammatikplugg, som i våra skolor mestadels
ända tills dato bedrivits. Genom sin nära beröring
med å ena sidan vetenskaper sådana som akustik,
anatomi och fysiologi, å andra sidan
»geisteswissenschaften» sådana som psykologi, etnologi,
demologi, sociologi, retorik, metrik,
litteraturvetenskap och historia tvingar språkvetenskapen sina
idkare att, på samma gång som de fördjupa sina
kunskaper, även utbreda dem över ett område,
som förmodligen är större än det de flesta andra
vetenskaper ha att för sin del spänna över. Bland
något yngre vetenskaper torde detsamma gälla
företrädesvis om geografien, som också numera
med rätta tillskrives ett stort bildningsvärde, väl
även till god del om fysiken samt vissa medicinska
vetenskaper såsom t. ex. fysiologi och patologi. Att
det höga bildningsvärdet i vissa fall delvis beror
på, att den ifrågavarande vetenskapen icke är en
strängt enhetlig sådan, utan snarare ett
konglomerat av flera dylika, är blott ett nytt bevis på den
redan framhållna motsättningen mellan ren, djup
vetenskaplighet och allmänbildning, en strid som
kännes djupast av den, vars anläggning är sådan,
att han måste såsom sin livsuppgift betrakta att
»det ena göra och det andra icke låta».

*
</chapter>
<chapter name="Absolutism">

<table o>
<td c><h2>Absolutism</h2><td><footnote>Diskussionsinlägg 1900.</footnote>
</table>

<big><big><big>D</big></big></big>et har framhållits av ett par talare, att den
s. k. absoluta nykterheten har att förete ett
och annat fult drag i ett för övrigt vackert ansikte.
Det synes mig emellertid vara vida mer på sin
plats, att det i dag säges något, som framhåller
den alldeles motsatta sidan av saken, och det skall
troligen glädja absolutisterna att få höra detta från
en person sådan som jag: jag som aldrig har
varit, inte är och förmodligen icke heller någonsin
kommer att bli absolutist. Den här i dag förda
diskussionen, med sin sakkunskap och sin frihet
från överdrifter synes mig vara ett det vackraste
bevis på, att den absolutistiska nykterhetsrörelsen
nu lämnat slyngelåren bakom sig och framträder
med en mans anletsdrag. Den har i dag visat, att
den är i stånd att med framgång upptaga kampen
även med värdiga motståndare. Det var därföre
rent av som om en gengångare från forna grönare
tider uppenbarat sig, då d:r Wretlind nyss kom
fram med det påståendet, att alkoholen ej vore
en Guds gåva, därföre att den ej är hämtad direkt
ur naturen. Och det <i>var</i> verkligen en gengångare,
ty jag tillåter mig erinra d:r Wretlind om,
huruledes vi redan för 12 år sedan disputerade
offentligen här i Uppsala om samma sak, varvid jag
tog mig friheten påpeka, att om d:r W. skulle ha
rätt däri, att alkoholen inte är en Guds gåva,
<i>därför,</i> att den inte hämtas direkt ur naturen, så
är inte buljong det heller. — Låt därför dylika
gottköpsargumenter nu äntligen vila i ro!

Och nu till saken.

Åtskilliga anföranden under diskussionen synas
mig ha lidit av en viss tvetydighet med avseende
på ett av de använda uttryckens betydelse. Må
det därför tillåtas mig i min egenskap av
språkman att söka bidraga till klarerandet av denna
tvetydighet. Då det är fråga om dryckenskap äro
alla fullständigt eniga om, att detta är något
mycket förkastligt, en last. Men angående
absolutismen gå meningarna vitt isär, i det att några
anse den vara något mycket gott, andra däremot
anse raka motsatsen, ja den uppfattningen tyckes
ha framträtt på allra sista tiden, att den rent av
vore av djävulen. Men det hänger väl här som i
allmänhet annars ihop på det viset, att då
hyggligt folk disputera och icke kunna bli ense, så
beror det på, att de mena helt olika saker med det
varom striden rör sig.

Med <i>absolutism</i> menar man nu tydligen två
olika saker, nämligen dels en <i>åsikt,</i> dels ett
<i>handlingssätt.</i> Om man med absolutism menar den
<i>åsikten,</i> att någon »Guds gåva», d. v. s. något av
vad som finnes skapat, vare sig av naturen eller
människan, särskilt något s. k. njutningsmedel,
skulle i och för sig vara ett ont, så att det vare
syndigt eller orätt av människan att begagna det
— i så fall ha vi tydligtvis att göra med vad som
väl vanligast kallas <i>asketism,</i> och det är en åsikt, som
jag lika livligt som någon vill fördöma såsom varande
»en farlig villomening». Ja, jag går verkligen så
långt, att jag säger, att till och med stryknin
(rävkaka) och arsenik äro förträffliga saker, nämligen
om de användas för rätt person, vid rätt tillfälle och
med rätt måtta. Alkohol är också nyttig,
visserligen icke i så hög grad som arsenik, men den
har sitt värde och detta — såsom jag vid ett
föregående tillfälle framhållit — företrädesvis såsom
njutningsmedel. Och märk väl: njutningsmedel
hava sitt berättigande, måttligt, d. v. s. rätt,
använda. Alltså: den som säger, asketiskt, att något
av vad som finnes skapat är i allo fördömligt eller
förkastligt, honom vill jag bekämpa nu och alltid.

Men nu till den andra sidan av saken!
Därest någon med absolutism menar det att icke
smaka alkoholhaltiga drycker, då är det ett
<i>handlingssätt</i> det är fråga om, och då är det mig
fullkomligt obegripligt, huru någon av kvinna född
skulle kunna förneka en person rättigheten att
vara absolutist i denna mening. Att någon sådan
person skulle kunna finnas här i staden, det <i>kan</i>
jag icke tro. Det har också här offentligen
förnekats, och jag känner mig därför övertygad om,
att så icke heller är fallet.

Men nu säger jag vidare. <i>Om</i> en person, när
han — med all rätt — bekämpar asketismen, gör
det på ett sådant sätt, att han kan missförstås
därhän, att han tros söka hindra det absolutistiska
handlingssättet — då handlar han ovisligt. Och
vidare: skulle det mot förmodan finnas en person,
som går därhän vid sitt uppträdande mot det
asketiska åskådningssättet, att han söker bibringa
sina åhörare den meningen, att <i>alla</i> Guds gåvor
böra brukas av <i>alla,</i> då handlar han icke blott
ovisligt utan även syndigt. Ty han besinnar då
icke, att det är rätt märkligt beställt med de där
Guds gåvorna, i det att nämligen vad som lämpar
sig för en del människor, alls icke lämpar sig för
alla eller ens av alla <i>får</i> brukas. I paradiset fanns
det — därom äro vi väl ense — bara Guds gåvor,
men där växte dock ett träd, om vilket vår Herre
— som nog kände sin Adam — själv sade: »Vad
dag du därav äter, skall du döden dö». Och så
lyder budet än i dag. Vad som passar för den
ena personen, passar icke för den andra, allra
minst i vår nuvarande värld, som ju icke längre
är något paradis. Vi hava alla vårt frestelseträd,
men detta är något olika för varje människa; för
Adam var det kunskapens träd på gott och ont,
för mig är frestelseträdet av en annan art, och för
en tredje är det av en tredje art. Men för en
stor, en mycket stor del av vårt folk är detta
förbannelsens träd <i>alkoholen.</i> Därför, ehuru jag
fördömer asketismen, som just felar genom att skära
allt över <i>en</i> kam, är jag glad över absolutismens
framgångar, och jag önskar varmt och innerligt,
att vi i Sverge måtte få se allt flera, som icke
begagna sig av alkoholhaltiga drycker. Och det
är mig obegripligt, hur man kan se saken på
annat sätt, om man verkligen tänker och handlar
som en sann <i>fosterlandsvän.</i>

*
</chapter>
<chapter name="Reseintryck från Norge, juli 1905">

<h2>Reseintryck från Norge, juli 1905.</h2>

<big><big><big>Å</big></big></big>terkommen från en elva dagars resa i Norge,
tror jag mig möjligen kunna göra mina läsare
en tjänst genom att meddela de erfarenheter, jag
under denna min resa hade tillfälle att samla,
särskilt rörande norskt tänkesätt och norska
stämningar i fråga om dagens framför alla andra
brännande fråga. Visserligen har jag ingenting alldeles
nytt eller märkvärdigt att förtälja, men mina
upplysningar torde dock vara av ett visst värde såsom
grundande sig på iakttagelser i första hand och —
jag vågar påstå det — fullt tillförlitliga, något som
man beklagligtvis icke kan säga om alla i våra
tidningar 1905 influtna korrespondenser från Norge o. d.

Inledningsvis må då nämnas, att
turistströmmen i Norge denna sommar visst icke, såsom i
åtskilliga svenska tidningar uppgivits, visar sig
vara svagare än vanligt, än mindre på något sätt
tynande, om ock svenskarna med få Undantag
lysa med sin frånvaro. Tvärtom fann jag överallt
hotellen, järnvägarna och landsvägarna lika livligt
befolkade som vanligt vid denna tid. Och jag
kan med någon sakkännedom yttra mig härom,
eftersom jag allt sedan 1881, sålunda i 25 års tid,
vart eller vart annat år vistats någon tid i Norge
under den egentliga turistsäsongen.

Vidare får jag, i likhet med vad professor Otto
Pettersson redan i Göteborgs Handels- och
Sjöfartstidning gjort, på det bestämdaste intyga, att
det i vissa svenska tidningar synliga samt även
muntligen här i Sverge framställda påståendet, att
svenskar skulle denna sommar i Norge vara
utsatta för allehanda obehag från den norska
befolkningens sida, rimligtvis saknar varje spår av
befogenhet. Åtminstone är det visst och sant, att
varhelst jag färdades — i Smålenene, Kristiania,
Hadeland, Valders, Ringerike, Drammen o. s. v. —
mottagandet och bemötandet överallt var lika
välvilligt som någonsin förr, ja, kanske till och med
en smula hjärtligare än vanligt. Allmänt
uttrycktes glädje över att åtminstone något tillfälle
erbjöds att ådagalägga, det svenskar fortfarande äro
välkomna i Norge. Och att dylika yttranden icke
till äventyrs hade avseende blott på resande
professorer, är alldeles visst. En gammal allmogeman
i Valders, som med synbar glädje begagnade
tillfället att utbyta tankar med mig i dagens frågor,
betonade kraftigt, att svenskar i allmänhet äro väl
sedda i Norge. »Vi ha ju», sade han, »t. ex. en
mängd svenskar vid våra järnvägsarbeten, bl. a.
nu här i trakten vid Valdersbanan; vi tycka
genomgående bra om dem, och förhållandet mellan
dem och deras norska kamrater är det bästa».
Och en gammal ångbåtskapten, som nu under en
hel mansålder befordrat massor av svenskar —
bl. a. mig för 25 år sedan — kunde icke nog
lovorda dessa sina passagerare. Att dessa välvilliga
tänkesätt återgäldas av de 50,000 svenskar, som,
enligt professor Bröggers uppgift stadigvarande
vistats i Norge, känner jag själv många exempel
på, och det vitsordas för övrigt av åtskilliga
nyligen offentliggjorda massuttalanden.

På möjligheten av krig mellan Sverge och
Norge trodde man, trots de norska tidningarnas
idkeliga tal om svenska krigshotelser, alldeles icke,
detta väl dels emedan man nog i själ och hjärta
icke satte synnerlig tro till dessa färglagda
framställningar, dels och i synnerhet emedan man
ansåg saken alltför gräslig för att kunna bli
verklighet. »Hur skulle det komma att kännas», yttrade
en yngre man ur medelklassen, »för de många,
många som i likhet med mig ha sina kanske flesta
släktingar i Sverge? Jag skulle ju ständigt löpa
fara att skjuta ned någon av mina talrika kusiner».
Att man i Sverge kände på ungefär samma sätt,
därom var man övertygad. Ett isolerat undantag
bildade en yngre järnvägsresande dam, som visst
ansåg svenskarna för något slags människoätare,
men som hennes norske interlokutör med ett
överseende småleende sökte kalmera.

Att mången allra helst sett, att unionen
förblivit beståndande, därav gjordes ingen hemlighet.
»Men», sade mannen med de många svenska
släktingarna, »vi unionsvänner måste ju slutligen medge
nödvändigheten av unionsupplösning på grund av
de alltmer sig hopande förnärmelser, för vilka vi
blevo föremål från svensk sida och som nådde sin
höjd i dessa Boströms sex punkter, vilka voro för
oss mera kränkande än något, vi förut i den
vägen upplevat, och överträffade allt vad en
norrman någonsin kunde föreställa sig vara möjligt i
fråga om orimliga överhöghetsanspråk». Då jag
för den ovannämnde allmogemannen i Valders
påpekade det opraktiska, ja, sjukliga, för att icke
säga löjliga, i en till sådan grad uppskruvad
själv- och självständighetskänsla, så log han en gammal
vis mans leende och sade: »Ja, ja. Ni kan ha
rätt. Jag kan häller inte för min del inse detta
politiska ävlandets stora vikt, än mindre dess
välsignelse. Men ser Ni, sådana äro nu en gång vi
norrmän, åtminstone de flesta av oss och framför
allt de som skriva i tidningarna. Det är
äregirighet, ser herrn, äregirighet och stolthet, som
behärskar oss mer än allt annat. Och då så är, kan
resultatet ej bli annat. Ni får ta oss sådana som
vi äro, om Ni vill ha något med oss att göra».

Att vi svenskar kände oss så djupt kränkta av
det brutala sätt, på vilket stortinget satt i gång
unionsupplösningen, hade man tydligen svårt att
riktigt förstå och sätta sig in i. Man hade
nämligen ej velat såra oss. Att man valt det
tillvägagångssätt, som använts, förklarades ha berott därpå,
att man varit enhälligt och fast övertygad om att,
därest från norsk sida ett förslag om
unionsupplösning framställts, detta skulle ha mötts av ett
bleklagt nej från svensk sida. Och då nu
situationen blivit sådan, att enligt så gott som alla
norrmäns mening unionen måste upplösas, så hade man
velat göra pinan kort genom att avhugga den
gordiska knuten i stället för att söka lösa den.
Om hugget lyckats, därest konungen i rätt tid
infunnit sig i sin norska huvudstad, var föremål för
vissa tvivel. Kung Oscar åtnjöt i Norge så stora
personliga sympatier, att hans närvaro i det
kritiska ögonblicket möjligen kunnat förändra
åtskilligt av händelsernas gång. I Norge trodde man, att
konungen velat infinna sig, men av sina svenska
rådgivare avhållits därifrån. Men även frånsett
detta rykte om »svensk inblandning» i sista stund
hade det förhållandet, att Norges konung dröjde
fjärran, då riket stod på branten av revolution, väckt
åtskillig bitterhet — och det kan man ej undra på.

Jag nämnde, att kung Oscar var personligen
uppburen i Norge. Hans »felgrepp» — enligt norsk
syn på saken — tillskrevos icke honom, utan hans
svenska »rådgivare», som ofta lära »sätta honom
kniven på strupen». Man var därför hjärtligt
ledsen över att man »nödgats» bedröva honom. Och
dessa personliga sympatier sträckte sig även till
hans söner och sonsöner. Man försäkrade
enständigt och som jag tror fullt uppriktigt, att man
värkligen av hjärtat önskade få en ung Bernadotte
på norska tronen, och man hade ännu ej helt
uppgivit hoppet om att få ja till sin anhållan härom.
Man ville ju så gärna tro på en ny, manlig
upplaga av Margareta Fridkulla.

Och dock, trots dessa uppriktiga sympatier
för den gamla dynastien och trots allt
oförbehållsamt erkännande av dess nuvarande medlemmars
obestridligen ådagalagda välvilliga sinnelag mot
Norge, dolde man icke för sig, att det dock
djupast sett torde ha varit just konungahuset, som,
visserligen mycket mot sin vilja, förnämligast vållat
unionens undergång. Min gamle sjökapten, som
var en erfaren och reflekterande man, hade bl. a.
följande nog så tänkvärda uttalande: »Det norska
folket är i grund och botten mycket konungsligt
sinnat, i synnerhet gemene man. Det hade därför varit
för konungahuset mycket lätt att vinna folkets kärlek
i sådan grad, att den aldrig kunnat förloras. Konung
Oscar hade ju av naturen särskilt stora gåvor för
att vinna folk, och han vann även norrmännen, så
ofta han behagade vara tillsammans med dem. Men
även kronprinsen, som från början var ganska
impopulär här i Norge, blev ju nästan dyrkad av
allmogen, när han härom året på sin resa genom
landet lät den träda sig något närmare. Det hade
därför blott behövts, att vårt konungahus vistats
hos och bland oss en större del av året, att det
sökt lära känna och förstå oss, att vår konung
varit med oss såsom vår konung, åtminstone vid
kritiska tillfällen, och icke styrt oss från ett
främmande land. Kort sagt, hade konung Oscar levat
ungefär lika mycket i Norge och bland norrmän
som i Sverge och bland svenskar, så hade aldrig
det skett, som nu skett».

*
</chapter>
<chapter name="Tillhör uppsatsen Nordens älsta folk- och ortnamn">
<img><i>Tillhör uppsatsen Nordens älsta folk- och ortnamn.</i></img>
</chapter>
