
Väckelserop

II

Högtidliga varningsord

Betraktelse

av

E. G—n

På vänners begäran utgiven


Helgelseförbundets förlag, Götabro, Kumla.




Högtidliga varningsord.

"Om I icke hören och läggen det på 
hjärtat, så att I given mitt namn äran, 
så skall jag sända förbannelse över eder 
och förbanna edra välsignelser." 
Mal. 2: 2.



I.

Ett giv akt!

"Högmod går före fallet, stolthet före 
undergången."

1. Då saften skämmes och märgen ruttnar i ett träd, 
bli alla förmåner, som i hälsans dagar befordra liv och 
fruktbarhet, en förbannelse, varigenom dess undergång 
påskyndas. Den sunda näring, som upptages, införlivas med 
den sjuka saften, ymnig vattning och stark gödning 
påskynda processen, och det onda tager näring i det goda. 
Låt vara cellbildningen fortgår en tid, och det sjuka trädet 
håller jämna steg med de friska, döden smyger likväl fram 
genom livsporerna, och ruttenheten fräter omkring sig, tills 
undergången beseglas med ett uppenbart fall. Då var det 
måhända en vindstöt, knappast kännbar för de friska träden, 
som med ens avbröt den murkna trädstammen.

2. Det är en allmän synd, en all barnafrom 
ödmjukhet och hjärtevarm gudsfruktan ödeläggande pest,

som fräter på livsmärgen i Guds församling och är den kristnes
ruin. Denna synd är en till majestät förklädd djävul, en 
spion i änglagestalt, som planlägger de kristnas undergång,
då vi äro som mest hänförda, och aldrig försummar att infinna
sig på kristendomens jubelfester. O, vilken satanisk makt, 
som tjusar våra hjärtan och bländar våra ögon så, att ju 
mer vi få blicka in i Guds djupheter, dess mer förhävas vi,
och det förflutna, det närvarande och det tillkommande blir
en förbannelse, varigenom vi ruttna ner! Moralisk ruttenhet
döljes under ytan av ett exemplariskt liv, allmänt förtroende
får tjäna djävulens planer att obemärkt förbereda en kristens
fall, och då, när han slutligen faller, är helvetets triumf
så mycket större, som den fallne varit ansedd för en god 
kristen.

3. Ju högre klippan är, ju hemskare bråddjupet. Ett syndafall
motsvarar i allmänhet höjden av andliga erfarenheter. Då 
stora helgon falla, så falla de djupt. I klagosången över 
konungen i Tyrus läsa vi: "Du fulländningens insegel! Full 
av vishet och fullkomlig i skönhet, satt du i ett Eden, en 
Guds lustgård, övertäckt med alla slag av ädla stenar, med 
karneol, topas, kalkedon, krysolit, onyx, jaspis, safir, 
rubin, smaragd och guld; dina pukor och dina flöjter voro 
i din tjänst, färdiga på den dag, då du skapades. En smord,
överskyggande kerub var du, och jag hade gjort dig därtill; 
på ett Guds helgedoms berg var din plats, mellan gnistrande
ädelstenar gick du fram. Lyckosam var du i dina vägar ifrån
den dag då du skapades, till dess ondska vart funnen i dig."
Den överskyggande keruben är en bild av satan, som var en 
"furste" ibland änglarna. Men stolt av sin skönhet, vart 
han innantill full av orättfärdighet och störtade från 
härlighetens himmel till avgrunden, dragande med sig i fallet
milliarder änglar.


4. Hemska färd, svarta procession, som drog ut från helgedomen
vid dova klockljud! De sköna anletsdragen bli alltmer 
djävulska, och i hans hjärta brinner ett helvete, som kastar
eldflammor, vilka antända allt som är brännbart i deras väg.
Den stora visheten har blivit dårskapens banerförare, och 
den överskyggande keruben helvetets monark. Hans första 
bragd, som är att störta mänskligheten i namnlöst elände, 
upphöjer honom till denna världens gud, och under hans spira
färgas mänsklighetens stråkväg av blod, och vandrarens fötter
snava mot liken av fallna helgon. Det är i de syndafall, 
som tid efter annan uppskaka församlingen, som satan upprepar
sin egen sorgliga historia. Församlingens pelare undermineras
av egenkärlek, självförhävelse och ärelystnad, och mitt 
under det sången brusar: "Icke oss, Herre, icke oss, utan 
ditt namn giv äran," döljer sig på djupet av hjärtat en stor
förnöjelse i vad man är, icke såsom av sig själv, utan genom
Herren.

Unge vän, tro mig! Ingen djävulens snara kan vara mera 
fördold än frestelsen till högmod. Den hårfina gränslinjen 
mellan glädjen i Jesus och glädjen i vad man är genom honom
kan ej upptäckas med ett mänskligt öga.

5. Många ha börjat väl men slutat illa. Och i nittionio fall
av ett hundra spelar högmodet den viktigaste rollen i deras
fall. Eller vad kunde orsaken eljest vara, att Israel försjönk
i avguderi och drabbades av Guds rättfärdiga domar? Vilken 
är den djupa grundorsaken till Sauls fall? Eller varför måste 
en man efter Guds hjärta utsträcka bedjande händer ur den 
bottenlösa dyn? Salomo, den vise konungen, hängav sig åt 
avguderiets dårskap — varför? Och säg, vad är orsaken till 
att den underbare hjälten, som med åsnekäken slog tusen
filistéer, 
måste tillbringa sin levnadsafton i "hopplöst" mörker, 
malande på filistéernas fångkvarnar? Mina bröder, låtom oss
stanna här! Innan ljudvågorna av deras melankoliska sång, 
liknande gråten vid en hjältes grav, dö bort, genombävas 
mitt hjärta av Guds egen varnande röst:

"Om I icke hären och läggen del på hjärtat, så att I given 
mitt namn äran, så skall jag sända förbannelse över eder 
och förbanna edra välsignelser."

*



II.

Då en stjärna faller.

"Huru är du av himmelen fallen, du
glänsande stjärna, du morgonrodnadens
son." Es. 14:12.

1. En ung skara trädde inför Gud i hans helgedomar. Det blev
en tystnad i himmelen v så föreföll det mig — konungars 
Konung trädde fram, änglar böjde sig ned för att under 
vördnadsfull tillbedjan bevittna den högtidliga akten. Vad 
då? Det är invigningsfest. Unga män och kvinnor, som framburit
vårblommorna av sitt liv, helgades åt missionens Herre, och
himmelen göt sitt välbehag över dem. Jag såg deras ögon 
tindra som klara stjärnelågor, jag såg deras läppar rodna 
som granatäpplen, färgade av Golgatas kärlek, och den varma
hänförelsen bada i tårar vid Herrens fötter, bedjande om 
nåd att vara trogen. Min själ upprördes, mina känslor började
svalla som i barndomsåren, jag kunde ej tillbakahålla mina 



tårar; ty en gudahängiven själ kan ej tänka sig någonting 
saligare än att vara helt uppgiven i Mästarens tjänst. Gärna
hade Gabriel velat följa med. O Mikael, Jehovas furste, 
varför drager du en suck av hjärtinnerlig trängtan? Han 
svarar ödmjukt: "Ack, att denna välsignade förmån förärades
mig!"

2. Men ett avskiljande för Herren innebär mer än hänförelse.
Det låg allvar i denna högtidliga handling. Då jag var som 
mest fördjupad i tankar, då min själ var som mest försjunken
i tillbedjan, avbröts jag i mina betraktelser av en röst 
bakom mig, och då jag vände mig om för att se, öppnades för
mig en mycket rörande scen: en andelös predikant höll en 
mycket skön och formfulländad predikan för en fåtalig publik.
Hela min kropp skakade, och jag brast i gråt över mannen. 
Då ropade Herrens Ande: Ser du denne man! Mitt förbund med 
honom var liv och frid, och dessa gav jag åt honom, att han
skulle frukta mig, och han fruktade mig och bävade för mitt
namn. Sanningens lag, evangelii budskap, var i hans mun, 
och orätt vart icke funnen på hans läppar; i frid och 
redlighet vandrade han med mig, och han omvände många från 
synd. Mal. 2.

3. Välsignad vare den unge predikanten! I den Jesuslika 
karaktären framträdde en så hög men på samma gång ödmjuk 
och stilla ande, att hans blotta närvaro helgade umgängeslivet
och var en välsignelse för alla. Och det var sannerligen 
ingen tom fras, vad hans överfulla hjärta stundom utsade: 
Gud vare tack, som alltid för oss i triumf i Kristus och 
uppenbarar lukten av sin kunskap genom oss allestädes! 2 
Kor. 2:14. Ty han var Kristi vällukt för Gud och, fastän 
föremål för avundsamma blickar, ett väckelserop, som 
återkallade minnet av våra 
första predikantår. Välsignad vare hans första missionsresa!
Ty han arbetade med en sådan iver, som hade hela världens 
frälsning berott på honom, och bad till Gud, såsom hade han
härutinnan förmått ingenting alls. Han förmådde ej tänka på
någonting annat än Jesus och syndares frälsning. Däruti 
levde han om dagen, därpå tänkte han om natten, understundom
ropande i drömmen: "Herre Jesus, fräls själar! Jesus, fräls
själar!"

4. Välsignad vare hans första predikan, då rösten darrade 
och tårarna runno. Det var ingen "bibelförklaring" eller 
utredning av teologiska system. Han sprängde formen och 
snavade på grammatiken, men orden kommo glödheta över hans 
läppar, och slöheten rodnade, där den satt vid kritikens 
fönster. Små ord, stora verkningar! Han kom direkt från 
himmelen till predikstolen. Andens visdom var hans predikoutkast
och böneumgänget med Jesus hans förberedelse. Ära, halleluja!
Församlingen sjöng, himmelen triumferade, själar frälstes, 
härlighetens och Guds Ande vilade över predikanten; men 
solen sjönk, och det var natt: vad han var, det är han icke
nu .

5. "De sanningar, som nu så kraftlöst frambäras, trängde 
förr genom märg och ben; de uppmaningsrop, som nu likna 
ljudet av spruckna klockor, ryckte fordom hela skaror med 
sig. Förr välsignade mången denne man såsom ett Guds sändebud;
nu aktas hans ord ej mer än en två gånger hörd berättelse. 
Kanske i medvetandet om förlusten av sin verkliga kraft 
försöker han ersätta den genom naturlig vältalighet, sporrande
sig till liv och värme, sökande imponera genom en viss 
högtidlighet. Men det är ingen kraft i allt detta; det är som när 
ett skepp genom rullning kommer sina segel att svälla ut under 
stiltje; de fladdra och slå, men sakna alldeles den styrka

att driva fartyget framåt, som en friskt blåsande vind 
giver." W. Arthur. Och sålunda är han antingen det livlösa allvar, 
som präglas av onaturlig stelhet, eller den livaktighet, 
som är betecknande för en ande, som vill höja sig men faller
tillbaka som en fågel med avklippta vingar.

6. Vem kan vara mera beklagansvärd än predikanten, som varit
smord med den helige Ande men förlorat sin första kärlek? 
Ingen syn kan vara så hjärtskärande som att se den upphöjda
tros-enfalden på väg att bliva teologie doktor. Fasansfulla 
utveckling, oerhörda framgångar — bakåt: "Se, han är överdragen
med guld och silver, men ingen ande är i honom!" Hab. 2:19. 
Jag skall aldrig glömma det intryck, som jag fick av en
kär vän. Han var kristen i ordets djupa mening och predikant,
ehuru ej synnerligen begåvad, men folket hörde honom gärna.
Vi hade ej sammanträffat på sju månader, och under dessa 
sju månader — o, vilken förändring! Till det yttre hade han
visserligen ej undergått någon synnerlig förändring. Han 
var lika vänlig, och han log på samma sätt som förr; hans 
talorganer voro fullt ut lika starka, men ack, då han öppnade
sin mun, hade till och med själva rösten en så ihålig tomhet,
att den var i mina öron den mest skärande musik jag någonsin
hört.

O säg, huru är du av himmelen fallen, du glänsande stjärna,
du morgonrodnadens son!

7. Det är mänskligt att falla, men — har någon sagt — 
djävulskt att bliva liggande. Det kostar ingen möda att 
sjunka i anden, ingen ansträngning alls att glida utför på 
det sluttande planet. Hjärtats hemliga avfall sker alltid 
småningom, sakta, obemärkt. Evangelisten 
drog ut, brinnande i anden, för att vinna många hjärtan för
Jesus, men i sin glädje bortskymde han Kristus med sitt eget
jag och drog massorna till sig; och sålunda, i stället för 
att vinna en brud åt Jesus, stal han, omedveten härom, det 
ena hjärtat efter det andra från honom — och hans vänner 
avgudade honom. I ett enda nu var han i allas mun "så 
märkvärdig", och allmänheten strömmade till för att höra 
honom. Men ju mer han växte i anseende hos folket, ju mer 
kände han de krav, som det stora ryktet ställde på honom. 
Det var nu som han, i känslan härav, uppbjöd all sin förmåga
i att motsvara allas förväntan och så till vida lyckades, 
att han i mångas ögon var en populär talare; men han sjönk 
i sin ande, och slöheten gick i bänkraderna, vaggande sjuka,
trötta, hungriga nådebarn till sömn. De förstodo honom icke.

8. Han tänkte föga därpå, så länge han hade fullt hus; men 
väckelsen dör ut, livaktigheten domnar av, allmänheten drager
sig tyst tillbaka. Stackars broder! Han står ej längre inför
Gud som en trogen tjänare för att utföra all hans vilja. O 
nej, han är så upptagen med sig själv och sina vänner, huru
han skall kunna bevara deras förtroende, ty han anar vad 
som förestår. Han känner det så djupt, och det smärtar honom
att se, huru han förbrat sitt inflytande och sin makt över 
folket. Han måste återvinna den. Hallå! Käre broder! öppna 
ditt hjärta, bekänn dina synder! Nej! Han är uppblåst, hans
högmodiga hjärta förbjuder honom att stiga ner. Nu måste 
den väl avmätta sanningen förbytas i bitter klagan över 
denna onda och besinningslösa tid, och det grämer honom att
se det nyfikenhetsbegär, som uppenbarar sig, icke i världen
allenast utan till och med ibland Guds folk; ty man jagar 
oavlåtligen efter någonting nytt och löper efter 
nya predikanter, utan förmåga att pröva, om andarna äro av 
Gud.

9. Med en stor överlägsenhet uppträder nu den förr så 
trosenfaldige mannen med den mest obarmhärtiga kritik. Att 
det ligger mycket förstånd hos mannen, där han går omkring 
med den djärva kritikens såll för att visa agnarna av vår 
tids andliga rörelser, det kan ej förnekas; men att på så 
sätt vilja svinga sig upp är långt under hans värdighet. 
Kan det verkligen vara han, som vi lärde känna under väckelsen
i A.? O, jag ville hellre vara en förbisedd stjärna än en 
sådan där komet!

10. Han var, men han är icke. Han är ej i folkets mun; det 
sjunges ej om honom, som har vunnit ett tusen; spiran 
överlämnas åt en annan. David, en oerfaren yngling, kommer 
i Herren Sebaots namn, och utan teologisk vapenrustning slår
han tio tusen män. Det bliver allt svårare för den stackars
mannen! Samvetet anklagar, Anden manar till sinnesändring, 
den ena förödmjukelsen följer på den andra, och likväl böjer
han sig icke. O, att han ville ödmjuka sig inför Herren och
med tillgivenhet omfatta den hjälte, som har uppstått ibland
Guds folk! O, att han med församlingen tackade Gud för den 
unge predikanten och med honom upptoge striden mot gemensamma
fiender! Då skulle folket måhända än en gång sira honom med
sitt förtroende, och i vilket fall som helst skulle han 
gärna, om så vore, träda i skuggan, blott Herrens namn bleve
förhärligat.

Han tystnar, ty han bliver icke hörd, men fortsätter i 
bitterhet och avund, tills han genomborras av sitt eget 
svärd. Och medan svarta legioner bilda ringdans kring den 
fallne hjälten, draga sig ljusets härar tillbaka, sorgset, 
vemodsfullt! 
"Ack, min broder! Ack, min broder!"

11. Lyssna, du Herrens menighet! Du Guds församling, ställ 
dig inför Gud! Se på den stackars mannen! Se, där haven I 
honom! Se, där står han, han som utgjorde er stolthet! Sedan
sjungande rovfoglar hackat ur det ena axet efter det andra,
står den imponerande högtidligheten som en tom kärve för 
att avbida Herrens dom! Somliga förtala, andra försvara, 
ondskan träter, kärleken gråter; minnet upprepar det förflutna,
samvetet fördömer, Anden manar till sinnesändring Herren 
förbarme sig över oss! O, jag besvär eder vid min Herres 
ömhet för sina tjänare: uppmuntra oss så, att vi icke fälla
modet, deltag med oss och bed Gud för oss; men för all del,
vad du gör, bär oss icke under skarornas bifall till — 
Mordekais galge! Eller säg, har du någon andel i predikantens
fall? Inför Gud: Haven I någonting månne att anklaga eder 
själva för, då I stån inför en sådan syn?

Välsignad vare den, som omfattar evangelisten med all kärlek
och sympati; men förbannad vare den, som spinner nät för 
hans fötter!

"Före undergången högfärdas mannens hjärta, men ödmjukhet 
går före ära." Ordspr. 18:12. "Ditt hjärtas högmod har 
bedragit dig."

"Den som redan tidigt på morgonen högljutt prisar
någon, han kan anses lasta honom." Ordspr. 27:14.

"Den som smickrar sin nästa lägger nät för hans
fötter." Ordspr. 29:5.

*



III.

Nåd och ansvar.

"Den, åt vilken man anförtrott 
mycket, av honom skall man 
fordra mera." Luk. 12: 47, 48.

1. Vare det långt fjärran från mig att vanrykta min nådige 
Herre, vars tålamod jag räknar för min frälsning, men vem 
kan uthärda ljungelden i hans öga, då han varnar sina heliga.

Mose var en utomordentlig man. Under sin fyrtioåriga vistelse
i öknen hade hans upphöjda karaktär blivit krönt med 
oförgänglig ära: en ödmjukhet, vari Gud uppenbarade sig. 
Den överlägsenhet, det självförtroende och den uppbrusande 
häftighet, som besjälade honom, då han fällde egyptiern, ha
måst ge vika för en saktmodig ande. Och nu, då Herren kallade
honom, var han alldeles förkrossad. "Vem är jag, att jag 
skulle gå till Farao och föra Israels barn utur Egypten?" 
Nu var han passande för Jehovas tjänst, och han anförtrodde
Mose ett uppdrag större än någon annans, och ingen under 
gamla förbundets tid har kommit Gud så nära som hans tjänare
Mose.

2. I 4 Mos. 12 läsa vi: "Och Mirjam och Aron
talade med Mose om den etiopiska kvinnan, vilken han hade 
äktat, och de förebrådde honom, att han hade aktat en etiopisk
kvinna; och de sade: "Månne väl Mose är den ende, med vilken
Herren talar? Månne han icke talar med oss även?" Mycket 
sant. Men deras uppträdande vittnar om en uppblåst och 
högmodig ande, som behärskas av egenkärlek, avund och 
ärelystnad — "månne han icke



talar med oss även?" "Och delta hörde Herren". Ty han är 
aldrig längre borta från sina tjänare, än att han ser och 
hör och iakttager allt, som rör sig i och omkring
dem. "Och Mose var en vida saktmodigare man än alla
andra människor på jorden." Det största vittnesbörd, som 
Herrens Ande, mig veterligt, har lämnat någon människa. 
"Och Herren steg ned i en molnstod och stannade vid ingången 
till tabernaklet, och han kallade på Aron och Mirjam; och 
de framkommo båda, och han sade: Hören mina ord! Om han vore
en sådan profet som I, så skulle jag, Herren, uppenbara mig
för honom i syner och tala med honom i drömmar."

3. "Men en sådan är icke min tjänare Mose. Muntligen talar 
jag med honom, åskådligt och icke i gåtor, och han får se 
Herren personligen. Och varför skullen då icke I rädas att 
tala med min tjänare Mose?" Det är farligt att sätta sig 
upp mot någon som lever nära Gud. "Och Herrens vrede upplågade
emot dem, och han gick bort."

Härpå följde en hemsk, allvarlig tystnad. "Och molnskyn drog
sig tillbaka från tabernaklet; och se, Mirjam var snövit 
såsom av spetälska, och Aron vände sig till Mirjam, och se,
hon hade spetälska." Förkrossad bönfaller han inför Mose: 
"Nådige herre! Lägg icke på oss såsom synd, att vi ha varit
dåraktiga och försyndat oss. Och Mose ropade till Herren 
och sade: "O Gud, gör henne helbrägda!" Och Herren svarade:
"Om hennes fader hade spottat henne i ansiktet, skulle hon 
icke då skämmas i sju dagar? I sju dagar skall hon instängas
utanför lägret, och sedan må hon upptagas." "Ty Gud står 
emot de högfärdiga, men de ödmjuka giver han nåd." 
1 Petr. 5. Och häri uppenbarar Gud sin nitälskan för


den man, som står honom så nära, att "han får se Herren 
personligen"; och Mose handlar sin höga ställning värdigt, 
då han stillatigande fördrager allt med ett aldrig sviktande
tålamod. "Ty en Herrens tjänare bör icke tvista, utan vara 
mild mot alla, fördragande det onda." 2 Tim. 2:24.

4. Vilken företrädesrätt att leva så nära Gud, att man får 
se och "tala med honom personligen!" En sådan gemenskap med
Gud kan ej med ord beskrivas, men den kan erfaras av alla 
uppriktiga och hängivna själar. Men denna över allt upphöjda
ställning lade ett så heligt ansvar på Mose, att han för en
enda förseelse, och det i ett anfall av vad vi skulle vilja
kalla rättmätig förtrytelse, drabbades av en bitter förlust.
"Israels menighet kom till öknen Sin, och folket stannade 
i Kades; och då där intet vatten fanns för menigheten, 
samlade de sig tillhopa emot Mose och emot Aron. Och folket
kivade med Mose och sade: O, att också vi hade fått dö, då 
våra bröder dogo inför Herrens ansikte! Och varför haven I 
låtit oss draga upp ifrån Egypten för att föra oss till 
denna usla trakt, där varken säd eller fikon eller vinträd 
eller granatäpplen växa, och intet vatten finnes att dricka
?" Denna prövning hade så mycket vassare udd, som detta 
gensträviga folk så mången gång förtörnat Herren men förskonats
genom Mose förbön.

5. Mose och Aron gingo bort ifrån det församlade folket och
föllo ned på sina ansikten inför Gud; och Herrens härlighet
visade sig för dem. Och Herren talade till Mose och sade: 
"Tag staven och församla menigheten, du och Aron, din broder,
och sägen åt klippan, i deras åsyn, att hon lämnar vatten 
ifrån sig, och skaffa dem så vatten utur klippan och giv 
menigheten och deras boskap all dricka!" I 2 Mos. 17:5, 6 
skulle Mose slå på 
klippan med staven, men här skulle Mose endast tala till 
klippan inför Israels folk. I staven hade Mose ett stöd för
sin tro, och densamma förutan hade han ännu icke utfört 
några under. "Således antyder Herren med denna befallning, 
att Moses nu, efter så mångårig erfarenhet av Guds underbara
nåd, skulle hava en starkare tro än fyrtio år förut, så att
han icke skulle behöva slå på klippan utan endast tala till
henne." Men den store mannens tro sviktade, och han försyndade
sig.

6. "Hören, I genstörtige!" utbrast den eljest så
tålige mannen. "Skola vi ur denna klippa skaffa eder
vatten?" Och Mose lyfte upp sin hand och, i stället för
att "säga till klippan," slog med sin stav på hälleberget 
två gånger, och — under av nåd! — mycket vatten kom där utur
— och barmhärtigheten strömmade däri — och menigheten drack
och deras boskap. Men över de sagolika strömmarna drog ett 
moln av oväntad förbannelse. "Och Herren sade till Mose och
till Aron: Emedan I icke haven trott mig och icke hållit 
mig helig inför Israels barns ögon, därför skolen I icke 
föra denna menighet in i det land, vilket jag har givit 
dem." O, vilket ansvar vilar på en helgad man att hålla 
Herrens namn heligt, och det överallt, alltid och inför var
man! Genom Guds underbara nåd kan en person hinna så långt,
att vad han tänker, talar och gör har större betydelse än 
vad tiotusen halvhjärtade själar någonsin kunna göra. En 
sådan man var Mose. Och då han, som framför alla skulle 
helga Herrens namn, nu ohelgade det inför hela Israels folk,
blev denna stränga dom förkunnad, att han icke skulle få 
införa folket i Kanaans land.

7. Vad Mose härvid måste hava känt, är omöjligt att beskriva. 
Det är lätt att synda som ett helgon, men
omöjligt att ångra såsom de. Den store gudsmannen
ängslas, han gråter, han beder. "Låt mig få komma och se det 
goda landet på andra sidan Jordan, detta goda bergland och 
Libanon!" Men Herren svarade: "Du har fått nog. Tala icke 
vidare till mig om den saken." 5 Mos. 3. Mose hade fått göra
många bittra erfarenheter under sitt växlingsrika liv, men 
aldrig hade hans stora själ burit en så förkrossande sorg. 
Tänkom oss barnaårens ljuva aning, ungdomens djärva 
förhoppningar, mannaålderns uppstigande, nederlaget och 
"landsflykten", fyrtio år vid Andens universitet, examen 
vid törnbusken, kampen för Israels befrielse, fyrtio år av 
stora prövningar, umbäranden och försakelser —
allt för detta enda, stora mål att föra Guds folk utur Egypten in i Kanaan.
Och nu — en ärofull livsgärning snöpligt avhuggen, alla 
förutgående försakelser gagnlösa, och — det värsta av allt — Gud 
vanärad! Såg han icke tillbaka på sitt liv såsom alldeles
förfelat?

8. Men vad kärlek låg det ej däri, att hans nådige Herre 
mötte honom med samma glada ansikte, att han fick samtala
med honom innerligt, förtroligt, mellan fyra ögon, likasom 
tillförne! Och väl månde han vara en furste ibland Guds 
folk, väl månde han krönas som en segerfirande hjälte inför
Gud, Herren Jehova; väl månde honom förunnas namn och 
"stjärna" Bildspråk = utmärkelse eller upphöjelse. i de saligas hemland, där, varest alla sår helas,
och där Moses och Lammets sång ej hämmas av syndafallets 
tårar. Men han, som utkorades därtill och uppbar den 
triumferande vissheten att föra Israel in i Kanaan, han kom
aldrig, aldrig ditin. Och det är allt detta, sammanlagt, 
som gör varningen i hans exempel så mycket mera högtidlig.




"Ty var och en, åt vilken mycket har blivit givet, av honom
skall mycket varda utkrävt, och den, åt vilken man har 
anförtrott mycket, av honom skall man fordra mera." 
Luk. 12.

Men, du Guds man, du, den högste Gudens tjänare! Förglöm 
din smärta och torka dina tårar! Segerfirande skaror samla 
sig på glashavet, hållande Guds harpor. Rösten klingar så 
melodiskt skön, sången brusar som ett dån av många vatten: 
"Stora och underbara äro dina verk, Herre Gud, du allsvåldige;
rättfärdiga och sanna dina domar, du folkens konung! Vem 
skulle icke frukta dig. Herre, och prisa ditt heliga namn? 
Ty du allena är helig; ty alla folk skola komma och tillbedja
inför dig, ty dina domar hava blivit uppenbara." Uppb. 15.

"Låtom oss därför, då vi få ett rike, som icke kan bäva, 
vara tacksamma, så att vi tjäna Gud, honom till behag, med 
helig fruktan och räddhåga. Ty vår Gud är en förtärande 
eld." Ebr. 12:28, 29.

Min käre och så högt ärade broder! Har Guds Ande fått bränna
in erfarenhetssanningar i ditt liv, är du av Herren kallad 
och därtill i Andens och i korsets skola fostrad att leda 
församlingen till fullare liv i Gud, ja, då har du orsak 
att böja dig djupare i stoftet och tjäna Gud med helig 
fruktan och räddhåga; ty han gav dig ett mycket stort 
förtroendeuppdrag, och likväl har du inga företräden eller 
någonting att berömma dig av framför andra. Snarare tvärtom.
Medveten härom, bör du vara i helig umgängelse varje stund 
och leva det mest intima och allvarliga trosliv, så att din
ödmjuka karaktär, omstrålad av en barnafrimodig självförgätenhet,
uppenbarar någonting gudomligt; ty det är ej nog för dig 
att vara — jag ville säga — en vanlig kristen.


Jag besvär dig inför Gud, som gör allt levande, och inför 
Kristus Jesus, som inför Pontius Pilatus har avlagt den goda
bekännelsens vittnesbörd, att du bevarar budet obefläckat 
och utan tadel intill vår Herre Jesu Kristi uppenbarelse.
1 Tim. 6.

11. Otaligt många kristna begråta förlusten av en kallelse,
som de ej hava hållit helig, liksom Esau, då han under tårar
bad om den välsignelse, som han hade ringaktat. "Ty," säger
skriften, "I veten själva, att han ock, då han sedan ville 
ärva välsignelse, vart tillbakavisad, ty han fann icke rum 
till sinnesändring, fastän han med tårar sökte därefter." 
Ebr. 12:17. Mose förfelade sin avsikt att föra Guds folk 
in i Kanaan. Många hängivna och helgade personer ha förverkat
rättigheten att vägleda helighetssökande själar, och sålunda
hava de, fastän upprättade för sin egen del, gjort förluster,
som aldrig kunna ersättas. De kunna föra oss till gränserna
av löftets land och måla dess skönhet och behag i de mest 
levande färger; men varje försök att föra någon in i detta 
härliga trosliv strandar mot en hemlig orsak; ty en sålunda
förverkad uppgift kan aldrig återfås; och i allmänhet är 
det ingen lätt sak att återvinna en förlorad ställning inför
Gud.

Håll dig i tron och kärleken i Kristus Jesus till förebilden
av de hälsosamma ord, vilka du har hört av mig. Och förvara
genom den helige Ande, som bor i oss, det goda, som har 
blivit dig ombetrott. 2 Tim. 1:13, 14.

Ty detta är vad Herren har sagt: På den som nalkas mig vill
jag visa mig helig, och inför allt folket vill jag visa min
härlighet. 3 Mos. 10:3.

*



IV.

Giv Gud äran!

"Och jag skall icke giva min ära åt 
någon annan, ej heller  mitt lov åt 
avgudabilderna." Es. 42:8.

1, Från Jerikos erövring till Akans stöld är blott ett steg,
ett enda litet steg. Bakom varje seger lurar ett nederlag. 
Ty om vi icke lovsjunga Herren och giva Gud äran, så skall 
högmodets förbannelse uppsluka våra framgångar, en ödeläggande
vind förhärja all vår yppighet. En babylonisk mantel är nog
att beröva oss den allt övervinnande kraften, som vilat över
oss genom Guds Ande. Och varför vi snava och stappla, då vi
från de höga uppenbarelserna återvända till det verksamma 
livet, beror därpå, att vi icke giva Gud äran.

"Något spillgivet finnes hos dig, Israel. Du skall icke 
kunna hålla stånd emot dina fiender, förrän I skiljen det 
spillgivna ifrån eder. Ty jag vill icke mer vara med eder, 
om I icke utroten det spillgivna ifrån eder." Jos. 7.

2. Syndens makt ligger i hennes list. Självförhävelsens 
hårfina begynnelse är ofta glädjen över den nåd, som Herren
bevisat oss. Då konung Hiskia blivit återställd ifrån sin 
sjukdom, skickade Merodak Baladan brev och skänker till 
honom, ty han hade hört, att Hiskia varit sjuk men blivit 
frisk. Den överraskande vänligheten gjorde Hiskia så 
öppenhjärtad och glad, att "han visade dem sin skattkammare,
sitt silver och sitt guld, sina specerier och sin dyrbara 
olja och hela sitt tyghus och allt vad som fanns i hans 
förrådshus. Intet var, som Hiskia icke 
visade dem i sitt hus och hela sitt rike." En glad sinnesstämning
rådde ibland hovmännen, som uttalade sin glädje och beundran
över judakonungens härlighet, och hans hjärta svällde, och 
varje pulsslag sprang som ett jubelrop genom hans varelse; 
men då hördes allaredan dånet av en ödeläggande storm. Och 
profeten Esaia gick in till koungen och sade: "Vad hava 
dessa männen sagt och varifrån hava de kommit till dig?" 
Helt öppet svarade konungen: "Ifrån ett avlägset land äro 
de komna till mig, ifrån Babel." — "Vad hava de sett i ditt 
hus?" — "Allt vad i mitt hus är hava de sett." Och Esaia 
sade till Hiskia: "Hör Herren Sebaots ord! Se, dagar skola 
komma, då allt vad i ditt hus är skall bortföras till Babel,
och dina barn skola bliva slavar i konungens av Babel palats."
Es. 39.

Därför att hans hjärta blev övermodigt, kom vrede
över honom och över Juda och Jerusalem. 2 Krön. 32:25.

3. Det finns prövade själar, som under nödens dagar lämnade
sig helt åt Gud, och i den helhjärtade hängivenhetens första
stunder vilade en gudomlig kraft över dem. Den Ande, som 
uppenbarade sig hos dem, var så överväldigande helig, att 
många känsliga själar bävade i deras närhet, liksom Israel 
bävade, då Mose kom ned ifrån fyrtio dagars umgänge med Gud.
Fördjupande sig i dessa härliga ting, fylldes de av glädje 
över all den nåd, som Herren bevisat dem, förbiseende att 
den verksamma orsaken till fortsatt helgelse icke låg i 
dessa heliga intryck, utan i den Ande, som hade åstadkommit
dessa heliga intryck. Ty det var en uppenbarelse av Kristus
i dem, och de voro i och för sig själva varken bättre eller
sämre än förut. I stället för att under vördnadsfull tillbedjan
tjäna Herren, ville de offentliggöra sig själva; och de 



lyckades för en tid att hänföra massorna men blevo snart andelösa
och tomma. Nu är hjärtat hårt, själen förlamad, bekännelsen
kall! Den iver, som de nu ådagalägga i att förorda sig 
själva, är ingenting annat än en protest emot samvetets dom.
De stora orden falla från bekännelsens trän, skakade av 
samvetet, likasom bladen göra sin likfärd vid höstvindarnas
sorgemarsch.

Ty detta är vad Herren har sagt: Jag skall icke giva min 
ära åt någon annan.

4. O, hur mitt hjärta blöder vid tanken på att en av de 
sjuttio, som återvända med triumferande jubelrop: "De onda 
andarna äro oss underdåniga i ditt namn!" — en, säger jag, en
skall aldrig mer hugna oss med budskap om själars frälsning.
Livslevande, hjärtevarma drogo de ut, men en kom igen, 
förslöad och andelös, ty han hade förlorat välsignelsen 
under sitt arbete. Vad kan orsaken vara? Ack jo, den unge, 
oerfarne evangelisten, som ifrån en ringa samhällsställning
var på väg att bli en "offentlig" man, blev snart uppblåst 
och förmådde ej bära sina framgångar. Samtidigt blev han 
kanske en martyr under många lidelser, och nu — min röst 
kväves av tårar — nu förmår han endast under höga rop arbeta
sig fram till ett och annat människohjärta, ty Herren har 
delvis upphört att förmana genom honom.

5. Många dyra Guds barn prisa nåden högre in "all nåds Gud,"
och — missförstå mig icke — otaligt många leva i gåvorna men
föga eller ingenting alls i Gud. De söka honom, icke så 
mycket därför, att de vilja ha en personlig, alltid närvarande
och inneboende Kristus, utan därför, att de vilja ha hans 
glädje, hans upphöjda karaktär och hans välsignelse, ja, 
med ett ord, allt som kan vara deras fördel och göra dem 
lyckliga för de båda världarna. 

Och den trofaste Guden välsignar även dessa själar, så mycket
som de äro i stånd att kunna emottaga. De hämta välsignelse
ifrån ovan men icke ifrån djupet; understundom svälla de ut
som vårbäckarna och göra då mycket väsen av sig, men under 
mellantiderna äro de alldeles upptorkade, ytliga som de äro,
barometerkristna, påverkade av varje yttre orsak. Men o, 
med vilken förkärlek de stanna för varje god sinnesrörelse,
och huru lätt de förhäva sig och bli uppblåsta! Är du en av
dem?

6. Såsom en själ kan tro sig vara frälst på grund av heliga
sinnesrörelser, såsom till och med en kristen kan förstelna
i Andens nådeverkningar så, att han aldrig kan födas till 
gudomlig natur, så kan en helgad själ stiga upp i 
självförhävelsens tomma rymder och en kristen höja sig på 
"uppenbarelsens" vingar till inbillade höjder, troende sig 
vara längre hunnen, än han verkligen är. Dessa själar 
karaktäriseras av en mycket hög bekännelse, och de tala om 
sin frälsning, på samma sätt som en drucken man talar om 
sina oerhörda rikedomar, fastän han i verkligheten äger 
ingenting alls. Rätt vad det är, göra de cession, och 
utredningen av deras "bo" visar följande mycket överraskande
resultat: "Du säger: "Jag är rik och har överflöd och behöver
intet," och vet icke, all du är den eländige och jämmerlige
och fattige och blinde och nakne." Uppb. 3.

O, den käre vännen, han "gick upp i Gud", och försvann för 
våra ögon, likasom luftseglaren på sin djärva färd ibland 
molnen; men fallet var så mycket djupare, då han störtade 
ned ifrån sin "härlighets tron" och den höga bekännelsen 
blev till kras.

7. Må det alltid stå levande för våra hjärtan, att allt är 
av Gud. Vi äro blott tjänare och därtill i bästa


fall onyttiga tjänare. Det är ingenting, som ligger så nära
till hands som det, att stanna i något sitt eget eller i 
det som man genom Guds nåd har fått uträtta i hans tjänst. 
Men vår enda omsorg vare att lyda konungens kommando. Och 
när han så vill, låtom oss tala om vad Herren genom oss har
gjort, på det vi må förhärliga Gud och liva andra till 
missionsarbete. Det är visserligen ej orätt, tvärtom 
nödvändigt, att församlingen får veta vad som uträttas på 
missionsfälten; ty därigenom ökas intresset för missionen, 
och genom de mångas bön och tacksägelse kommer nåden att 
överflöda så mycket mer. Men har man — om ock mer eller 
mindre hemligt även för sig själv — haft för avsikt att 
upphöja sig själv eller det missionssällskap man tillhör, 
då har man gått saken så nära, att man uppväcker Herren till
nit. Det vore förmätet av oss att vilja bli konungar över 
de områden, som vi under bataljen, lyckats erövra.

Ty äran, riket och makten tillhöra Herren allena.

8. Historien förmäler, att kung David var så framgångsrik, 
att hans konungarike utvecklade en stormakt under hans 
regering. Att under dessa oerhörda framgångar finna den 
inspirerade sångaren sjunga ur djupet av sitt hjärta: "Icke
oss, Herre, icke oss, utan ditt namn giv äran!", det är i 
sanning rörande. Men huru nedslående att en annan gång finna
samma konung med ett högmodigt hjärta fördjupad i sina 
framgångar. En befallning utfärdades till Joab: "Gå och 
räkna folket!" Men konungens ord var till och med för Joab 
en styggelse, och han utbrast: "Varför vill min herre, all 
denna sak skall göras?" Men konungens befallning måste 
åtlydas, vadan Joab och befälhavarna drogo ut i konungens 
åsyn för att räkna folket. Under tiden avvaktade konungen med


spänd nyfikenhet resultatet av den olycksaliga folkräkningen,
och efter en tid lämnades honom en uppgift på i runt tal 
1,300,000 stridbara män. Segerfirande konung! O, hur hans 
hjärta svällde! Vilket konungadöme! 1,300,000 stridbara män
— åh, vilken armé!

9. Men då hänförelsen nått sin höjd, slog honom hans samvete.
Herens nitälskan drog ut med blixtrande svärd, och folket 
föll som strå, och över de sjuttio tusen liken for en ängel
med draget svärd mot Jerusalem. Hela Israel vred sig i 
ångest, glädjen var förbytt i säck och aska. David, som 
jämte de äldste låg på sitt ansikte, grät, ropade och grät:
"Jag har syndat! Jag har syndat! Jag har svårligen syndat, 
men vad hava dessa fåren gjort?" Liksom regnet uppmjukar 
jorden och åskan renar luften, så var denna hemsökelse ägnad
att rena David och hans folk ifrån högmodets förfärliga 
pestångor. Efter denna förödmjukelse offrade och tillbad 
konungen vid ett nytt altare i ett nytt sinne; och se, Herren
svarade med eld från himmelen. Men, o ändå, sjuttio tusen 
lik för en enda mans dårskap och dessutom landet fullt med 
gråtande änkor och faderlösa barn!

"Bättre är att vara ödmjuk med de ringa än att skifta byte 
med de stolta." Ordspr. 16:19.

10. O, att vi äntligen komme därhän, att vi skylde våra 
ansikten och tillbåde i stoftet på det rum, där Guds majestät
drager fram! O, att vi från och med i dag måtte så ordna 
våra triumftåg, att vårt eget jag må förbliva dolt i skuggan
av den Gud, som verkar allt i alla! Tvivelsutan har mången 
Herrens plantering blivit förhärjad av högmodets förbannelse.
"Vingårdsvaktaren", evangelisten, predikanten eller 
församlingsföreståndaren, förhävde sig och uppväckte Herren
till nit emot sig själv 
och det verk, som han hade gjort i Gud, och — de
nyomvända falla som strå.

Men vad hava dessa fåren gjort!?

Ack Herre, inför dig, inför dig allena! Mitt hjärta gråter 
som David vid Ornans loge. Ack Herre, förlåt oss! Ack Herre,
hav misskund! Ack Herre, tag oss åter till godo! Min själ 
ligger i stoft, min hela varelse är en tårekälla; ty jag 
genombävas av dessa dina ord:

"Om I icke hören och läggen det på hjärtat, så att I given 
mitt namn äran, så skall jag sända förbannelse över eder 
och förbanna edra välsignelser."

*



V.

Kläden eder i säck och aska!

"Därför tager jag allt tillbaka och 
ångrar mig i säck och aska." Job. 42.

1. Vad d:r Bonar anklagar sin tid för, torde hava sin 
tillämpning även på oss. Han säger: "Ytlighet, maklighet, 
sken och tanklöshet karaktärisera till en stor del de 
religiösa talen bland många." En religion av lättja, lättsinne,
själviskhet och tolerans är våra dagars moderna kristendom.
Vår ytlighet gör kristendomen innehållslös, religionen lätt
påtagen men också lätt avtagen; en religion utan ansträngningar
och strider, utan eld och iver, utan uppoffringar och 
självförsakelser, en religion av sammet, icke av "säck och 
aska", av ringa bön med starkt rop och tårar, intet överlämnande
av sig själv åt Gud och intet


allvar. Sanningens tveeggade svärd får sällan tränga oss 
genom "märg och ben", "den tillkommande världens krafter" 
få sällan så genomtränga oss, att vi återspegla Kristi 
karaktär och få evigheten in i våra hjärtan.

2. En kristen är skön, då han klappar händerna, men skönast
var han, då han log genom tårar. En religion av "säck och 
aska" är mera imponerande än en applåderad gudstjänst. Vilken
kontrast mot våra dagars ytliga kristendom är icke den store
statsmannen och det älskvärda helgonet, som i Dan. 9 kap. 
badar i tårar, bekännande sina och sitt folks synder! Att 
Jesus är en fullkomlig frälsare, som kan bevara oss ifrån 
fall, är en sanning, som, Gud vare lov, alltfort kommer att
förverkligas i många, många kristnas liv. Men ingen av oss 
kan göra sig heligare därigenom, att han kallar synden för 
brister och bristerna för svagheter, lika litet som någon 
av oss kan bli mindre helig därför, att han ödmjukar sig 
inför Herren och bekänner synd. Snarare tvärtom. Mången 
själ, som för fem à tio år sedan tackade Gud för "härlig 
frälsning," skulle härefter bli mer fruktbärande, om 
sinnesändringens plog finge vända upp och ned på den 
mossbevuxna helgelsen.

3. "Men jag har ej fallit," säger du. "Jag har en frälsning
för årets 365 dagar." Gott! Det är ju som det bör vara. Men
har du aldrig tänkt på de många tusen själar, som dö runt 
omkring dig? Har du aldrig gråtit över din familj, där 
flertalet kanske lever utan Gud? Har du aldrig vakat i bön 
till Gud för andras frälsning, bekännande deras synder under
tårar? Har du aldrig fällt en tår över andras synder, aldrig
känt dig förkrossad över all den synd och uselhet, som 
härskar inom Guds församling? Om så är, har du visserligen 
icke ännu 
hunnit upp till Daniels gudsfruktan, än mindre känner du till 
Pauli sorg, då han önskade sig förbannad från Kristus för 
sina bröders skull. Rom. 9. O, jag fruktar, att det kanske 
är mera ord än verklighet i din höga bekännelse! Eller huru
kan det vara? Jag såg en "demon" blinka i själens fönster.

4. Det kan väl aldrig vara möjligt, att du är uppblåst? Att
du uppträder med stor överlägsenhet är ingen förödmjukelse 
för mig. Visst icke. Men denna högdragenhet påminner mycket
om en stackare, som vill vara någonting; och likväl är du 
icke vad du varit. Du synes vilja vara så viktig, och likväl
väga dina ord vanligtvis ingenting. Allmänheten fäster föga
avseende vid vad du säger; och detta är så mycket mer 
förkrossande som du varit mycket högt uppburen. Att du är 
alltigenom ärlig och vill leva helt för Jesus, det tror jag
visst; käre broder, det tror jag visst. Du står ej kall i 
hänförelsens timmar, och i känsliga stunder är du liksom 
badande i tårar, och likväl kännes det som om din helgelse 
icke vore tillräckligt djup. Ett spadtag djupare, min broder,
och källan springer fram livslevande och kristallklar! Hava
de levande strömmarna börjat utsina, går den enda vägen till
upprättelse genom ny förödmjukelse och ny överlåtelse åt 
Herren.

5. O, huru ömt det kännes, att jag med dessa förmaningens 
ord träffade just dig — dig, som jag allra minst åsyftade. 
Stjärnan, som föll ur sitt lopp, hjälten, som stupade på 
sitt svärd, var du! Den store gudsmannen, som utkorades till
att föra Guds församling genom öknar och moras in i löftenas
land, var du! Den hårt prövade själen, som i nödens timmar 
överhopade Herren med stora löften och dyra försäkringar om
ett heligt liv, 
var du! Hjälten, som steg upp i sitt eget jag för att 
överskåda sina framgångar, var du! Ack, huru ledsamt allt 
detta är! Vad skola vi göra? Hellre än att trösta dig vill 
jag gråta med dig inför Herren, till dess Han hugsvalar dig
och låter dig stå inför sitt ansikte. Ty jag har ingen ro 
i min ande, förrän du är upprättad.

6. Gör som David vid Ornans loge. Kläd dig i "säck och aska!"
Uppres åt Herren ett nytt altare och frambär nytt offer i 
nytt sinne! Herren skall förvisso svara med eld från himmelen,
ty han är ej mindre barmhärtig nu än i kung Davids dagar. 
Tvista aldrig med Herren om din kallelse, men vill han 
återgiva dig allt som du förlorat och ännu mer, så emottag 
det under vördnadsfull tillbedjan, och se till, att du ej 
för andra gången skickar dig ovärdigt. Bed om större ödmjukhet
och djupare allvar. Ty ingenting kan vara mer avskyvärt än 
att vara tanklös i Herrens tjänst, ingenting farligare än 
att lättsinnigt handhava heliga ting. Då Arons söner framburo
främmande eld inför Herrens ansikte, sprang en ljungeld ut 
ifrån Herrens ansikte och förtärde dem. 3 M. 10. Vi finna 
anledning att än en gång upprepa, vad Herren sagt: "På den 
som nalkas mig vill jag visa mig helig, och inför allt folket
vill jag visa min härlighet."

7. Det vilar ett tungt moln över världens tomma gudstjänst,
och kyrkan suckar under Herrens dom, ty dess tjänare hava 
icke hållit Herrens namn heligt. "Och nu till eder detta 
bud, I präster! Om I icke hören, om I icke läggen det på 
hjärtat, så att I given mitt namn äran, säger Herren Sebaot,
så skall jag sända förbannelse över eder och förbanna edra 
välsignelser. — Ty prästens läppar skola bevara läran, att 
man må fråga lagen av hans mun, emedan han är ett Herren 
Sebaots sändebud. Men 
I haven avvikit ifrån vägen, I haven kommit många att fela 
emot lagen, I haven fördärvat Levis förbund, säger Herren 
Sebaot. Också skall jag göra eder föraktade och ringa för 
allt folket, emedan I icke iakttagen mina vägar." Mal. 2.

O, I Herrens präster! Kläden eder i "säck och aska!" Ty 
edert manna är förruttnat och edra källor grumlade av blod.

8. Man säger, att tidens krav äro stora, och det är sant, 
de äro större än vi ana; och ansvaret är ännu större. Det 
har en gång för alla skridit så långt, att vi antingen skola
överlämna oss till att förtäras i Mästarens tjänst eller 
bli alldeles odugliga för de sista dagarnas mission. Ty 
antingen skola vi ryckas med av Andens genomträngande rop: 
"framåt!" eller stanna för att sjunka ner under tyngden av 
den förbannelse, som vår text uttalar.

"Hans boning vare öde, och hans ämbete tage en
annan!" Apg. 1:20.

Den dagen, då vi förlora känslan och medvetandet av heligt 
ansvar, är en olycksdag i vårt kristliga liv. Då Guds nåd 
vilar över oss så mäktigt, att vi känna ansvar att hålla 
Herrens namn heligt, pådrivas vi av ett hjärtebehov att 
vandra evangelium värdigt. Men förlora vi denna hälsosamma 
fruktan, är känslan av heligt ansvar borta, och det kännes 
då mindre viktigt att vara helig och ostrafflig; och sålunda
föres man under världens bifall in i den slentrianmässiga 
kristendomens irrgångar.

Det är egentligen icke synden, som förödmjukar oss. Snarare
tvärtom. De tomma axen stå alltid högst, men stora helgon 
böja sig allra djupast. De finnas gång efter annan badande 
i tårar, så förkrossade, att de ej kunna tänka sig en större
ära än att få kyssa Mästarens fötter. 
I dessa förödmjukelser ligger någonting så hjärtinnerligt 
någonting så ljuvt, att det ej med ord kan beskrivas, men 
de äro på samma gång en smältares eld, som renar hjärta och
sinne, liksom åskregnet renar luften en het sommardag. Det 
finnes ingenting, som kan så låta oss känna vår ovärdighet 
som vistelsen på heligt rum, då Anden ropar: "Drag skorna 
av dina fötter, ty du står på helig mark!" Och så länge du 
lyssnar till Guds röst i ödmjuk stillhet, skall han bära 
dig över alla de snaror, som vi härmed velat avslöja.

O din lycka är avundsvärd! Vilken nåd, att jag får dela 
denna lycka med dig! Är ansvaret stort så är den nåd, som 
Herren giver, så mycket större. Och om Herren vill giva oss
en större nåd än våra fäder, så är det icke därför, att vi 
äro bättre än de, utan därför, att vi ha ett större uppdrag.

"Ödmjuken eder därför under Guds mäktiga hand, på det att 
han må upphöja eder i sinom tid, och kasten allt edert bekymmer
på honom, ty han har omsorg om eder." 1 Petr. 5:6, 7.

"Men honom, som förmår bevara eder från fall och ställa eder
ostraffliga inför sin härlighet med fröjd, den ende Guden, 
vår frälsare genom Jesus Kristus, vår Herre, honom tillkommer
ära, majestät, välde och makt, före all tid och nu och i 
all evighet. Amen." Jud. 24, 25.

*



Hvetlanda 1924
Hvetlanda Tryckeri A.-B.





