
﻿LANDSFÖRENINGEN FÖR KVINNANS POLITISKA RÖSTRÄTT.=====================================================




ANNA SHAW.

﻿
﻿

ANNA SHAW.
EN KORT LEVNADSSKILDRING.


Vid underrättelsen om reverend Anna Shaws död sände
Amerikas vice president Marshall ett telegram till hennes
anhöriga.  I få ord uttryckte han däri, inte blott sin egen
känsla, men säkerligen också otaliga andras.  Alla som haft
lyckan att komma i personlig beröring med denna sällsynta
kvinna vilja nog underskriva hans ord: »Världen har blivit
oändligt mycket fattigare genom en så stor och god kvinnas
bortgång.»

Sannolikt finns det ingen som har hört och sett Anna
Shaw utan att väckas av hennes träffande ord eller värmas
av hennes brinnande hjärta och hennes av godhet lysande
ögon.  Hennes glada väsen och ständiga humor verkade 
vederkvickande och så stor var hennes elektriserande och
magnetiserande gåva, att man frestas att kalla den oemotståndlig.

Vi som ha stått i kontakt med henne, vi kan inte tänka
oss att undvara henne i vårt minnes skattkammare.  Hon
var en av de dyrbara klenoder, vilkas strålglans lyser vida
omkring och sprider ljus i världen.  Att ge en levande och
fullständig bild av Anna Shaws mångskiftande personlighet
och rika livsgärning låter sig inte göra på en kort stund.  Vi
hinna blott uppdra konturerna till hennes liv sådant hon själv
skildrat det, och sådant vi förmått uppfatta det.

*

Anna Shaw härstammar från en tapper krigarsläkt i
Skottland.  Den gren hennes far tillhörde flyttade till England,
﻿där fadern blev en framstående tapetmålare.  Mindre framgång
hade han i de affärer han slog sig på.  De ledde till en
konkurs, som ställde honom på bar backe med hustru och fem
barn.  Hederliga och ideellt anlagda som Annas föräldrar
voro, beslöto de att genom ihärdigt arbete återbetala var
shilling, vilket lyckades efter stora ansträngningar och
försakelser.  Modern tog hem finbroderiarbete, vari hon var en
mästare och kunde på så sätt förena vården av de små med
en inkomstgivande sysselsättning.

Anna hade gott påbrå av viljestyrka inte bara hos sina
föräldrar men även hos sin mormor, en av de första unitarierna 
i England.  Innan någon av hennes landsmaninnor ägnat
en enda tanke åt rösträtt, eller kampmedel för att vinna den,
vägrade den gamla damen år efter år att betala tionde till
underhåll av engelska kyrkan, och hon satt var gång lugnt
och såg på hur hennes bohagsting utmättes och försåldes till
gäldande av tiondet.

Fadern var en hugstor drömmare med mod i blodet.  Hans
längtan stod till Amerika där guld och gröna skogar lockade
hans fantasi.  Där hoppades han kunna bereda sin familj ett
välstående hem.  Så fort skulderna voro betalade, begav han sig
dit och fick så god arbetsförtjänst att hustrun kunde komma
efter med sina barn.  Anna var då — 1851 — ej mer än fyra
år, men bibehöll ett varaktigt intryck av färdens ohygglighet på
billigaste plats bland 500 emigranter ombord på en seglare i
vildaste storm.  Vågorna sköljde över fartyget, som var nära att
förlisa, men räddades med bruten mast och svår läcka.  När
den lilla nalkades Amerikas skyddande kust i solnedgången, och
såg gyllenröda moln över sitt huvud, tyckte hon sig träda in i
himmelriket.  Hon mindes även sin fars översvallande glädje
att återse de sina efter att ha sörjt dem alla som döda på
grund av en falsk underrättelse om fartygets undergång.

Anna Shaws första vän i den nya världen var en
skeppsbyggare, som var dag bar henne till varvet där hon, klädd i
gosskläder som han skänkt henne, arbetade flitigt med en
liten leksakssåg.  Denna vänskap renderade föräldrarna allt
﻿det bränsle de behövde, som gossarna fingo hämta.  Det
utgjorde hennes stolthet att hon på detta sätt kunde anse sig
ha bidragit till familjeförsörjningen alltifrån fyraårsåldern.

*

Vid 9-10 år läste hon Onkel Toms stuga och fattades
av livlig medkänsla för slavarna, vartill föräldrarnas samtal
även bidrogo.  Fadern var behjälplig i att gömma och rädda
förrymda slavar, vilket var en mycket riskabel form av
filantropi.  En upptäckt härav kunde ha blivit ödesdiger.

Emellertid fick familjen annat att tänka på, då fadern
köpte ett skogsområde i västerns ödemarker.  Hans sangviniska
tro var att man med framgång kunde odla jord utan all
kännedom eller övning i jordbruk.  Han begav sig dit jämte
en tjugoårig son och fällde jämt så mycket skog som de behövde
för att uppföra en liten timmerstuga, varefter han glad
i hågen återvände till sin hustru och meddelade henne att
nu stod hemmet färdigt.  Sonen skulle möta med vagn vid
stationen, men själv måste han jämte två söner fortsätta sitt
förra arbete för att skaffa pängar till familjens livsuppehälle.

Modern reste då med sina tre flickor och en liten gosse
och möttes av sonen med ett underligt fordon, vari stuvades
grisar i bur, matvaror, sängkläder och så många personer som
rymdes att turvis sitta i.  Färden varade i sju dagar och gick
genom obanad mark över stock och sten och genom strida
strömmar, där hjulen ibland sjönko ned så djupt att den 
vattenfyllda vagnen varje gång måste länsas på hela sin packning
för att komma loss.

Brodern gick hela vägen bredvid och körde och barnen
njöto av de äventyrliga situationerna.  Med klappande hjärtan
närmade de sig det hägrande hemmet, som vid framkomsten
befanns vara en tom liten stuga utan golv och med gapande
hål i väggarna för fönster och dörrar.  Modern, som annars
var ett under av sinnesstyrka, sjönk vid denna syn förfärad
till marken med händerna för ansiktet.  Så satt hon omgiven
av barnen tills mörkret föll på och skogens vilda djur började
﻿en hemsk konsert.  Vargarna tjöto, vildkattorna klagade och
ugglorna skreko.  Då reste hon sig med ett nytt och förstenat
uttryck i sitt ansikte och började sitt hårda nybyggareliv med
att spika lakan för de tomma fönster- och dörrgluggarna, medan
sonen tände upp eldar omkring huset för att hålla de vilda
djuren på avstånd.

I denna miljö inträdde nu den tolvåriga Anna Shaw i
det underbart kampfyllda och verksamma liv, som förestod
henne.  Hon utsågs genast som den lämpligaste att jämte
brodern besörja allt utomhusarbete, vilket inleddes nästa dag
med att hämta virke vid en såg en mil bort.  Härav 
förfärdigades dörrar och fönster och ett ytterst primitivt golv
samt några lika okonstlade möbler.  Och så följde odlingen
av jorden med hacka och spade till enda åkerbruksredskap.   
De sådde så gott de förstodo och satte potatis mellan
trästubbarna.  Tack vare en utomordentligt bördig jord blev
resultatet gott.

En ständigt överhängande fara för västerns nybyggare
var på den tiden de kringströvande vilda indianerna, om vilka
hårresande berättelser gingo.  Anna och hennes lille bror, som
vallade kon i skogen, voro de första som fingo syn på
rödskinnen.  De kommo i en lång rad, ljudlöst smygande på
mjuka mockasiner.  Nu hade hon hört att man aldrig fick
visa sig rädd for dem och hittade ögonblickligen på att
använda repet, i vilket kon skulle ledas hem, till töm och lät
lillebror köra sig medan hon ej låtsades se indianerna.  De
gingo förbi och hem till modern som undfägnade dem med
mat, varefter de beskedligt fortsatte sin väg.  Att det gick
så lyckligt berodde på att de händelsevis voro nyktra.

Värre var det när en flock druckna indianer slog sig ned
vid deras bord och försåg sig med all mat som fanns och
betedde sig oroväckande.  På broderns viskande uppmaning
forslades husets alla vapen så omärkligt som möjligt upp på
vinden genom en lucka i taket medan indianerna voro
upptagna av ätande.  Till sist smög sig även husets invånare
upp, varefter stegen sakta halades upp och luckan stängdes.  
﻿Nu kunde de vara säkra för sina liv såvida inte indianerna
satte eld på stugan.  Genom springer i taket sågo de hur
de objudna gästerna blevo allt vildare och vildare under ruset
av sin medförda whisky.  Till sist ramlade de druckna av
stolarna och somnade.  Nästa morgon avlägsnade de sig
fredligt och den skräckslagna familjen kunde krypa ner igen.

Snart sjuknade brodern och måste lämna dem att
ensamma slå sig fram under ett helt år tills fadern kunde
komma.  Under denna tid vann Anna den fysiska och
psykiska styrka och den uppfinningsrikedom som blevo hennes
följeslagare genom livet.

Den enda andliga förfriskning som bjuds hennes efter
vetande törstande själ var faderns sändningar av mer eller
mindre lärorika böcker och tidningar.  Med tidningarna
tapetserade hon väggarna och studerade dem sedan flitigt när hon
låg i sin säng.  Sent omsider kom fadern och hade med sig
massor av böcker som Anna slukade som den uthungrade
slukar mat.

Vid 15 år examinerades hon av några skolmän och fick
en lärarinneplats i en skola 4 mil bort.  Avlöningen var 2
dollars i veckan samt maten hos olika familjer, två veckor
hos var.  Veden till skolan fick hon själv hämta och hugga
i skogen.

Men svårigheterna började först på grymt allvar när
fadern och bröderna gingo ut i kriget och Anna blev den
huvudsakliga familjeförsörjaren med 6 dollars i veckan i en
skola dubbelt så långt bort som den första.  Nu var ej tid
att drömma om framtiden, men livsmålet, studierna vid en
högskola, lyste som en stjärna i fjärran för henne fastän det
syntes henne som om det fordrades ett under för att hon
skulle få styra sina steg dit hon ville.

Efter kriget slog frihetens timme även för den slavbundna
Anna.  När fadern och bröderna kommo hem fick hon spara
sina inkomster åt sig själv.  En syster som gift sig erbjöd
henne sitt hem, där tillfälle gavs till lönande arbete och hon
började med sömnadsarbete.

﻿
Länge hade hon känt kallelse att bli präst och hade
mången gång gått ut i skogen och predikat för träden.  Nu
växte hennes längtan sedan hon hört en kvinnlig präst och
av henne fått det rådet att gå i skola och lämna allt annat
arbete.  Hon lydde rådet.

Första gången hon skulle göra en uppläsning och stod
ansikte mot ansikte med publiken svimmade hon i förskräckelsen 
och bars ut.  Men så snart hon uppvaknade begärde
hon att få gå tillbaka till talarstolen.  Det kändes som en
äresak att ej ge tappt och hon lyckades vinna sin publik.  
Rampfebern övergav henne emellertid aldrig fullt vid de
tusentals föredrag hon sedan hållit.  Hon kände sig alltjämt
knäsvag ett kort ögonblick, varefter all nervositet hastigt
försvann.

Annas prästerliga dröm realiserades helt plötsligt.  Hon
kom huvudstupa in i predikoverksamheten därigenom att
hennes skolföreståndarinna, som intresserade sig för henne,
sammanförde henne med en metodistpräst som genast frågade
om hon ville predika i hans kyrka.  Man förstår henne när
hon säger att hon kände jorden sjunka under sina fötter vid
denna fråga och endast stirrade på honom med häpnad.  Men
hon fann att han menade allvar och svarade »Jag kan inte
predika».  »Har ni nånsin försökt?»  »Aldrig för människor»
sade hon.  Hon mindes de lyssnande träden.  Hon fick en
dags besinningstid och antog anbudet fastän hon förstod att
hennes familj skulle ogilla det.  Den kallelse hon kände var
så stark att alla hinder måste vika.  Hon anförtrodde sig åt
systern, som tog så illa vid sig att det knappt kunnat vara
värre om bekännelsen gällt ett tillämnat rysligt brott.

Hennes predikan utföll så väl att prästen erbjöd henne
att predika på 36 ställen.  Familjen var förtvivlad.  Svågern
skrev en notis i tidningen om att den unga flickans vänner
beklagade detta tilltag, som väckte uppståndelse i hela
samhället.  Ett familjeråd avhölls och man beslöt erbjuda Anna
att bekosta hennes studier vid ett college om hon lovade
upphöra att predika.  Man gav henne 24 timmars frist att göra
﻿sitt val — antingen predikstolen med skilsmässa från familjen
eller collegestudier med bibehållande av familjebanden.

Anna följde lyckligtvis den inre rösten och valde armodets
och förkunnelsens väg.  Efter att ha predikat på de 36 ställena
blev hon uppställd som predikokandidat på metodistkonferensen.  
Omröstningen skulle ske med uppräckta händer.  Samtliga 
präster voro henne så bevågna att de räckte upp båda
händerna, och hon fick sin predikofullmakt.  Därmed var
svalget mellan henne och hennes kära befästat.

Natt och dag arbetade hon på sina studier under detta
svåra tryck, ökat av även kamraternas ogillande.  Hälsa och
krafter sjönko, och hon hade kanske dukat under om ej den
kända föreläserskan mrs Livermore kommit och givit henne
kraftig uppmuntran, efter att ha erfarit hennes längtan att
predika.  Hon gav det bestämda rådet att Anna skulle uppge
förvärvsarbetet, studera vid en högskola och inte bry sig om
vad folk säger.  Mrs Livermores sanktion blev den sköld
varemot all kritik föll tillbaka.

1873 begav hon sig till Albion College med 18 dollars
i fickan och utan aning om var resten skulle tas.  På vägen
till collegebyggnaden hittade hon en stor kopparslant på vilken
hon läste sitt födelseår.  Det tog hon som ett gott omen och
bevarade slanten troget i hela sitt liv fastän hungern mer än
en gång frestade henne att använda den.

Annas inneboende djupt feministiska tendenser togo sig
genast uttryck i hennes första föredragsprov, ett försvar för
Xantippa, som hon ansåg förorättad av sin äkta hälft.  Snart
stod hon också i spetsen för en revolt mot de manliga studenternas 
auktoritet.  Dessa brukade nämligen ensamma bestämma
vem som skulle bli talare på skolans femårsmöten.  Nu ville
Anna att också de kvinnliga studenterna skulle vara med om
valet.  En långvarig strid uppstod, som hotade att störa allt
arbete och slutet blev att rektorn gjorde slag i saken genom
att helt enkelt bestämma, att Anna Shaw skulle bli talare.

Detta var ingalunda vad hon velat, och hon kunde inte
glädja sig åt hedersbevisningen, så mycket mer som hon inte
﻿hade någon passande klädning för ett så högtidligt
uppträdande.  Men den sorgen avlyftades av hennes familj, som
trädde emellan och skänkte henne en vit klädning.  Hon
säger att hennes mod, på äkta kvinnligt vis, styrktes betydligt
av medvetandet om att klädningen var mycket klädsam, vilket
bidrog till den succès hon gjorde.

Nästa sommar predikade hon ofta, fick 100 dollars och
ett guldur och återvände med glatt hjärta till sitt andra läsår.  
Genom nykterhetsföredrag och predikningar kunde hon sedan
förtjäna nog för sitt uppehälle vid högskolan.

Från sina predikofärder berättar Anna Shaw spännande
episoder, t. ex. hur hon en gång var tvungen att åka i mörkret
nattetid genom en ödslig skog för att hinna fram i rätt tid.  
Hon hade fått en bov till kusk och räddades genom sin revolver
och sin sinnesnärvaro.  En annan gång förföljdes hennes
släde av en flock hungriga vargar, som mer och mer vann på
hästarna, fastän dessa, galna av rädsla, flögo fram.  Till sist
voro vargarna så nära att hon såg deras ögon och deras hängande 
tungor ur dräglande käftar, man kunde ha nått dem
med pisksnärten.  Då, i sista ögonblicket, susade släden in
i staden och vargarna vände.  Hon beundrade sin kvinnliga
kusks kallblodiga lugn.

*

Vid 29 års ålder kom hon till Bostons universitet för
att göra teologiska studier.  Där fick hon känna fattigdomens
och ensamhetens alla kval.  Hon hade svårt att göra sig
några inkomster, fick utstå svält och köld och umbäranden
av alla slag.  Hon blev så försvagad att hon var nära att
stupa och uppge sina studier helst hon började frukta att
Gud ej funnit henne värdig.  Då möttes hon av en räddande
ängel, den stora nykterhetsaposteln Frances Willard, som
uppmanade henne att fortsätta och ingav henne hågen för
nykterhetsarbetet.

Denna verksamhet var emellertid allt annat än populär
och hon rönte på många håll därtill stort motstånd på grund 
﻿av sitt kön.  På ett ställe där hon annonserat ett nykterhetsföredrag 
hade hon hotats av män att de skulle tända eld på
huset över hennes huvud om hon vågade komma med sitt
föredrag.  Hon lät naturligtvis ej skrämma sig utan infann
sig i den fullpackade salen.  Männen höllo ord och det
berodde på Annas snarrådighet och herravälde över sin publik
att flera hundra personer kommo oskadade ut ur den brinnande
träbyggnaden.  Detta fientliga angrepp hade motsatt verkan
mot den åsyftade och blev en välgörande reklam för saken
och för henne själv.

Även på den prästerliga banan hade hon fördomar mot
kvinnan att övervinna.  Biskopen vägrade henne, till hennes
sorg, prästvigning i den episkopala metodistkyrkan.  Efter
denna sårande behandling begärde hon att bli prästvigd i
metodistprotestanternas kyrka.  Det blev tre dagars het debatt
i frågan, men till sist segrade hennes förespråkare, sedan hon
på ett fyndigt sätt besvarat en mängd invändningar, hämtade
ur Skriften.  En präst anförde bibelcitatet I hustrur varen
edra män underdåniga.  »Ponera att er man förbjuder er att
predika — vad gör ni då?»  Hon svarade att som hon var
ogift träffade budet inte henne.  »Ni kan komma att gifta
er.»  »Det är ju möjligt.  Klokare kvinnor än jag ha gift
sig.  Det är också möjligt att jag gifter mig med en man
som befaller mig att predika — i så fall är jag beredd att
lyda.»

De unga prästerna fruktade att det kunde bli svårt att
skaffa henne pastorat och att de kanske blevo tvungna att
underhålla henne.  Men då befanns det att Anna Shaw varit
så anlitad att hon förtjänat tre gånger mer än de, oaktat
hon icke varit prästvigd som de.  Slutet blev att hon
prästvigdes och fick pastorat.

Hon hade stor tillfredsställelse som präst av sina
församlingsbors kärlek och levde ett lyckligt liv i en stilla
avkrok av världen, men innerst inne i hennes själ var det
något som ständigt ropade på henne till en större verksamhet
i en vidare värld.  Den lilla församlingen kändes henne snart
﻿för trång, och hon tog avsked från den 1885, sörjd och saknad.  
En gråtande ung flicka försäkrade henne att hon inte skulle
stå ut med att höra och se en karl i predikostolen!

Anna Shaw berättar många roande händelser från sin
predikoverksamhet om de fördomar hon mötte.  På en resa
i Italien som hon gjorde med ett stort turistsällskap kom i
en hamn en presbyteriansk konservativ skeppspräst och bad
att få en amerikansk predikant till sitt missionsfartyg.  Man
lovade honom Dr Shaw utan att säga att hon var en kvinna,
och för henne omtalade man inte att man förtegat detta
ömtåliga förhållande.  Hon kommer, åtföljd av sina reskamrater,
och möts av prästens förfäran.  För honom var en predikande
kvinna en hädelse som han inte ville tillåta ombord på sitt
fartyg.  Efter många om och men beviljade han henne till
sist att få hålla sin predikan, men gjorde ursäkt inför åhörarne
och tvådde sina händer.  Han var oskyldig till att en kvinna
nu skulle predika för dem.

Efter denna introduktion kände Dr Shaw sig helt naturligt 
illa till mods inför dessa gamla sjöbussar och unga pojkar,
som sutto kritiskt grinande.  Hon fick genast klart för sig
att hon måste slopa sin tilltänkta predikan och tala till dem
mer som kvinna och medmänniska än som präst.

Hon ställde sig framför en som såg ut som en sjörövare
med satiriskt leende och bad sina åhörare att inte bry sig
om vad pastorn hade sagt.  Så började hon tala till de unga
om deras mödrar och deras hem.  Snart såg hon dem snyfta,
men de gamla tittade fortfarande på henne likt hånfulla apor.  
Så talade hon om de stackars sjömanshustrurna som hade
den dubbla bördan att sköta hemmet och gå i ängslan för
mannen ute på havet.  Hon kunde genast avläsa i deras
ansikten vilka som voro gifta.  Slutligen kom turen till de
hårdbarkade gamla sjöbjörnarna.  Till dem talade hon om hur hon
sett gamla sjömän komma hem där barn och barnbarn
omringat dem, och hur barnbarnen sutto på deras axlar.  Då
tog sjörövaren upp sin brokiga näsduk och höll den för ögonen.   
Och när hon slutat hade hon vunnit sjömännens hjärtan.  
﻿Varenda en kom fram och skakade hand med henne så kraftigt
att handen var svullen nästa dag.

Prästen var alldeles förbluffad.  »Jag kunde inte tänka
mig annat än att sjömännen skulle ofreda er» sade han.  
»Varför skulle de ofreda mig?» frågade hon.  »Varför» stammade 
han, »därför — att det är något så onaturligt.»  Men
för Anna Shaw var det naturligt att tala till människohjärtan.
Och hon var en talare av guds nåde.

*

Med den fabulösa energi som aldrig tröt hos Anna Shaw
hade det lyckats henne att förena med sin prästerliga gärning
studier i medicin och avläggande av doktorsgraden.  Hon
ägnade sig dock aldrig åt någon egentlig praktik, fast hon
ofta hade nytta av sina studier i verksamheten bland de
fattiga.

Hennes liv tog en helt ny riktning genom det livliga
intresse hon fattade för kvinnorösträtten.  Detta intresse växte
sig starkare och starkare tills det blev hennes livs allhärskande
patos.  Hon predikade om det i kyrkan likasom överallt där
tillfälle gavs.

Redan 1888 förmådde Susan Anthony henne att överge
allt annat och uteslutande skänka sin stora kraft åt rösträttsstriden.  
I 18 år följde hon sedan »Aunt Susan» på hennes
rösträttsfärder och var i elden vid alla stora kampanjer.  Hon
kallar Aunt Susan »den fackla som upplyste hennes liv»,
»en outtömlig källa till inspiration», »den underbaraste kvinna
hon nånsin känt» o. s. v.  Och hon tyckte sig ha full
ersättning för varje ansträngning i äran att få samarbeta med
henne för »Saken», »den stora saken» och att få vara Susan
Anthonys vän.

Oerhorda voro de strapatser dessa två kvinnor förmådde
uthärda.  Och de blevo rena virtuoser i att klara svåra och
oväntade situationer, antingen de voro livsfarliga eller inte.

En lika kinkig som efteråt muntrande situation var när
Anna Shaw vid ankomsten till en stad strax före sitt föredrag
﻿ser sig på stora plakat annonserad som »Mrs Shaw som visslade 
för drottning Victoria» och skulle tala om den felande
länken.  I sista ögonblicket fick hon tag i ordföranden och
styrelsen och frågade vad i all världen detta var för misstag.  
Jo, de trodde att hon var den fru Shaw som hade visslat
för drottning Victoria, och eftersom de nu en tid hade varit
upptagna av tanken på Darwins felande länk, hade de funnit
lämpligast att hon talade om den.

Anna Shaw sade sig ingenting veta om den felande
länken.  Då fick en av styrelsen en ljus idé att hon kunde
tala om vad som helst bara hon då och då nämnde den
felande länken.  Hon bad dem öppna mötet och sjunga
»Stjärnbanéret» medan hon på några minuter skulle besinna sig.  
Med ens fann hon lösningen.  Kvinnan är den felande länken
i statens styrelse.  Och så späckade hon sitt rösträttsföredrag
var femte minut med den felande länken till publikens och
styrelsens belåtenhet.

Inte just lättare måtte det ha varit att när som helst
på rak arm fortsätta Susan Anthonys extemporerade föredrag
när hon, som ofta hände, anfölls av kramp i strupen.  
Rådsnarhet och fyndighet voro egenskaper som hon förvärvat i
ungdomen genom nybyggarlivet.  Hon förstod att reda sig i
alla livets förhållanden, snabb i tanke som i handling.  Mödor
och motgångar voro besvärliga, men lika oangenäma kunde
festliga hyllningar också understundom te sig.  Anna Shaw
beskriver humoristiskt hur en manlig festkommitté i bästa
välmening vid det högtidliga mottagandet på en station
behängde henne med ett väldigt band på vilket stod »Talare»
med stora bokstäver både på bröst och rygg och försett med
en jätterosett med vidhängande fladdrande band som räckte
till marken, varefter hon och Susan Anthony fördes i en
blomstersmyckad vagn genom stadens gator till den stora
folkfesten där hon skulle tala.  Det är lätt att tänka sig vilken
löjlig figur Anna Shaw skulle göra, utstyrd på det viset, hon
som var liten till växten och ganska fetlagd.  Också kände hon sig
högst olycklig och beklagansvärd.  Men Aunt Susan satt
﻿strålande och förtjust för »Sakens», »Den stora Sakens» skull, som
för henne var allt.  Det var ju en ren bagatell, ej värd att
fästa sig vid, om reklamen var en smula obehaglig, den var
ju i alla fall reklam för rösträtten, det var huvudsaken för
Aunt Susan!  Men så högt i försakelsens och hänförelsens
konst hade Anna ännu inte nått.

Anna Shaw var eljes en ytterst storslagen natur, fri från
småsinne, det manifesterades i eminent grad när hennes högsta
önskan och mångåriga ambition hade varit att få bli Susan
Anthonys efterträdare som ordförande i den amerikanska
landsförsamlingen för kvinnans rösträtt där hon var vice ordförande,
och så Aunt Susan efter mycken tvekan utsåg Mrs Chapman
Catt såsom den lämpligaste.  Då var Anna Shaw genast den
första att lojalt arbeta för hennes kandidatur.  På samma
sätt gick det med hennes andra stora dröm, att resa jorden
runt och predika rösträtt och väcka kvinnorna och bilda
rösträttsföreningar i alla länder där sådana saknades.  Den brast
när Mrs Catt avsade sig ordförandeskapet i Nationalföreningen,
för att fylla den ännu större uppgiften att vara den
internationella rösträttsalliansens ordförande, och Aunt Susan nu
begärde av Anna att uppta ordförandeskapet, vilket
omöjliggjorde den åtrådda färden.  Hon böjde sig och lydde, men
bekänner att hon gick avsides och grät så bittert som hon ej
gråtit se’n i barndomens dagar.

Hon var den som sedermera förmådde Mrs Catt att göra
den världsomseglingen, och det var hon som framlade planen
för Mrs Catts resa och entusiastiskt talade för den på
kongressen i Köpenhamn 1906.  Ett vackrare exempel på
universell anda får man leta efter.

Tagore säger »Våra rötter måste vara djupt rotade i det
universella om vi vilja vinna personlighetens storhet».

Detta, att hon kunde glömma sig själv för det hela, fri
från avund, fri från all tanke på sig själv, uppfylld endast
av önskan att göra mesta möjliga nytta för största möjliga
antal människor, det var hennes storhet.  Denna hjärtats
﻿godhet var ännu mer värd och beundransvärd än hennes
lysande talaregåva och hennes geni på många områden.

Man påminner sig ovillkorligen Romain Rollands ord
»Hjältar kallar jag icke dem som segra genom tankens kraft
eller genom fysisk styrka.  Hjältar kallar jag endast dem
som ägt hjärtats godhet».

I den meningen liksom även i annan var Anna Shaw
verkligen en hjältinna.

Anna Shaw säger att ingenting större kan vederfaras en
mänsklig varelse än att älska en stor sak mer än själva livet
och att äga lyckan att få verka för den saken livet igenom.  
Och hon ansåg att fastän hon gav allt hon ägde hade hon
fått igen tusenfallt mer än hon gav och kände sig stå i skuld
till världen och »Saken» och ingalunda motsatsen.  Åt dessa
känslor gav hon uttryck i en sanningsmättad sats som blivit
bevingade ord i hela rösträttsvärlden »Vi kunna aldrig göra
så mycket för en stor sak som en stor sak kan göra för
oss.»

*

Aunt Susans död var en svår sorg för Anna Shaw att
bära, men åtta dagar efter begravningen gick hon ut igen i
arbetet innan hon ens hunnit sova ut efter allt nattvak hos
den sjuka.  Hon handlade enligt Susans anda och befallning
och hade lovat henne på dödsbädden att arbeta för rösträtten
så länge hon levde och att stå kvar som ordförande i
Nationalföreningen så länge inte hennes vänner tillrådde henne att
avgå.

Ordförandeskapet skänkte henne glädje, hur tung än
bördan var, ty det blev framgångsrikt.  Föreningen växte
under hennes ledning från 17,000 till 200,000 medlemmar
och hon fick mottaga ofantligt stora donationer till rörelsen,
varigenom det blev möjligt att i stat efter stat utsända talare
åt alla håll, upprätta rösträttsbyråer, leda flera stora
kampanjer om året och slutligen hemföra segern i minst ett tiotal
stater.

﻿
Hon fick uppleva kongressens federala beslut om rösträtt
och valbarhet för kvinnor på samma villkor som för män.  
Nu återstod blott staternas ratificering av beslutet som pågick
under hennes sista sjukdom.  Hon jublade på sjukbädden var
gång posten medförde gynnsamt budskap från en stat.

Under krigsåren hade rösträttskvinnoma i Amerika, liksom
i alla krigförande länder, omlagt arbetet och ägnat sin mesta
tid åt att fylla krigets fordringar.  Anna Shaw blev
ordförande i kvinnornas kommitté i Förenta Staternas Råd för
Nationalförsvaret, och fick efter kriget förtjänstmedaljen för
sitt arbete.  Hon var brinnande av tro på Nationernas
Förbund och dess utvecklingsmöjligheter till att medföra ständig
fred.  Hon hoppades och fordrade att krigets rysliga erfarenheter 
skulle tvinga männen att göra något effektivt till
förekommande av framtida krig.  Efter fredsslutet använde hon
all sin vältalighet i fredssakens tjänst och med glänsande
framgång.

De sista månadema av sitt liv följde hon förre
presidenten Taft på en föredragsturné för Nationernas Förbund i
stället för att söka välbehövlig vila.  Hon måste ibland tala
flera gånger om dagen.  Överansträngd, som hon redan förut
var, sjuknade hon i lunginflammation och dog i sitt vackra
hem i Moylan 2 juli 1919 vid 72 års ålder.

Hennes arbetsförmåga och vitalitet hade varit underbara
intill det sista.  Ännu i december 1918 var hon så initiativfylld 
att hon avlade poliseden och blev inskriven som medlem
av Washingtons poliskår.  Det hade i 40 år varit hennes
önskan att tjäna som poliskvinna.  Nu skulle hon få tid övrig
till det, hoppades hon.

Det sista hon skrev handlade om vad kriget betydde för
kvinnorna.  Det var en flammande maning till kvinnorna att
verka för Nationernas Förbund.

*

Ordföranden i rådet for Nationalförsvaret uttalade vid
Anna Shaws död de mest erkännsamma ord om hennes
﻿verksamhet och yttrade bland annat »denna 70-åriga kvinna
var en inspiration för oss alla».

Det är rätta ordet.  Hon inspirerade oss alla.  Och det
är just en sådan inspirerande och stimulerande kraft som
kvinnorna i hela världen behöva för att få mod och ansvarskänsla
och självtillit som samhällsmedlemmar.  Därför sakna
vi henne som oersättlig.  Anna Shaw är värd att välsignas
av tacksamma kvinnor.  Och hennes minne skall leva hos
oss alla till oavlåtlig maning och föredöme i aldrig svikande
plikttrohet och i universell människokärlek.

 Ann Margret Holmgren
 f. Tersmeden.

*



Pris 40 öre.

Stockholm, Oskar Eklunds Boktryckeri, 1919.

﻿
﻿
