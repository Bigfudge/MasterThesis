
FRÅN DET

FORNA UPSALA

NÅGRA KULTURBILDER

AF

HENRIK SCHÜCK

_

STOCKHOLM • HUGO GEBERS FÖRLAG
HENRIK SCHÜCK

FRÅN DET FORNA UPSALA

FRÅN
DET FORNA UPSALA
NÅGRA KULTURBILDER
AF
HENRIK SCHÜCK

TREDJE UPPLAGAN

STOCKHOLM
HUGO GEBERS FÖRLAG
CENTRALTRYCKERIET
STOCKHOLM
1917
JOHAN von BAHR
UNIVERSITETETS FÖRRE SEKRETERARE
UPSALA STADS BORGMÄSTARE

FRÅN HANS GAMLE VÄN
FÖRFATTAREN

INNEHÅLL.


SID.

S. ERIK OCH HANS RELIKER 1

UPSALA PÅ 1640-TALET 30

EN UPSALAROMAN FRÅN 1700-TALET 113

NÅGRA FÖRLOFNINGAR FÖRR I VÄRLDEN 168

AKADEMISKA DANSMÄSTARE 184

UPSALA FÖR HUNDRA ÅR SEDAN 209



S. ERIK OCH HANS RELIKER.

Af medeltidens alla svenska konungar har väl alltid
S. Erik varit den till namnet mest kände, icke
blott under medeltiden, då han var Sveriges
skyddspatron, utan än i dag, då hufvudstadens vapen ständigt
erinrar oss om honom. Men å den andra sidan är det ingen
af vårt lands kristna konungar, som mindre omtalas i
samtida eller något så när samtida källor. Saxo, hvars
ungdom dock inföll under hans tid, nämner icke ens
hans namn. Konung Knut Eriksson (1167—1196)
kallar väl sin fader »konung Hericus», och i en påfvebulla
uppgifves Knut Erikssons fader hafva dödats af sina
fiender. Men den första mera upplysande anteckning
vi hafva om honom förskrifver sig från nära fyrtio år
efter hans död, och af denna framgår, att han redan
1198 dyrkats såsom helgon åtminstone i Upland. I
Vallentuna kyrkas kalendarium från detta år finner man
nämligen vid den 18 maj antecknadt: Herici regis †
festum.

Äfven den följande säkert daterbara anteckningen
afser hans helighet. 1256 utfärdade nämligen påfven
Alexander IV en bulla, i hvilken 40 dagars aflat
utöfvades åt dem, som på helgonets festdag vallfärdade till
»den Helige Henriks graf, hvilket helgons kropp hvilar
i eder kyrka», och samma aflat gifves i ett annat bref
af påfven Clemens IV 1266, där helgonkonungen
riktigare kallas Ericus. Ehuru aldrig kanoniserad af
kyrkan, var han således redan mycket tidigt ett äfven af
påfven erkänt lokalhelgon. Men stort mera få vi på
hundra år ej veta om honom.

Ett af hans sonson konung Erik Knutsson i början
af 1200-talet skrifvet bref tryggar visserligen hans
existens såsom svensk konung, men knappast mera. Erik
Knutsson uppräknar där sina företrädare: S., E., K.,
Kanutus och Sverko, och de första initialerna afse
tydligen Sverker den gamle, Erik den helige och Karl
Sverkersson. Äfven i ett annat fall är brefvet af en
viss vikt. Det afser en donation af en egendom i
Småland, och då Erik den helige, efter hvad här upplyses
bekräftat denna, har han således varit erkänd såsom
konung äfven i Småland.

Men frånser man denna magra notis, är den första
världsliga källskrift, i hvilken Erik omnämnes, den till den
yngre västgötalagen fogade svenska konungalängd, som
antagligen nedskrefs i slutet af 1220-talet. Icke häller
denna säger så synnerligen mycket: »Den tolfte var
Erik konung. I en olycklig stund blef han hastigt
afdagatagen. Han gjorde ständigt goda gärningar,
medan han lefde, och Gud gaf honom god lön därför.
Nu är hans själ i ro med Gud och hans helgon, och
hans ben hvila i Upsala och hafva där tett och
uppenbarat många fagra järtecken med Guds nåd.» I själfva
värket få vi här sålunda knapt någon annan
upplysning, än den vi fått genom Erik Knutssons bref,
nämligen att Erik den helige regerat mellan Sverker den
gamle och Karl Sverkersson. Därutöfver meddelas
blott, att han oförmodadt blifvit dräpt och att han
dyrkades såsom helgon. Och dessa uppgifter förefalla
dessutom såsom senare infogade tillägg, ty i en latinsk
öfversättning af västgötalagens konungalängd lyder
notisen blott: »Såsom den tolfte regerade Erik den
helige», och mera har nog ej stått i det ursprungliga
originalet.

Den äldsta, utförliga biografien förekommer först i
den s. k. Erikslegenden. Här är icke tillfället att ingå
i någon detaljerad kritik af dess ålder, dess förhållande
till officiet öfver helgonet m. m. Men så mycket torde
dock vara säkert, att denna biografi författats med
tanke på relikernas öfverflyttande från Gamla Upsala
till Östra Aros, d. v. s. omkring 1270, och troligt är,
att ärkebiskop Fulko är dess författare. Legenden är
således skrifven något öfver hundra år efter konungens
död, och det är därför klart, att den ej i allo kan vara
tillförlitlig. Särskildt gäller detta naturligtvis uppgifterna
om konungens fromma vandel, hans rättrådighet, hans
kyskhet, hans späkningar, hans välgörenhet, hans kärlek
till kyrkan o. s. v. Ty dylika partier tillvärkades i
helgonlegenderna nästan efter schablon, och af ett
mycket obetydligt faktum gjordes i regeln ett stort nummer.
Men i det hela synes en tillförlitlig tradition hafva
bevarats om honom, och stryker man vissa öfverdrifter,
torde man få fram en tämligen tillförlitlig bild af
konungen.

Legenden börjar med att upplysa om, dels att Erik
var af kunglig börd, dels att han stammade från rikets
stormän eller med andra ord att han tillhörde en
förnäm ätt, som på något sätt varit befryndad med det
gamla konungahuset. Källornas torftighet sätta oss icke
i stånd att närmare bestämma arten af denna frändskap,
som i och för sig är ytterst trolig. Enligt den
sannolikaste uppgiften (i en krönika från 1333) grundade sig
hans anspråk på tronen därpå, att han var gift med
Inge den yngres dotter Kristina. Men af åtskilliga andra
uppgifter, som här icke kunna pröfvas, finnes det
åtminstone en viss sannolikhet för, att han på mödernet
stammat från den danska konungaätten, och legendens
uppgift, ehuru icke bevisligen riktig, är därför
åtminstone icke bevisligen oriktig, snarare sannolik.

Den nästa uppgiften är särskildt viktig. Enligt denna
blef Erik af landets stormän och hela folket enhälligt
vald till konung, då »tronen var ledig», d. v. s. efter
konung Sverkers död, som inträffade 1156. Denna
uppgift strider emellertid mot en annan, som
meddelas längre fram: att Erik regerat tio år, d. v. s.
— då hans död 1160 kan anses säkert konstaterad —
mellan 1150 och 1160. Endera uppgiften måste därför
vara oriktig, och det försök, som nyare historiker gjort
att förena dem genom att antaga, att Erik blifvit vald
till konung blott för Upland, ännu medan Sverker
regerat, motsäges bestämdt af legenden, som uppgifver, att
han enhälligt valts af hela folket och att valet förrättats
vid en tronledighet. Man måste därför bestämma sig
för att antaga den ena uppgiften och förkasta den
andra — såvida man ej vill betvifla bägge, hvartill man
har full rätt, ty för historiska uppgifter af denna art äro
legenderna mycket dåliga källskrifter. I hvarje fall kan
man ej med stöd af legenden förfäkta, att Erik intill
julen 1156 regerat samtidigt med Sverker. Det i och
för sig sannolika är onekligen, att han följt efter
Sverker och blott regerat 1157—1160.

Legenden fortsätter med att berätta, att konungen
mycket intresserade sig för lagstiftning, och denna
uppgift bestyrkes som bekant af Uplandslagen ärfdabalk,
som nämner, att lagen om hustrus giftorätt i boet
gifvits af konung Erik. Det säges ock, att han utvidgat
och förskönat den af äldre konungar grundade domkyrkan
i Gamla Upsala, och äfven detta är i och för sig ganska
troligt, ehuru hans åtgöranden sannolikt af legenden
tillagts en större betydelse, än de i värkligheten hade.

Därefter prisas hans späkningar o. s. v., och detta,
som berättas om alla helgon, kan ju skrifvas på
legendretorikens konto.

Viktigare är den i samband härmed meddelade
uppgiften om ett af honom företaget korståg till Finland.
Visserligen kan man antaga, att författaren öfverdrifvit
betydelsen af detta, men någon anledning att förneka
korståget finnes knappast. Man får nämligen alls icke
jämföra en dylik svensk expedition till det närbelägna
Finland med fransmännens korståg till Palestina. Ett
krigståg till Finland kräfde icke någon större apparat,
och den gamla svenska ledungen, som under den
hedniska tiden troligen utgick hvarje sommar, fortsatte, om
än mindre ofta, äfven under den äldre kristna tiden.
Man gick då såsom förut ut på plundrings- och
sjöröfvartåg till de hedniska grannländerna, och troligen
förband man därmed så till vida en missionsvärksamhet,
som man döpte de hedningar, hvilka råkade i
svenskarnas våld. Att dylika korståg vid denna tid voro
vanliga, intygas af ett 1172 skrifvet påfvebref, i hvilket
svenskarna varnas för korståg till Finland, ty väl
antogo finnarna kristendomen, då en kristen här tvingade
dem, men så snart denna dragit sig tillbaka, förkastade
de åter den lära, de nödgats omfatta, och återföllo i sin
gamla vantro. Att konung Erik en femton år förut
företagit ett dylikt korståg, är således mycket rimligt,
äfven om han icke lyckats att varaktigt befästa
kristendomen i landet, hvilket legenden för öfrigt häller icke
påstår.

Mest tilltro förtjänar naturligtvis legendens uppgift
om konung Eriks död. Mot honom uppträdde den
danske konungens son Magnus och gjorde på grund af
sin mödernebörd anspråk på tronen. I det hela är detta
riktigt. Den Magnus, som här afses och som omtalas
i flere samtida källor, var visserligen ej son till en dansk
konung, utan till den danske prinsen Henrik Skatelär,
som dock var sonson till konung Sven Estridsson.
Magnus Henrikssons mor var värkligen dotter till en svensk
konung, Ragnvald Ingesson, och sondotter till Inge den
äldre. Saxo, som här är en tillförlitlig hemulsman,
uppgifver, att Magnus Henriksson troligen stått bakom
Sverker den gamles mord, och i hvarje fall kunde han
anse sig hafva minst lika goda anspråk på tronen som
Sverker den gamle och Erik.

Medan konung Erik på Kristi himmelsfärdsdag åhörde
mässan i den heliga Trefaldighetskyrkan i Östra Aros,
öfverföll Magnus Henriksson honom oförvarandes, en
strid uppstod, konungen erhöll en mängd sår, och då
han halfdöd låg utsträckt på marken, afhöggo fienderna
skymfligt hans hufvud. Men af hans blod upprann en
källa, som ännu finnes kvar.

Kristi himmelsfärdsdag inträffade 1160 den 5 maj,
men redan i Vallentuna-kalendariet uppgifves den 18
såsom »S. Eriks festdag»; och närmast till hands ligger
väl därför att antaga, att legendförfattaren här misstagit
sig. Men icke ens detta är absolut nödvändigt, ty det
kan äfven tänkas, att festdagen varit den dag, då Eriks
lik öfverförts till domkyrkan i Gamla Upsala och
således afsett hans första »translation». Den andra
festdagen — Erik »translatus» (den 24 januari, egentligen den
23) — i våra gamla almanackor afsåg ju den dag, då
relikerna öfverfördes från Gamla Upsala till Östra Aros.
I hvarje fall kunna ju dessa båda dagar, den 5 och den
18 maj, lätt hafva sammanblandats och uppgått i en
enda, och uppgiften, att själfva dödsdagen inträffat den
5 maj, kan icke alldeles förkastas.

Legendens framställning i öfrigt af konungens död
har snarast blifvit bestyrkt af den senaste
undersökningen. De ben, som förvaras i relikskrinet, hafva
tydligen varit utsatta för våld ännu under bärarens lifstid,
och svärdshuggen kunna tydligt iakttagas. Men äfven
halshuggningen bestyrkes af den ännu bevarade
genomhuggna halskotan. Särskildt af vikt är, att hugget
tilldelats ägaren, medan denne låg på rygg och icke
såsom vid vanliga afrättningar, medan delinkventen vänder
ansiktet mot marken, och detta tyder på, att
halshuggningen skett under själfva striden — eller just såsom
legenden berättar: medan konungen, halfdöd, låg
utsträckt på marken. Att så pass många hugg träffat
benen, kan möjligen bero därpå, att han vid kampens
början befann sig till häst i spetsen för sin hird.

Legendens sanning har härigenom på ett mycket
åskådligt sätt bekräftats, och äfven relikernas äkthet har
genom den senaste undersökningen styrkts, ty så
skickliga anatomer voro medeltidens reliksamlare icke, att de
i brist på en äkta relik lagt en dylik framifrån
afhuggen halskota bland helgonbenen, utan i så fall hade de
nog, om de måst anskaffa en falsk relik, nöjt sig med
en på vanligt sätt afhuggen halskota.

De tvifvelsmål, som redan Schefferus uttalade i sitt
1666 utgifna arbete Upsalia Antiqua om relikernas
äkthet, äro därför troligen ogrundade och synas bero
på en felaktig tolkning af en ännu bevarad uppgift från
medeltiden — kanske också på en inom
protestantismen ej ovanlig tendens att förneka trovärdigheten af
hvarje katolsk tradition.

Enligt ett tillägg till Erikslegenden låg konungens
döda kropp någon tid kvar på den plats, där han fallit,
men fördes sedermera in i en fattig kvinnas koja, och
där skedde det första järtecknet, i det att kvinnan, som
varit blind, botades. Men strax därefter grafsattes
relikerna i Gamla Upsala kyrka, som några år senare
upphöjdes till rangen af domkyrka för Sveriges förste
ärkebiskop.

Vallfärderna tyckas nu hafva börjat till grafven. Om
anledningen till det helgonrykte, som den dödade
konungen så hastigt förvärfvade, kan man endast
uppställa förmodanden, ty till legendens försäkran om hans
fromma vandel vågar man ej sätta allt för stor tilltro, ehuru
man å den andra sidan lika litet kan bestrida Eriks
katolska bigotteri. Sannolikt hade han varit en man
med betydande egenskaper. Men viktigast var nog, att
han blifvit dräpt, medan han åhörde mässan, ty öfver
en dylik död föll gärna under medeltiden en viss
helgonglans. Den danske konung Knut, som dräptes i S.
Albans kyrka i Odense och tyckes hafva varit en ganska
hård man, blef som bekant helgon, och samma helighet
förvärfvade sig en västgötaprest vid namn Nicolaus,
som dödades, när han förde hostian till en sockenbo.

Alldeles obestridd var Eriks helighet till en början
troligtvis icke, och frågan hade nog äfven en politisk
bakgrund. Efter hans död började som bekant striden
mellan de olika konungaätterna, Sverkers och Eriks,
och för hvarje ätt låg det tydligen en ganska stor vikt
på att till stamfader hafva ett helgon. I själfva värket
hade Sverker den gamle lika goda, troligen bättre
anspråk på en dylik helgongloria. Han hade nämligen
blifvit mördad, då han skulle begifva sig i julottan,
och på detta faktum kunde ju byggas lika mycket som
därpå, att Erik på Kristi himmelsfärdsdag blifvit
öfverfallen, medan han åhörde mässan. Sverkers många
kloster- och kyrkoanläggningar, som äro historiska fakta,
tyda också på, att han varit en mycket bigott man, under
det att den enda, mera personliga notis, som vi utom
legenden hafva om Erik, snarast tyder på motsatsen.

Notisen förekommer i en berättelse om Vidtsköfle
klosters grundläggning. Handskriften är visserligen först
från början af 1500-talet, men själfva berättelsen är
tydligen gammal och pålitlig. Enligt denna hade konung
Sverker och hans gemål grundat två
cistercienserkloster, det ena i Alvastra i Östergötland, det andra på
Lurön i Västergötland. Det senare flyttades emellertid
strax efteråt till Varnhem, dit en rik kvinna vid namn
Sigrid inbjudit munkarna. Men efter Sigrids död
utsattes de för en stor förföljelse af konung Eriks
drottning Kristina, i följd hvaraf de 1158 flyttade till
Danmark. När emellertid konung Erik och hans gemål
blifvit mildare stämda, vände de tillbaka och
återuppbygde Varnhem.

Med Eriks i legenden så beprisade kyrklighet var
det i värkligheten kanske icke så alldeles helt bestäldt,
under det att Sverker var en värklig kyrkovän. Och
det förefaller därför ganska rimligt, att det Sverkerska
partiet mot Erik den helige uppstält en Sverker den
helige. Om en dylik kontrovers finnes värkligen en
egendomlig antydan.

Erik den helige efterträddes som bekant af Sverker
den gamles son Karl, som emellertid efter en sjuårig
regering (1167) mördades af Erik den heliges son Knut,
och därmed utbröt en våldsam strid mellan de båda
partierna. Den nye ärkebiskopen, som blifvit tillsatt af
Karl Sverkersson och tillhörde det Sverkerska partiet,
tyckes hafva blifvit fördrifven af Knut Eriksson och
begifvit sig till Rom, där han antagligen påvärkade
påfven i en för konung Knut fientlig riktning. De
påfvebref, som under denna tid äro skrifna till Sverige, äro
därför ej stälda till konungen. Men så skickade Knut
Eriksson själf ett sändebud till Rom, presten Richard,
och denne tyckes fullständigt hafva omstämt påfven, ty
nu (1172) kom ett till konungen skrifvet bref, i hvilket
en egendomlig sats förekommer, som utan allt tvifvel
återgår till presten Richards framställning af de svenska
förhållandena. Påfven skrifver nämligen, att han med fasa
hört, att några i konungens rike, bedragna af djäfvulens
svek, såsom helgon dyrkade en man, hvilken blifvit
ihjälslagen under rus och dryckenskap, och detta ehuru
kyrkan knappt tillät, att man bad för dem, som dräpts
under ruset. En dylik dyrkan var därför till stor fara
för deras själar, och äfven om under och järtecken
skedde genom honom, så fingo de dock icke utan
kyrkans tillstånd dyrka en dylik man.

Då uppgiften om detta falska helgon stammar från
en man, tillhörande det Erikska partiet, kan därmed
icke afses Erik den helige, utan snarast en af
motpartiets ryktbarheter. Påståendet att mannen i fråga
blifvit dräpt under ruset, var en beskyllning, som i hvarje
fall af illviljan kunde riktas mot Sverker, som mördats
strax efter det att han lämnat julgillet för att begifva sig
i ottesången. Julgillena voro ju enligt gammal häfd
väldiga dryckeslag, och ett mord i samband med ett
julgille kunde därför utläggas på det sätt, som påfvens
bref visar. Det är därför ganska rimligt, att vi i detta
bref hafva att se ett utslag af kampen mellan den
Sverkerska och Erikska ätten, här öfverförd på
helgondyrkans område.

Af de båda konkurrenterna hade Erik den största
utsikten att segra, ty konungarna af hans ätt regerade
den afgjordt längsta tiden, Erik den heliges son Knut
i nära trettio år (1167—1196), således under den mest
kritiska tiden. Mot hans efterträdare af den andra
ätten, Sverker Karlsson, utbröt ett uppror redan 1205,
och 1208 fördrefs konungen. Efter honom kom blott
en Sverkersättling på tronen, Johan Sverkersson, men
han afled strax efter det att han blifvit myndig, och
med honom utdog ätten (1222). I stort sedt tillhörde
således Sveriges konungar helgonkonungens egen ätt,
och från samma ätt stammade ock de följande
folkungarna. Att de främjat kulten af ättens stamfader,
får tagas för gifvet, likaså att de efter bästa förmåga
sökt hindra en dyrkan af Sverker den gamle, om
någon dylik förekommit.

De politiska förhållandena tryggade därför Erik den
heliges seger öfver den motståndare, mot hvilken han
till en början kanske hade att kämpa, och vallfärderna
till grafven i Gamla Upsala tilltogo antagligen med
åren i liflighet. Dessa vallfärder äro ett viktigt moment
vid bedömandet af Erikslegendens trovärdighet.

I allmänhet har man nog öfverdrifvit trovärdigheten
af en medeltida tradition. Men man bör skilja på
tradition och tradition. Presten, som vårdade relikerna i
Gamla Upsala och jämt och ständigt fick visa dem
eller grafven för de tillströmmande pilgrimerna, varierade
säkerligen icke sin berättelse för hvarje ny pilgrim,
utan liksom en modern kyrkovaktare fick han
antagligen ganska snart färdig en oföränderlig, fix berättelse,
som han år från år upprepade och som sedermera gick
i arf till hans efterföljare för att slutligen med några
retoriska utbroderingar ingå i den legend, som nedskrefs
på 1270-talet. Då denna kyrkovaktartradition sannolikt
går tillbaka till tiden strax efter konungens död, så
måste man beteckna den såsom i det hela god och
tillförlitlig.

På den tradition, som utbildats och bevarats vid
grafven i Gamla Upsala, hvilade ock de predikningar,
som höllos på helgonets festdag den 18 maj, då
tillströmningen af allmoge tydligen var störst, och af
allmoge icke blott från trakten, utan, med hänsyn till
aflaten, från hela Sverige. Och äfven detta är af stor
vikt. Medeltidens människor studerade som bekant icke
historia, och den enda historiska litteratur, vi hade före
1300-talet, var den magra konungalängd, som fogats
till en handskrift af Västgötalagen. Något vidare
bekant kan denna ej anses hafva varit, och för öfrigt var
det ju endast några få »lärde», som voro läs- och
skrifkunnige. Den enda väg, på hvilken några kunskaper
kunde meddelas den stora allmänheten, var därför det
muntliga ordets, och predikningarna voro den tidens
enda föreläsningar. Af en särskild vikt voro de, som
höllos om S. Erik, ty endast i dessa fick den svenske
bonden höra något om sitt lands historia. De öfriga
svenska helgonlegenderna — om S. Eskil, S. Botvid,
S. Helena, S. Birgitta m. fl. — hade endast ett
religiöst innehåll och berörde inga politiska tilldragelser.
Bondens kunskap om Sveriges äldre öden sammanföll
därför i stort sedt med det, som predikanten meddelade
honom om S. Erik. Ty någon muntlig historisk
tradition fanns knappast under medeltiden. Liksom inom
en enskild släkt gick äfven hvad beträffar rikets
angelägenheter traditionen i regeln endast en hundra år
tillbaka, och om tilldragelserna före denna tid hade man
blott några högst förvirrade föreställningar. Adam af
Bremen återger den tradition, som på 1030-talet
fortlefde vid det svenska hofvet om landets äldre öden,
men hans sagesmans minnen gå blott till ungefär 930.
En svensk krönika, som finnes infogad i
Hervararsagan, återger traditionen vid Inge den äldres hof på
1080-talet, men denna är säker blott till Erik
Segersäll d. v. s. slutet af 900-talet; allt det föregående är
en isländsk historieskrifvares konstruktion.

Och utan tvifvel var det på samma sätt äfven
senare under medeltiden. I regeln sträckte sig nog
traditionen blott en två à tre generationer tillbaka i tiden.
Erikslegenden — det enda historiska arbete, som allmogen
kände — fick därför en alldeles särskild betydelse, och
denna förklarar den oerhördt stora plats, som
helgonkonungen kom att intaga i den medeltida allmogens
uppfattning. S. Erik blef för bonden icke blott den
fromme helgonkonungen, utan han utrustades med alla
de egenskaper, som svensken älskade att finna hos sin
konung, och hans tid, S. Eriks tid, blef den gyllene
åldern. Framför allt var konungen rättfärdig, och den
lag, som bonden hade, men som så ofta kränktes
af de mäktige i landet, den lagen, som i värkligheten
tillkommit under Magnus Eriksson, kallade man allmänt
under hela 1400-talet »S. Eriks lag» och trodde, att
det varit S. Erik, som gifvit den åt allmogen. Själf
for konung Erik kring i bygderna och skipade rätt utan
att åt fogdar och andra öfverlämna detta uppdrag, och
under hans tid trycktes bonden icke af några skatter.
Redan i landslagen stod han såsom Sveriges specielle
patronus, och den konungaed, som den nyvalde
konungen svor, svor han vid Gud, S. Maria och S. Erik
konung.

Till dessa fantastiska föreställningar inskränkte sig
troligtvis bondens kännedom om Sveriges historia, men
så svag denna grund än var, är det likväl på denna,
som en nationelt svensk stat blifvit bygd, och denna
vördnad för S. Erik är det första utslaget af svensk
fosterlandskärlek.

Den äldsta samtida underrättelse, vi hafva om det
Engelbrektska upproret, förekommer i ett bref från en
Danzigbo, som på sommaren 1434 uppehöll sig i
Stockholm, och i detta talar han om de bondeskaror, som
under Engelbrekt ryckte an mot Stockholm. Deras
fordran är — skrifver han — »att de vilja ha en
konung i Sverige och fördrifva konungen af Danmark
ur de tre rikena, och själfva vilja de vara herrar. Detta
göra de alla därför, att det här i Sverige åter må blifva,
såsom det förr var i konung Eriks tid, en helig man,
som man här i landet dyrkar. Då var här ingen tull
eller skatt eller pålagor på bönderna, såsom det nu är,
och åter vilja de hafva rättvisa såsom i forna år.»

En återgång till S. Eriks tid var således upprorets
lösen, och det var i den formen, som den svenska
fosterlandskärleken först klädde sig. Det första svenska
rikssigill, vi fingo såsom ett uttryck för den vaknande
nationalitetskänslan, har också helgonkonungens bild,
och den latinska omskriften lyder: Sveriges rikes sigill,
S. Erik svears och götars konung.

S. Erik hade därmed blifvit något mera än kyrkans
vanliga helgon. Han hade blifvit svenskhetens egen
symbol, och då svenskarna sedermera under Sturarna
stridde för frihet och oberoende, var det framför allt
S. Eriks hjälp de åkallade.

Egendomligt nog fick Erikslegenden just inga
tillskott under medeltiden, utan i det stora hela höll man
sig troget till den tradition, som fixerats i den på
1260-talet nedskrifna legenden, och ökade till denna endast
med en samling mirakler, som i början af 1300-talet
antecknades af ärkebiskop Fulkos systerson Israel
Erlandi. Men i vissa klosterannaler och norska sagor
förekomma dock några enstaka uppgifter, som möjligen
härleda sig från den tradition, som utbildats före legendens
nedskrifvande. Till dessa hör — utom dödsåret, som
angifves redan af Israel Erlandi — att hans moder hette
Cecilia och hans fader Jedvard. Den sista uppgiften, som
förefaller trovärdig, är för öfrigt ganska märklig, ty
namnet är engelskt och tyckes för öfrigt icke hafva
varit brukligt i Sverige. I detta namn ligger därför
en antydan — om också icke mer än en antydan —
om släktens föregående historia.

I England vistades som bekant under 1000-talet en
mängd nordbor, som befolkade den s. k. Danelagen
och som mer och mer angliserats. Men vid den
normandiska eröfringen 1066 utsattes dessa liksom saksarne
för ett våldsamt förtryck, och en stor del af dem tyckes
därför hafva emigrerat. Det var vid denna tid som
det nordiska väringagardet i Konstantinopel började
rekryteras med engelsmän — sannolikt till större delen
från Danelagen — och det var vid samma tid som
Västsverige definitivt kristnades, såsom det förefaller
till en väsentlig del tack vare en stark immigration af
kristna nordbor från England. Man vill då gärna tro,
att Erik den heliges farfar varit en bland dessa till
Västergötland från Danelagen öfverflyttade nordbor, och
för denna gissning talar det engelska namnet Jedvard;
namnet Knut, som Erik den heliges son bar, var ju
också ett bland Englands nordbor populärt namn.

Utom dessa genealogiska notiser och miraklerna
lade man föga till Erik den heliges historia. Men en
folketymologi i samband härmed är dock af ett visst
intresse. Den härrör troligtvis från det Engelbrektska
upprorets tid och förekommer för första gången i den
kort därefter nedskrifna s. k. Prosaiska krönikan. Sedan
denna berättat, att konungen dräpts af den danske
prinsen Magnus Henriksson, tillägges, att denne och hans
kumpaner strax därefter af hälsingar och flere svenskar
blifvit slagna icke långt från Upsala och att en kyrka,
som till minne kallats Danmark, nu står på den plats,
där de lidit sitt nederlag.

Detta är en ren folketymologi, ty namnet Danmark
— som bör jämföras med Dannemora, Danderyd m. m.
— är ett uråldrigt namn på socknen utanför Upsala,
och enligt en vida äldre uppgift blef Magnus
Henriksson slagen vid Örebro. Men den kamp, som man
på Engelbrekts tid förde mot danskarna, fick genom
denna förbindelse en starkare anknytning till S. Eriks
tid. Det frihetskrig, som nu fördes mot de danska
fogdarna, hade sin förebild redan i Erik den heliges
sista strid, det hade varit genom ett danskt förräderi,
som helgonkonungen fallit, och folketymologien gaf
därför frihetskriget en både religiös och nationell
innebörd.

På 1400-talet dyker för öfrigt upp en relik, som i
viss mån har samma syfte, nämligen S. Eriks banér.
Under det ryska kriget anhöll Sten Sture hos Upsala
domkapitel att få låna det att föras mot de otrogna
ryssarna och lofvade att sedermera samvetsgrant
återställa det. Eriksbanéret hade således samma betydelse
för medeltidens svenskar som Danebrogen för danskarna.
Men i nyare tid omtalas det icke, och förmodligen har
det förstörts vid någon af de eldsvådor, som drabbat
kyrkan.

Dess egentliga användning tyckes dock mindre hafva
varit vid krig än vid en fredlig procession. S. Eriks
dag inföll, såsom vi förut sett, den 18 maj eller på
våren, och härpå berodde möjligen, att han blef
bäraren af en gammal hednisk ceremoni. Såsom vi af flera
tillförlitliga uppgifter veta, utgjordes hufvudpunkten i
den gamla, särskildt bland svearna populära
Freyskulten af en festprocession om våren. Gudens bild —
eller en person, utklädd såsom Frey — fördes då på
en vagn under glada fester kring i bygderna, och detta
ansågs gifva marken äring. Den förnämsta dylika
Freysprocessionen var naturligtvis den, som utgick från
det stora templet i Upsala, där gudens bild
förvarades.

En stor del af dessa hedniska ceremonier fortlefde
i kristnad form också under medeltiden, och till dem
tyckes också den gamla Freysprocessionen hafva hört. Ty
på S. Eriks dag fördes relikskrinet, företrädt af S.
Eriksbanéret, högtidligen mellan Nya och Gamla
Upsala på en särskild för detta ändamål stenlagd väg, och
detta ansågs medföra god årsväxt. Ännu under
Gustaf Vasas tid anhöllo myndigheterna i Upsala att få
fortfara med denna ceremoni. Men något senare under
samma tid upphörde S. Eriksprocessionen af ett skäl,
som vi strax skola inse.

Den viktigaste tilldragelsen i S. Eriksrelikernas
historia var dock deras öfverflyttning från Gamla
Upsala till den nya staden med samma namn. Redan de
äldsta diplom, som tala om Gamla Upsala, nämna om
kyrkans förfall — troligen orsakad af en eldsvåda i
början af 1200-talet — och redan vid denna tid var man
betänkt på att flytta domkyrkan och ärkebiskopssätet
först till Sigtuna, sedan till Östra Aros. När man
börjat bygga på den nya domkyrkan, är ej rätt säkert,
ty det dokument, på hvilket man förut grundade en
datering eller »biskop Karls anteckningar», har visat sig
vara en förfalskning från 1600-talet. Men så mycket
är i hvarje fall säkert, att Eriksrelikerna 1273
högtidligen öfverflyttades från Gamla Upsala till Östra
Aros.

Men hvart fördes dessa reliker? Den nya domkyrkan
var i alla händelser ej så färdig, att den kunde
mottaga några reliker, äfven om grunden var lagd och
möjligen några fot af murarna uppförts. Att de dyrbara
relikerna placerats midt bland byggnadsställningar och
stenhögar, är naturligtvis ej tänkbart. Icke häller talar
någon enda underrättelse om, att relikerna någonsin
befunnit sig i den redan på Erik den heliges tid
existerande Trefaldighetskyrkan. I en mycket instruktiv
afhandling synes mig arkivarien Kjellberg hafva löst denna
tämligen diskuterade fråga. För relikerna uppförde
man, enligt hans bevisföring, en provisorisk träkyrka
på den plats, där konungen enligt traditionen stupat,
d. v. s. på det nuvarande Riddartorget midt emot
Värmlands nation. Där fanns också länge den nu
igenlagda källa, som enligt legenden skulle hafva sprungit
upp ur Erik den heliges blod, ehuru namnet som
bekant i senare tid öfverförts på den bredvid
Akademikvarnen belägna brunnen.

S. Eriks kapell, bredvid hvilket den gamla
domskolan låg, ombygdes i sten i början af 1300-talet —
då relikerna redan flyttats därifrån — och stod kvar
ännu till den stora eldsvådan 1702, ehuru ruinerna först
vid århundradets midt aflägsnades. Den stenplatta, på
hvilken relikskrinet stått, hade emellertid redan förut
försvunnit ur kapellet, men 1607 påträffats hos en borgare
i Fjärdingen. Den var ännu försedd med en upplysande
inskrift och öfverlämnades af den nitiske fornforskaren
Johan Bureus, som funnit den, till domkyrkan, där den
förvarades till 1702 års eldsvåda.

Från det provisoriska träkapellet öfverfördes
emellertid relikerna till domkyrkan, så snart denna blifvit
så färdig, att den kunde tjäna såsom förvaringsrum.
Enligt en troligen riktig, ehuru något förvirrad
anteckning skedde detta sannolikt 1290, i hvarje fall ej långt
efteråt.

Huru relikerna förvarats i Gamla Upsala, känner
man icke, men af en notis att döma hade konungen
begrafts under kyrkogolfvet kanske i en vanlig träkista,
möjligen blott i själfva jorden. Och det var äfven det
naturliga, ty då han först jordades, var han ju icke
något helgon, utan blott en svensk konung, och det sätt,
på hvilket hans kvarlefvor behandlats, bör därför hafva
varit det vid andra begrafningar vanliga — att han ej
jordades på en kyrkogård eller i det obetydliga
Trefaldighetskapellet, utan i närmaste biskopskyrka, berodde
naturligtvis på hans rang, ej på hans helighet. Det
äldsta relikskrinet förfärdigades antagligen först för
translationen 1273 eller kort efteråt. Första gången detta
omtalas är 1303, då det på begäran af härtig Erik
öppnades i närvaro af ärkebiskopen, biskopen af
Västerås, Sigtunapriorn Israel Erlandi m. fl. Skrinet
befanns då innehålla helgonets hufvud och ben förvarade
i sex knyten (in sex liguturis sive massis); endast några
få och obetydliga småben hade förut borttagits. Men
tilläggas kan, att dylika reliker då och då under
medeltiden bortskänktes — vid detta tillfälle fingo härtig Erik,
biskopen af Västerås och Israel Erlandi några stycken,
och sedermera skickades dylika, såsom man vet, till
Vingåkers kyrka och Mariakyrkan i Antwerpen.
Katedralen i Upsala hade dock en så rik tillgång på
heliga ben, att den utan afsaknad kunde undvara några.
Ty enligt kyrkans register af 1344 hade domen en bit
af Kristi kors, ett stycke af hans graf, en del af
Johannes Döparens hufvud samt ben af apostlarna Petrus,
Paulus, Jakob, Thomas, Bartholomeus och Mattheus
förutom massor af martyrben.

Nästa gång skrinet omtalas är 1359. Vid en då
företagen inspektion befanns det så bofälligt, att det
endast med ögonskenlig fara kunde bäras i den
procession, som man till den stora dödlighetens afvändande
tänkt anordna mellan Gamla och Nya Upsala. För att
det icke alldeles skulle falla sönder, öfverlämnades det
till reparation åt mäster Thomas, snickare vid
Domkyrkan, och mäster Egardus, guldsmed och liksom Thomas
borgare i Upsala, och detta tyckes antyda, att
skrinet varit af trä med silfverbeslag. Helgonets hufvud
och ben befunno sig såsom förut i sex knyten, hvilka
under reparationen lades i en annan kista, som
förseglades med sigill. Sedan skrinet dagen därpå,
»omsorgsfullt» repareradt, återstälts af Thomas och Egardus,
lades relikerna åter dit.

Den korta tiden visar dock, att reparationen varit
ytterst flyktig och tydligen blott afsett att hindra, att
skrinet vid den tillämnade processionen föll sönder.

Ett nytt skrin förfärdigades enligt Messenius först
1405 af guldsmeden Lambert i Stockholm och var
synnerligen dyrbart; endast förgyllningen kostade 534
engelska nobler. Messenius är i allmänhet mycket väl
underrättad, när det gäller dylika ting, och troligen är
äfven här hans uppgift riktig. Men afslutadt var
arbetet dock ej 1405, utan ännu 1414 var Lambert
sysselsatt härmed, ty då kvitterade han en summa af 56
nobler, som han af domkapitlet mottagit »to des schrins
behof». Detta konstverk finnes emellertid icke längre
kvar. Men lyckligtvis hade man ända till 1702 en
sannolikt trogen afbildning af detsamma å det altarskåp,
hvarom jag strax skall tala. I motsats till det
nuvarande skrinet bestod det af två våningar i en vacker
sengotisk stil med wimpergen, korsblommor och fialer
samt en mängd helgonfigurer.

Strax efter det för den svenska nationalkänslan så
väckande slaget vid Brunkebärg förärade Sten Sture
och hans fränder ett dyrbart, rikt måladt och
skulpteradt altarskåp till domkyrkan, hvilket uppstäldes i koret
och å hvilket den nyss omtalade afbildningen af skrinet
samt för öfrigt bilder ur Erik den heliges historia
förekommo. Såsom nyss antyddes, förstördes skåpet 1702,
men hade dessförinnan lyckligtvis aftecknats af
Peringsköld, i hvars bekanta arbete den intresserade kan
betrakta detta tvifvelsutan för sin tid betydande konstvärk.

Hvart Lamberts skrin tagit vägen, upplyses, mig
veterligen, icke i någon källskrift, men dess öde kan
dock ej vara tvifvelaktigt, och det är nog ganska
säkert, att S. Eriks skrin befann sig bland det
kyrksilfver, som Gustaf Vasa drog in till staten och nedsmälte.
Att benen icke liksom den katolska kyrkans andra
helgonben kastades bort och förstördes, berodde nog därpå,
att S. Erik icke blott var helgon, utan äfven svensk
konung, och för en företrädare hade till och med
Gustaf Vasa någon pietet.

I hvarje fall fanns skrinet icke kvar på Johan III:s
tid, och helgonbenen befunno sig då icke i domkyrkan,
utan uppe på slottet. Ty Messenius, som för denna
tid är synnerligen väl underrättad, särskildt då det
gäller kyrkliga angelägenheter, berättar, att Johan III 1577
lät förfärdiga ett nytt silfverskrin, i hvilket helgonens
ben lades, hvarefter de med all katolsk ståt fördes från
»akropolen» till domkyrkan.

Med »akropolen» menas utan allt tvifvel den då
nyss uppförda Vasaborgen i Upsala. Där hade benen
antagligen fått ligga kvar i den enkla träkista, som stått
inne i Lamberts silfverskrin och som troligen ännu
finnes kvar. Att själfva öfverflyttningen från slottet till
domkyrkan skett 1577, är nog också säkert, ehuru det
nya silfverskrinet därför icke behöfver hafva varit
färdigt då. Denna öfverflyttning skedde icke utan
motstånd. Med konungen, som med anledning däraf rest
till Upsala, följde den beryktade jesuiten Klosterlasse,
som den 1 nov. med hänsyftning på den nya
translationen höll en våldsam predikan om helgonens reliker
och deras förböner, hvilken predikan väckte mycken
förbittring hos de rättrogna protestanterna och
framkallade en skriftlig gensaga från tre af professorerna och
stadens kyrkoherde.

Hvad själfva silfverskrinet beträffar, har C. A.
Ossbahr klarlagt dess historia. Det förfärdigades af en
guldsmed Hans Rosenfält, som arbetade därpå under
sex år, 1574—1579; några mindre detaljer utfördes af
Antony de Kroch och den bekanta konstnären Willam
Boy, men förgyllningen af myntmästaren Gilius Koitz.
Först 1580 eller 1581 blef skrinet uppstäldt i kyrkan,
sedan de mycket dryga omkostnaderna till större delen
gäldats af den fromma drottning Catharina Jagellonica.

Den mycket pietetsfulle Johan III nöjde sig
emellertid ej med denna hyllning åt helgonkonungens minne,
utan lät den nyss omtalade Willam Boy af marmor
och i Vasarenässans förfärdiga en vacker grafbyggnad,
i hvilken silfverskrinet nedsattes och som också finnes
afbildad hos Peringsköld.

Därmed är relikernas historia i stort sedt till ända.
1593, då protestantismen segrat, uppstod väl fråga om
att flytta dem ur kyrkan, där de till äfventyrs kunde
locka till tillbedjan. Men planen blef ej satt i värket.
1702 — vid den stora branden — förstördes Willam
Boys marmorgraf, men själfva silfverskrinet och relikerna
räddades. Det förra undslapp dock icke alla olycksöden.
1709 bortstals nämligen en del af silfret —
änglahufvuden m. m. Tjufven blef väl gripen och
vederbörligen hängd på galgbacken utanför Upsala. Men silfret
förblef borta, och det mesta, som kunde lösbrytas, hade
tydligen brutits loss eller lossnat, och 1733 såldes dessa
lösa delar af stadens borgerskap, som fann detta mera
inkomstbringande än att sätta fast bitarna. Men i detta
skadade skick har Rosenfälts skrin sedan fått förblifva
sådant det är.


UPSALA PÅ 1640-TALET.

Framför mig ligga några i pergament bundna folianter:
Upsala universitets protokoll för åren 1641—1651,
skrifna på ett hållfast, nu gulnadt papper och med det
äldre 1600-talets prydliga, lättlästa stil. Dessa
protokoll, så viktiga för vårt universitets historia, innehålla
ock en serie ganska åskådliga kulturbilder från det lilla
samhället vid »Sala å», och det är några af dessa
bilder, som här skola sammanställas.

Om stadens utseende får man naturligtvis blott i
förbigående några upplysningar. Gatorna voro icke
stenlagda, och först 1650 mottog konsistorium ett
kungligt bref, i hvilket professorerna ålades att stenlägga
»sina gator». Några monumentala byggnader funnos
icke utom slottet och den förfallna domkyrkan, ty de
akademiska lokalerna voro ganska oansenliga, möjligen
med undantag för det s. k. nya auditoriet eller
Gustavianum, hvars imposanta kupol dock tillkom först 1662.
Borgarhusen tyckas i regeln hafva varit af trä, och
protokollen angifva särskildt, när något där omtaladt
hus var af sten. Gårdarna voro stora; och utom det
egentliga boningshuset funnos på tomten stallbyggnader,
lador, fähus, källare och andra uthus samt ofta äfven
några smärre stugor, som hyrdes ut till studentrum.
Hyran för ett studentrum var mycket billig; en student
betalade för sin »nattstuga» 10 daler om året, en
annan 9 daler, och med betalningen var det ofta si
och så.

Eldfaran var tydligen mycket stor i denna af trähus
och små trädgårdar bestående stad, och den ökades
ytterligare däraf, att studenterna — enär någon af
staden anordnad belysning ej fanns — om nätterna lyste
sig hem med facklor. Då till sist dessa nattvandrare,
kanske i regeln, ej voro nyktra, är det märkvärdigt, att
eldsvådorna ej blefvo flere.

Staden var professorernas, studenternas och borgarnes.
Landshöfdingen och andra ståndspersoner omtalas nästan
aldrig, och den förre tyckes icke haft någon sällskaplig
beröring med professorerna samt naturligtvis ännu mindre
med borgarne. Universitetskanslern Johan Skytte kom blott
på några korta och tillfälliga besök, hans efterträdare,
rikskanslern Axel Oxenstierna, något oftare, och den förnämste
mannen på platsen var därför ärkebiskopen och
prokansleren, vid 1640-talets början den gamle och lärde
Paulinus Gothus, som själf en gång varit professor och
nu från biskopsstolen i Strängnäs öfverflyttat till
ärkestiftet. Tyvärr var han vid denna tid ganska senil,
och förhållandet mellan honom och professorerna var
därför icke det bästa.

Särskildt tog sig Paulinus' ömtålighet ett nästan
barnsligt uttryck vid det besök, som Skytte i
november 1641 aflade i Upsala. Såsom fanatiska ramister
voro båda ense om att undertrycka alla aristoteliska
kätterier vid universitetet, och likheten i filosofiska
åsikter gjorde Skytte dessutom böjd att understödja
prokansleren äfven i andra punkter. Ärkebiskopen passade
därför på att beklaga sig öfver den sidvördnad, för
hvilken han ansåg sig vara utsatt, och ögonblickligen,
sedan de första komplimenterna mellan kansleren och
konsistorium blifvit utbytta, kastade sig Skytte in på
detta ämne. »Mig tyckes», sade han, »ganska illa vara,
att Hans Ärevördighet skall så offenderad vara. Veten
I orsakerna därtill? Jag vet icke, hvad jag härutinnan
skall göra eller tänka.» Och han berättade vidare, att han
bedt ärkebiskopen följa med till konsistorium, men att
denne under tårar vägrat.

Några af professorerna togo därefter till orda och
visade, såsom det tyckes med goda skäl, att
universitetet visat sin prokansler all skyldig vördnad, och
kansleren skickade då ånyo bud på ärkebiskopen, att han
täcktes infinna sig i konsistoriet. När han så kom, bad
Skytte honom taga plats, men den uppretade gamle
mannen svarade, att han ville blifva förskonad med
Akademiens ärenden, och sade, att han hade i sinnet
att på riksdagen söka befrielse från prokansleriatet. Sätta
sig i konsistoriet ville han icke, ty han hade där aldrig
blifvit respekterad för prokansler. Först efter en längre
deliberation och sedan kansleren försäkrat honom, att
prokanslerens auktoritet var densamma som kanslerens,
när denne ej var närvarande, bekvämade han sig till
att taga en stol och preciserade han på så sätt sina
klagomål:

»Jag får inte veta om några handlingar, förr än det
skedt är, det mig likväl borde för mitt kall och ämbetes
skull tillförene veta. Mina gäster sitta och diskutera
öfver disken om sådana ärenden, som procancellarius
borde afveta och endels disponera om. Men jag måste
sitta och tiga, ty de veta det, men jag vet det intet.»

Men då klagomålen skulle bevisas, befanns det, att
en af hufvudpunkterna refererade sig på ärkebiskopens
sårade författarfåfänga. Professorer och borgare hade
nämligen kommit öfverens om att vid
kristendomsundervisningen begagna Luthers katekes, och Paulinus ville,
att den katekes, som han själf författat, skulle
användas. Professorerna, sade han, hade begärt att få
behålla »Lutheri Catechismum oförändrad efter Nyköpings
beslut, men de förstå intet, hvad Lutheri Catechismus är.
Jag — fortsatte den förbittrade ärkebiskopen — hafver
insatt det Gud i sitt heliga ord hafver insatt, men det
hafver Luther uttagit. Här ropa de så länge den
helige Luther af predikstolen, att de till sist intet veta af
Gud. Jag hafver intet förändrat Lutheri Catechismum.
Jag är hit kommen att vara ärkebiskop och regera dem;
nu komma de och korrigera mig och mina skrifter, som
de likväl icke förstå eller kunna bedöma.»

Efter denna sammanstötning blef det lugnt, men
båda parterna fortforo tydligen att stå på spänd fot med
hvarandra, och året därpå fick man ännu ett ämne till
tvist. Ärkebiskopen hade upprättat sitt testamente, i
hvilket han ihågkommit universitetet, och begärde nu,
att detta skulle förse handlingen med sitt sigill. Till
detta var man naturligtvis villig, men den viktiga
honnörsfrågan var: hvar skulle detta sigill placeras — öfver
eller under domkapitlets? Konsistorium höll på det förra,
ärkebiskopen på det senare, och konsistorium fick
därför tillfälle att i en lärd utredning framlägga sina skäl.
Om utgången af denna filosofiska tvist har jag ej
funnit någon anteckning.

Inom konsistorium förekommo under denna tid just
inga gräl, ehuru sammanträdena voro synnerligen täta.
En egendomlighet var, att dessa sammanträden mycket
ofta höllos på söndagarna, då professorerna träffades i
domkyrkan. Efter predikans slut samlades de då
gemenligen i koret eller i konsistorierummet och hade då
öfverläggningar af ganska världslig art såsom om
arrenden o. d. Ej häller var det ovanligt, att rektor kallade
två eller tre professorer hem till sin bostad, där de
hade öfverläggningar, som på vanligt sätt
protokollerades. Professorsförslagen uppgjordes på ett i våra ögon
mycket oformligt sätt. Då vi — berättade
professorerna för Skytte — »skola eligera en professorem, så
gå vi tillhopa och diskutera om några personer, dem vi
mena därtill tjänliga vara, och sedan referera och
meddela vi vår deliberation till procancellario.» Vid ett
annat tillfälle berättade rektor, att han varit i Stockholm,
där han träffat kansleren, som därvid talat om den
lediga professuren i medicin, och »frågade Hans
Excellens, om jag visste nämna någon. Då nämnde jag
Conringium i Helmstadt och mente, att han väl kunde
komma hit, efter där är en grufveligen perturberad
stat. Beslöts för den skull denna gången, att
konsistorium begärer af Cancellario Academiæ, att Hans
Excellens ville förskrifva hit en eller skrifva till Hofkansleren
Salvium, att han ville fråga efter en excellent medicum,
all den stund han det bäst uträtta kan, som där ute
stadd är.»

Vid ett tredje tillfälle var professuren i orientaliska
språk ledig. Det berättades då i konsistorium, att den
lärde Hambræus, som för tillfället vistades i Paris, icke
ville hafva platsen, och då rikskansleren någon tid
därefter kom till Upsala, bad han professorerna, att de
ville »angifva en eller två kapabla personer». Sedan
rektor tackat Hans Excellens för den affektion, han
härmed visat universitetet, »nämdes» — tydligen på
stående fot — fyra personer, som rektor eller några af
de närvarande ansågo lämpliga. Någon motivering
tyckes icke hafva kommit i fråga.

Kärnan i universitetet utgjordes naturligtvis af
professorer och studenter, men utom dem hörde en stor
mängd personer till universitetet. Adjunkterna voro
visserligen få och tillbakasatta, och några docenter
funnos icke, men i stället spelade exercitiemästarne en desto
större roll, särskildt naturligtvis fäktmästaren, vid denna
tid en tysk, Johan Wediger, som tillika var
voltigermästare och danslärare. I protokollen förekommer han
ganska ofta, vanligen i samband med något slagsmål.
Men äfven hans hustru tyckes hafva varit ett mycket
resolut fruntimmer.

Johan Wediger hade hyrt rum hos universitetets
depositor Petrus Nenzelius — om hvars ämbete jag strax
skall tala — men hade nödgats flytta. Någon tid
därefter kom hustru Wediger med folk för att hämta den
ved, som de hade kvar i Nenzelii hus. Medan de
»lassade veden på vagnen — berättade Wediger — var
min hustru uppe på skullen och nedkastade veden där
uppe låg. Då kom Nenzelius uppspringande med ett
gräseligt anskri och munbruk: drag till helvete för 7000
etc.» Därpå hade han tagit ett vedträ och kastat upp
mot hustru Wediger, hvilket träffat hennes fot, och
detta öfvervåld hade så gripit henne, att hennes lifsfrukt
därvid förgåtts. Men Nenzelius förklarade sig
fullkomligt oskyldig. För sitt besök hade hustru Wediger valt
den äfven då för tiden mycket tidiga timmen kl. 4 på
morgonen, och därvid hade hon fört ett sådant oväsen,
att hela huset vaknat. Nenzelius hade då stigit upp
och anmodat henne vara stilla, men härpå hade hon
blott svarat med att ropa: »Hör depositussen vår,
depositussen!» Nenzelius hade då tagit upp ett vedträ
och slagit det i väggen samt anmärkt, att det enligt hans
mening vore bättre, om hustru Wediger betalade honom
hyran än brukade munnen. Men i stället kom hon in
i Nenzelii kammare och lopp vildsint kring golfvet,
under det att Nenzelius blott lät upp dörren och bad
henne gå ut. Hvad slutligen den olycka beträffade, som
sedermera skulle hafva inträffat, tillät sig Nenzelius att
betvifla faktum och ville ha bevis.

Utom fäktmästaren funnos tre språklärare, en i franska,
som tyckes hafva varit en charlatan, men som tack vare
Skyttes medhåll var nära att blifva professor i
medicin, en i italienska och en i spanska, men däremot icke
i engelska och tyska. Det senare ansågs tydligen
öfverflödigt, då ganska många tyskar ändock funnos vid
universitetet — den nyss omtalade Wediger, själf tysk,
var en gång i ett ganska häftigt slagsmål med två tyska
studenter. Vidare hade universitetet sin egen
boktryckare, sin bokhandlare, sin apotekare, sina handtvärkare,
sina kursorer samt sin »vaktmästare» och sina
vaktknektar d. v. s. sin polis, och icke blott alla dessa
stodo under universitetets jurisdiktion, utan ock deras
och professorernas hustrur, barn och tjänstefolk, och
med hänsyn härtill kan man förstå, att konsistoriets
protokoll företrädesvis upptagas af rättegångsärenden.

En ämbetsman af mera ovanligt slag var den nyss
omtalade depositorn. Då de nyblifna studenterna
anlände till Upsala, underkastades de där en löjlig
ceremoni, den s. k. depositionen, som skulle beteckna, att
de från djur förvandlades till värkliga människor d. v. s.
till frie studenter. De utkläddes i en fantastisk dräkt
med åsneöron, horn och svinbetar och indrefvos på detta
sätt utstyrda i depositionsrummet, där de efter ett
skämtsamt förhör befriades från åsneöronen, betarna och
hornen af den s. k. depositorn, som för sin möda
honorerades af de nyblifna studenterna. I följd af dessa
sportler var platsen ganska eftersökt, och därtill
utnämndes af konsistorium vanligen någon af de mera
framstående magistrarna.

De råheter och de våldsamheter, som följde med
depositionen, gjorde emellertid de akademiska
myndigheterna allt mer och mer böjda för hela ceremoniens
afskaffande, och under denna period vidtog man också
åtskilliga försök att stäfja det värsta ofoget. 1642
beslöt konsistorium, att depositorn hädanefter icke skulle
bruka någon larf (mask) för ansiktet, »men en kjortel
må han bruka, antingen rät eller afvig, såsom honom
täckes, men intet på ansiktet». Att depositionerna det
oaktadt blefvo ganska våldsamma, framgår af ett
förhör, som konsistoriet 1647 hade. Depositorn hade
därvid slagit en deponend så illa, att denne förlorat
hörseln. Depositorn erkände, att han slagit studenten
på munnen, därför att han druckit sig full före akten
och under denna svarat honom otillbörligen. Och med
denna ursäkt lät konsistorium sig nöja, »ty han hafver
nog pliktat, i det han så länge varit removerad från
sitt ämbete midt i vintern». Men då han under
depositionen tillåtit sig att skämta med en pigas goda namn
och rykte, dömdes han att utgifva en skrift, därutinnan
han skulle retraktera sina ord och betyga, att han intet
annat visste med pigan än det ärligt och godt var.

Domen är karaktäristisk för tiden, ty med litet
hårdhändhet tog man det ej så noga, men för okvädinsord
var man ytterst känslig.

Af universitetets egen jurisdiktion följde, att det
också hade ett eget fängelse och en egen polis. Bägge
voro tyvärr af sämsta beskaffenhet.

1641 sade rektor »här vara ett stort fel, att vi
hafva ingen carcerem och vi kunna carcere förutan icke
försvara och behålla vår jurisdiktion. Finnes någon
brottslig i en ringa sak, så kunna vi stoppa honom i
ett hål, men Gud bevare oss, om så händer, om någon
bedrifver något stort facinus. Hvar skola vi lägga
honom? Uti samma fängelse böra vara tre rum och
därofvanpå byggas ock en våning till kursorernas behof.
Men hvar skall man bygga det?»

Inom konsistorium ansågs den lämpligaste tomten
vara hörnet af kommunitetsgården, så att fönster och
dörrar vändes in åt denna gård. Vid ett kort därefter
följande sammanträde talades ytterligare om saken, och
bestämdes då, att i ett af de tre rummen skulle sättas
»facinorosi och de som lifssak på sig hafva, uti det
andra studiosi exorbitantes, uti det tredje akademiens
legofolk och andra, som under akademien privilegierade
äro». Men sedan tyckes man åter hafva glömt hela
saken, ty i april 1643 frågade rektor, hvar den nya
carcer skulle byggas på area collegii Gustaviani, och
beslöts, att den skulle byggas uppe i hörnet, som är
mot ärkebiskopsgården. I september samma år tyckes
man dock hafva haft ett fängelse, ty då berättas, att
»M. Israelis dräng hafver åter igen skurit sig ut ur
fängelset per latrinam». En större rättegång, som strax
därefter hölls, ger oss några närmare upplysningar om
universitetets carcer, som i hvarje fall — vare sig det
då var nybygdt eller inrymdt i ett äldre hus — låg på
Gustavianums tomt strax bredvid
kommunitetsbyggnaden, som då (sedan 1638) upplåtits till tryckeri.

Rättegången i fråga rörde ett dråp, som en
fransman, Niclas Ferviot, begått. Han häktades och sattes
i universitetets carcer, men rymde, och denna rymning
blottar högst märkvärdiga förhållanden. Såsom det
framgår af förhöret, hade fången mycket ovanliga
friheter. Om dagarna var han ute på
kommunitetsgården, där han spelade boll och käglor med
boktryckargesällerna, och när han ledsnat på detta, gick han in i
tryckeriet och satte sig vid kasten, där hans
nyförvärfvade vänner lärde honom den ädla boktryckarkonsten.
När detta blef tråkigt, spelade han kort antingen i
tryckeriet eller i fängelset. Någon fångvaktare tyckes ej
hafva funnits om dagarna, men vaktmästaren läste till
fängelset — dock utan att taga nyckeln med sig,
emedan detta befanns obekvämt, enär flere förnämlige
personer plägade komma och hälsa på fången. För att
då icke nödgas gå från sin bostad för att släppa in dem,
lämnade vaktmästaren in nyckeln på tryckeriet, så att
gesällerna där vid behof kunde öppna för de besökande.
Och af denna rätt begagnade de sig på det sätt, som
nyss angifvits.

Kvällen, innan rymningen skedde, hade fången
arrangerat ett gladt symposion i sitt rum. Deltagarne
utgjordes af akademiboktryckaren mäster Eskil och hans båda
gesäller eller drängar, till hvilka sedan sällade sig
fångknekten Erik, som vid åttatiden på aftonen gjorde en
titt in i fängelset. Fransosen hade köpt in brännvin
och en kanna öl, och till en annan kanna salade
gästerna gemensamt hop. Följden blef, att åtminstone
gesällerna redan kl. 8 voro alldeles druckna. Kl. 11 kom
vaktmästaren själf dit och lät då en af gesällerna gå
efter ännu en kanna öl, som gemensamt förtärdes. Vid
midnatt ansåg emellertid vaktmästaren det vara
lämpligt att bryta det glada laget och gick hem till sig.
För säkerhetens skull förde han fången ned till ett rum
på nedre botten, och enligt egen uppgift läste han in
fångknekten Erik i det öfre rummet, där denne i följd
af de flitiga libationerna insomnade den rättfärdiges
lugna och djupa sömn. Tryckeripersonalen förfogade
sig till kommunitetsbyggnaden, och i carcer stannade
blott fången och den druckne, sofvande och inläste
fångknekten. Svårigheten att rymma var således ej
vidare stor, och det kan knappast förtänkas fransosen,
att han begagnade sig af det gynnsamma tillfället att
få skudda Upsalastoftet af sina fötter. Han begaf sig
således i väg, och konsistoriet fick i stället nöja sig med
att insätta fångknekten i hans fängelse.

En annan rättegång ger också en illustration till
denna tids egendomliga fångvård. Den 9 februari 1648,
berätta protokollen, kom »salig Johan Liljehöök till
Upsala i akt och mening att där idka och fortsätta
sina väl påbegynta studier. Och hastade de fort, hvilkom
det var i befallning gifvet att beställa om hans
deposition, att anställa denna dagen nästefter klockan vid 1.
Men klockan 12 eller en timme tillförene blef han
hastigt och oförmodeligen ihjälskjuten.»

»Salig Johan Liljehöök» var son till den bekante
fältherren med samma namn, hvilken 1642 stupat vid
Leipzig, och var endast en liten sju års gammal pilt,
som kommit till Upsala i sällskap med sin præceptor,
magister Nicolaus Domnerus. Kort före kl. 12 gick
denne till en annan högadlig student Gustaf Banér —
den store fältherrens son — att bjuda denne till
depositionen. En så förnäm ung herre som Johan Liljehöök
kunde naturligtvis ej deponera tillsammans med de andra,
utan depositorn skulle komma till hans bostad att där
förrätta ceremonien. Konfekten var redan upplagd för
de förnäma gästerna, och den lille var tydligen ganska
nervös vid tanken på den stundande akten. Magister
Domnerus berättar, att, då kursorn kom dit, strax
innan informatorn gått sin väg, gömde sig salig Johan
Liljehöök af rädsla bakom sin broder, »ty han trodde,
att det var depositorn». Emellertid gick Domnerus,
och den lille Johan stannade ensam kvar med några
äldre studenter, brodern Jacob Liljehöök, Peder Sparre
och andra. Efter en stund gingo de in till en kamrat,
den femtonårige Kristian Strömfelt, som bodde i ett
rum bredvid och hos hvilken de började leka med de
bössor och värjor, som där hängde på väggen. Lille
Johan Liljehöök tog då en pistol och riktade mot
Strömfelt och Strömfelt ett gevär, med hvilket han siktade
på Liljehöök. Olyckligtvis var geväret laddadt, skottet
brann af, den lille träffades och afled stax därefter.

Detta var således ett klart vådadråp och skulle väl
icke häller hafva väckt någon större uppmärksamhet, om
icke både dråparen och den dräpte varit adelsmän. Men
nu blef denna händelse en ytterst viktig sak, som
under mer än ett år sysselsatte konsistorium. Att sätta
Strömfelt i carcer kom ej i fråga, utan såsom
adelsman fick han arrest på sitt eget rum, men egendomligt
nog måste Strömfelts absolut oskyldige dräng däremot
krypa in i det akademiska fängelset enligt en
rättskipning, som bär ett mycket starkt släkttycke med den,
som Kellgren förevigat i sin dikt »Smeden och
Bagaren». Ty något annat kunde man svårligen förebrå
drängen, än att han var ägare till den bössa, med
hvilken Strömfelt vådasköt Liljehöök.

Emellertid insattes drängen, som hette Folker, i
carcer. Men här gjorde han som fransosen — han rymde,
och hans rymning visar, att man icke blifvit vidare vis
af den förra historien. Då vaktmästaren inkallades för
konsistorium för att förklara, huru fången kunnat
undslippa, sökte han ursäkta sig därmed, att rektor sagt
honom, att saken troligen ej var så farlig, att drängen
kunde dömas från lifvet, och att han därför nog ej
skulle rymma. Rektor ville ej alldeles förneka detta
yttrande, men ansåg, att vaktmästaren bort akta fången,
vare sig det var en lifssak eller ej. Vaktmästaren
berättade vidare, att, när han var bortrest, hade
vaktknektarne fått nyckeln. Men de hade sedan lämnat den till
mästersvennerna på tryckeriet »och med dem satt
fången och drack den 20 februari på samma afton, som
han undslapp. Herr Peder Sparres dräng var fuller
orsaken, hvarför han flydde, ty han hade skrämt honom
och sagt, att de båda, husbonden och drängen, kanske
skulle gå från hufvudet.» Då vaktmästaren emellertid
icke var bortrest, utan i staden, då fången rymde,
tillfrågades han, hvarför han ej hållit reda på fången,
sedan han kommit tillbaka, men han svarade, att han
måste stilla ett »perlamente» på gatan, som några
adelsmän råkat uti, och att han därför måste taga
vaktknektarne med sig; dessutom hade han litat på
mästersvennerna.

Dessa, som sedan inkallades, berättade, att
fängelsenyckeln vanligen plägade läggas in i tryckeriet, där än
den ene, än den andre tog den, när de skulle gå med
mat till fången. Då vaktmästaren här afbröt vittnet
med att erinra honom om löftet att akta på nyckeln,
svarade gesällen: »Nyckeln låg där i fönstret hela åtta
dagar. Stundom läste jag upp fängelset, stundom en
annan. Jag lofvade att akta på nyckeln, men icke på
fången.»

Själfva rymningen hade skett på det gamla vanliga
viset. Vi drucko tillsammans — berättade en af
gesällerna — »och fången Folker spenderade, ingen
vaktknekt frågade efter honom den kvällen, och vi lofvade
att akta nyckeln, men inte fången». Under hela dagen
hade ingen af fångknektarne synts till, och fången hade
därför föredragit att tillbringa natten i tryckeriet,
hvarifrån han passat på att rymma.

Då således drängen var sin kos, satte konsistorium
in vaktmästaren och boktryckaregesällen i det tomma
fängelset. Men detta visade sig ha ganska menliga
följder, först för tryckeriet, som icke kunde skötas, och
sedan för ordningen i staden. Vis af drängens rymning
hade nämligen rektor beordrat akademivakten att akta
på Strömfelt, att icke också han skulle slippa undan,
och då nu vaktmästaren satt inom lås och bom och
knektarne voro upptagna af vakten öfver Strömfelt, var
staden således utan all ordningsmakt. Efter predikan en
söndag i maj kallade därför rektor professorerna
samman för att öfverlägga »om vakten, som står och
bevakar Strömfelten». Professorerna tyckte då, att det var
bäst att härom skrifva till kansleren. Några dagar inne
i juni tog rektor åter upp frågan: »Huru skola vi bära
oss åt med vakten? Vi hafva ingen vakt på gatan
om nätterna, ty akademivakten måste akta på
Strömfelten.» Till slut, dock först i juli, kom värkligen ett
bref från kansleren, som behjärtat universitetets
nödstälda belägenhet och medgaf, att Strömfelt stäldes på
fri fot mot det han satte borgen för sig. Och på detta
sätt fick man åter akademivakten fri.

Domen öfver Strömfelt föll först på hösten 1649,
då han dömdes till mansbot och 8 års relegation,
hvarvid konsistorium dock hemstälde, om icke de åtta årens
relegation kunde förvandlas till fyra års landsflykt.

Egendomligt nog tyckes vakten hafva haft ett slags
flitpenningar för dem, de arresterade, de s. k.
»prubbopenningarna». Men då också kursorerna på rektors
och konsistoriets uppdrag tillsade studenterna arrest,
uppstod ofta tvist mellan dessa korporationer. Men
konsistorium beslöt, att »dem vaktmästaren tager fast,
af dem tager han prubbopenningar, efter han hafver
omak för dem, ej af de andra, som eljes inkomma, utan
allena af dem, som läggas uti den prubban, som därtill
deputerad är. Skulle någon eljes med profoss tagas
med vaktmästarens hjälp, däraf bör vaktmästaren hafva
halfparten.» Beslutet förtydligades sedan därhän, att
han skulle taga dem på gatan, »dock skall han dem själf
citera (kalla inför rätta) och ej cursores».

Af protokollen att döma förefaller det, som om dessa
prubbopenningar bort blifva ganska rikliga.

Vid 1640-talets början tyckes blott universitetet hafva
bestått sig med någon polis, under det att staden icke
höll sig med några ordningens upprätthållare.
Akademivakten brydde sig därför ej om att anhålla de
fridstörare, som ej tillhörde universitetet, och därtill hade den
ju häller icke någon rätt. Då Skytte 1641 kom till
Upsala, började rektor — tämligen naivt — att för
honom utveckla, hurusom akademivakten var »ett
önskeligt medel till att förtaga oljud i staden. Vakten går
flitigt kring om nattetid, och när den finner några af
studenterna, som annorlunda sig förhålla, än dem bör på
gatan, så leder den dem in i fängelse och sedan blifva
de efter sina brott straffade. Men gå här några
guldsmedsmästarsvenner eller andra gesäller uti staden, de
må passera fritt de. Ingen talar eller må tala dem till.»

Skytte gaf då det rådet, att rektor skulle tala vid
borgmästarne och landshöfdingen om saken. Och denna
öfverläggning tyckes hafva haft effekt, ty några år
därefter finna vi värkligen en stadsvakt. Men då denna
omtalas i konsistorieprotokollen, är det, karaktäristiskt
nog, oftast med anledning af gräl mellan den och
akademivakten. Så anförde stadsvakten 1646 inför
konsistorium följande klagomål öfver akademivakten. På natten
mellan 10 och 11 hade den förra hört några rop på
torget, och då vakten i mörkret ej kunde urskilja de
ropande och således ej afgöra, om dessa skulle häktas
af stadsvakt eller akademivakt, frågade de, hvilka de
voro. Orostiftarne svarade visserligen icke, men då
stadsvakten tyckte sig märka, att de voro studenter,
ansågs bäst att föra dem till akademivakten. Men när de
kommit dit, började universitetets gevaldiger att »föra en
skamlig mun på oss sägande: gån för tusen djäflar, I
röfvare, eller menen I icke, att det är så många
studenter, att de kunna lyfta upp hvar knut i staden.»

Till svar på denna anklagelse genmälte universitetets
gevaldiger, att han alls intet ondt sagt till stadsvakten,
men att han påpekat, att den arresterade dem, som den
icke hade att göra med, »men andra släppa de onäpsta
såsom en skomakare, de hade med sig, hvilken drog ut
svärdet, sprang omkring och ropade på torget».

Dessa dubbla poliskårer för olika klasser af
medborgare inom samma stad voro naturligtvis ej till fördel för
ordningen, och särskildt i mörkret var det, såsom vi
nyss sågo, ganska svårt att afgöra, om fridstöraren hörde
under stadens eller universitetets rätt. Vid riksdagen
föreslogs därför af stadens representanter, att det skulle
utnämnas en gemensam generalvaktmästare för både
stadens och universitetets polis. Men detta ganska kloka
förslag mötte ett bestämdt motstånd i konsistorium.
Professorerna sade, att detta stadens postulatum kom dem
mäkta sällsamt före, särskildt att det drifvits i
hemlighet, utan att staden förut kommunicerat med Consistorio
därom. Det önskliga vore, att staden skaffade sig en
lika stark vakt som universitetets. »Hvar så behöfdes,
att akademien skulle hafva en starkare vakt, kunde det
väl ske genom några personers tillökande, men aldrig
behöfver akademien två vaktmästare. Eljes är det ock
nytt och vid alla universitet obrukligt. Billigast synes
ock vara, om akademien skulle någon penning vidare på
vakten kosta, att då där med flera vaktknektar
tillökades, men ej generaler.» Det farliga attentatet blef också
afvärjdt.

Men andra anledningar till slitningar mellan staden
och universitetet saknades icke. Studenterna voro
naturligtvis ofta mycket bråkiga och besvärliga hyresgäster,
och en dylik, Laurentius Nicolai Roslagius, har ganska
lyckligt karaktäriserats i protokollen. Hans värd Erik
Olofsson Snickare klagade öfver, »att han intet tida är
hemma, och när han kommer då någon tid hem, så får
intet Erik Olofsson, värden, eller värdinnan eller
husfolket vara i fred för hans buller, allarm, skriande och
slemma lefverne. Dessutom gifver han sin värd fula namn:
hynda, skrubber etc.» Konsistorium hade dock intet
medlidande med honom, utan satte honom i carcer,
bötfälde honom för okvädinsorden och ålade honom att hos
sin värd afbedja den injuria, han honom tillfogat; »vill
hans värd icke hafva honom längre hos sig till
gästhärbärge, så må han vika dädan. Kommer han flera gånger
igen, så skall han förvisas akademien.»

Å den andra sidan förde också gesällerna ett ganska
vildt lif, som gaf universitetet anledning till klagomål.
Men de flesta slitningarna kommo däraf, att universitetet
på sätt och vis ingrep i stadens näringslif. I vissa fall
hade universitetet därtill rätt. Tryckeriet var akademiskt
samt boktryckaren och hans gesäller därför icke borgare,
utan academici. Såsom sådan tyckes man ock hafva
räknat pappersmakaren, ty denne, Meister Hans, anhöll
1641 hos konsistorium att få »njuta sin vanliga frihet,
nämligen en skjutshäst på den tid, han lumpen
kolligerar öfver landet. Hvar det icke ske kan, begärer han
ödmjukligen, att han då måtte få fri, nödtorftig
foderskap åt sina två drängar och deras två hästar den tid
de samma materie kolligera skola.» Men detta ärende
tyckes hafva visats till landshöfdingen. Äfven om
bokbindaren var saken tvifvelaktig. En Verner bokbindare
inlämnade nämligen 1643 en böneskrift till konsistorium
med begäran, att han »måtte få åtnjuta sina välfångna
privilegier och blifva fri för stadens besvär och för
borgarmönstringen. Ty de hafva pantat af honom, för det han
senast intet kom på mönstringen.» Innan konsistorium
svarade, ville rektor dock först tala med borgmästarne.
Däremot var det alldeles ostridigt, att apotekaren hörde
under universitetet, och då han en gång af borgmästare
och råd kallats till rådstugan, förfrågade han sig hos
konsistorium, »om han skulle komparera efter deras
citation». Men härtill svarades: »Ingalunda. Hafva
borgmästare och råd något emot honom, så angifve det för
senatu academico.»

Men i andra fall låg rätten på stadens sida. Så
inlade borgmästare och råd 1643 en klagoskrift till
konsistorium, i hvilken de besvärade sig öfver några
studenter, de flesta norrlänningar, hvilka jämte sina hustrur
drefvo mångleri, och konsistorium bad då borgmästarne
namngifva dem, så skulle det nog komma bot därpå.
Den frihet från utskrifning till kriget, som enligt
privilegierna tillkom studenter, hade nämligen till effekt, att
många ålderstigna, gifta karlar befunno sig bland den
studerande ungdomen. I december 1645 »discurrerades»
också, huru man skulle bära sig åt med dem. Och i
ett följande konsistorium inkallades Olaus Scarp och
Ericus Andreæ Gestritius, »ty de äro gamla gifta karlar,
och förmanades de att söka annan lägenhet, att
akademien icke måtte för deras skull blamerad blifva. Olaus
sade sig nu vara en gammal man och ej veta, hvad han
skulle göra. Icke kunde han häfva sig i sjön.»
Konsistorium ålade honom då att före den 1 mars skaffa sig
någon sysselsättning; eljes skulle han icke hafva något
försvar under akademien.

En annan gång skedde ett värkligt beslag. I januari
1644 hade regeringen utfärdat ett öppet mandat om
tobakskrämeriet, och däri påbjöds, att ingen, utom
Söderkompaniet, skulle få införa tobak i riket. Kan ock någon
— heter det vidare — »beslås med att handla med
annat tobak än det, som Söderkompaniet hafver försålt
och som föraccisadt är, vare det är litet eller mycket, den
hafver förvärkat tobaket och vare därpå förfallen till 40
markers böter.» Året därpå befanns, att en student,
Jonas Laurentii Vendelius, innehade 37 skålpund tobak,
som icke förvärfvats från Söderkompaniet. Borgarne,
som fått reda på detta och med skäl misstänkte, att
studenten till kamrater tänkte försälja den begärliga varan,
angåfvo Vendelius för rektor och begärde att få anställa
husrannsakan hos den misstänkte. »Då sände rector
vaktmästaren med och lät konfiskera tobaket. Nu protestera
de af tobakskompaniet, som den handeln drifva, att dem
är för när skedt.» Med anledning häraf dömdes studenten
enligt det kungliga plakatets bestämmelse till 40
markers böter.

Vid ett annat tillfälle klagade organisten på
studenterna, »att de spela i gästabud och taga maten från
honom». Men då han tydligen ville taga för mycket
betaldt för den musik, på hvilken han ansåg sig äga
privilegium, enade sig stadens, universitetets och kyrkans
myndigheter om att sätta upp en taxa, efter hvilken hans
spel skulle honoreras.

De egentliga klagomålen kommo dock däraf, att
universitetet i väl utsträckt mån begagnade sig af sin
rätt att hålla handtvärkare, hvilka således icke stodo under
stadens jurisdiktion eller tillhörde dess skrån. Detta
privilegium grundade sig på ett bref, som
förmyndarregeringen 1635 utfärdat, i hvilket akademien medgafs rätt
att »njuta en byggmästare, en timmerman, en smed, en
skräddare och en skomakare frie från utskrifning».
Stadens skrån betraktade naturligtvis dessa såsom bönhasar
och sökte på alla sätt komma åt dem, under det att
universitetet lika energiskt sökte göra sig oberoende af
stadens i skrån inskrifna handtvärkare.

I febr. 1644 antecknades i protokollet: »Såsom
akademien hafver lof att frikalla några ämbetsmän (d. v. s.
på 1600-talets språk: handtvärkare) och den numerus nu
ej full är, så är nu magnificus rector däraf förorsakad
efterfråga, hälst emedan en skräddare, Bengt Svensson
benämnd, nu sig till akademiens tjänst offererar, om
konsistorium vill antaga honom.» Hans begäran bifölls,
dock med villkor, att han blott arbetade till
professorernas och studenternas behof »och låter sig skäligen
betala». Men kort därefter började staden attacken mot
universitetet, och här var det snickarne, som gingo i
spetsen. I aug. 1644 »besvärade de sig högeligen öfver
akademien, att hon håller flere mästersvenssnickare än
försvarligt är. Begärde för den skull stadens snickareskrå
få veta, hvem som är akademiens snickare och hvilka
hans mästersvenner äro.» Därjämte inlämnade de en
förteckning på de snickare, som »bönhasat» i staden.

Något skriftligt svar ansåg konsistoriet under sin
värdighet att afgifva, men däremot skickade rektor bud på
stadens snickarålderman, som först klagat, ehuru han
sedan icke komparerat inför konsistorium. Åldermannen
var emellertid icke hemma, men hans dotter förklarade,
att snickarne tänkte hänskjuta ärendet till rådsturätten.
I nästa konsistorium uppträdde också två fullmäktige å
borgmästares och råds vägnar samt presenterade en lista
på bönhasarne. Härtill svarades, att den förste, Bengt
Börilsson, var nu död och var aldrig akademiens snickare:
»Hvi talte I honom icke till? Det kommer icke
akademien vid.» Den andre, Engielasse, var häller icke
akademiens snickare. Hvad beträffade den tredje, Paul, som
Dr. Lenæus hade i sin tjänst, så sade denne, att mannen
varit i årstjänst hos den salige ärkebiskopen och var nu
på samma sätt hos Dr. Lenæus. Dessutom, tillade denne,
var stadens snickare så obillig, »att han begärde tre
gånger så mycket för en fönsterruta, som jag sedan gaf
Paul snickare». För det fjärde hade snickarne upptagit
en torpare på bönhaslistan, men han var, enligt
konsistoriets förklaring, akademibonde och »arbetade i akademien
för 40 daler kopparmynt det som stadens snickare
begärde 150 daler för». Stadens snickare voro dyra och
oduglige; »dessutom får man aldrig någon ändskap på
deras arbete, utan de uppehålla oss med långa dröjsmål
och lämna omsider ändå intet arbete.» Den ende, som
var akademiens snickare, var mäster Bern, och han hade
fem svenner

Med anledning häraf begärde rådets utskickade en
skriftlig assignation från konsistorium med uppgift på
universitetets snickare och skräddare. Men endast några
dagar senare uppstod ett nytt bråk. Universitetets
skräddare hade nämligen uppsatt en »tafla», hvarmed tycks
hafva menats en skylt med något slags annons.
Emellertid klagade borgmästarne inför konsistorium öfver detta
tilltag, och stadens skräddare togo med våld ned den
förgripliga taflan. Men ej nog härmed. Den 16 november
berättade »magnificus rector, att borgmästare och råd i
staden hafva beväpnade tagit akademiens skräddares
mästersven och pojke och kastat dem i tjufvakällaren.»
Konsistorium beslöt då att skicka två af den akademiska
senaten till borgmästaren Dr. Mörk att förfråga, med hvad
rätt han förgrep sig på akademiens medlemmar. Härpå
svarade Dr. Mörk, att han hade Kungl. Maj:ts bref därpå
och att han endast på det villkoret ville släppa
skräddarne lösa ur tjufvakällaren, att någon borgare gick i
god för deras inställelse för rätta; men däremot ville han
ej godkänna någon professor såsom löftesman.

Nu blef saken ganska allvarlig, och efter en vecka
fick rektor bref från landshöfdingen, som befann sig i
Stockholm, med anmodan att insända en vidimerad kopia
af akademiens privilegier om dess handtvärkare. Rektor
svarade, att om två dagar skulle en professor resa ned
till Stockholm med kopian.

De, som reste, voro professorerna Ausius och Lenæus.
Vid sin återkomst gaf Lenæus denna relation om sitt
samtal med landshöfdingen: »Vi sade: Vi hafva fått en
orolig borgmästare och vi måste besvära oss öfver
honom. Landshöfdingen svarade: Borgmästaren gör rätt.
Er snickare har åtta drängar. Om jag kommer dit, så
skall jag skrifva ut dem, åtminstone en part af dem. Men
när vi begynte upptäcka, huru snickarskrået är bestäldt
och hvad våldsamliga procedurer de bruka med oss,
besynnerligen den Mörken där, så sade landshöfdingen om
Mörken: Den karlen tjänar intet i Upsala, han. Vi
måste beflita oss att blifva af med honom. Vi begärde,
att här måtte ske en ransakning in loco, och då lofvade
landshöfdingen att gifva en sedel till borgmästarne, att
de hålla stilla så länge.»

Det skarpa angrepp, som borgerskapet under ledning
af den skicklige juristen borgmästaren och juris doktor
Mörk gjort på universitetets privilegier, förmådde
universitetet till en utförlig skrifvelse till Kungl. Maj:t.
Borgmästarne och rådet, yttras här, hafva klagat öfver, att
akademien användt några snickare, som icke stått under
borgerlig jurisdiktion. Detta har emellertid varit
oundvikligt, ty snickarämbetet här i staden är, liksom de
andra ämbetena, mycket illa bestäldt och ofullkomligt.
Bland alla de snickare, som här äro, är det näppeligen
en, som tjänt hos någon gillad mästare, mycket mindre
så lärt yrket, att han själf efter öfligt bruk ett
mästarnamn och dess påfallande villkor hafver kunnat meritera
och mäktig blifva. Däraf följer, att de icke allenast
själfva icke kunna hålla någon riktig och välbestäld
värkstad, utan ej häller mästersvenner förskrifva från andra
skrån, alldenstund deras konstitutioner innehålla, att
ingen gesäll skall låta sig bruka utom hos rätt mästare.
Fördenskull vet man intet exempel på, att någon
Upsala stads snickare hafver kunnat förskrifva någon
gesäll från andra kollegier. Hvarken universitetet eller
borgarne kunna därför vara till freds med stadens
snickare. Ett ringa arbete, som skulle kunna göras
på några få dagar, blifver hela månader, ja, halfva året
och därutöfver hos snickarne liggande. Icke häller
hålla de några ordningar med sina pris, så att man af
dem, som äro långt färdigare i konsten, kan hafva ett
arbete för hälften mindre. Så t. ex. begärde stadens
snickare 150 daler för ett arbete i gamla akademien,
hvilket en annan snickare utförde för 50 till fullkomlig
belåtenhet.

Hvad åter akademiens skräddare angår, så är det få,
som anlita honom, och de flesta professorer och studenter
vända sig till stadens. Och om icke den förtjänsten vore
— alldeles frånsedt den fördel staden hade af
universitetet — så skulle staden icke många goda mästare i
detta eller andra ämbeten hafva. När man utgallrar några
de förnämsta af borgerskapet, så är resten af den
kondition, att skräddarne ej hafva stor profit af dem. Kan
ock ingen proportion vara mellan den inkomst, som
skräddarne hafva af universitetspersoner, och den, de indraga
genom arbete åt de få förnämsta borgarne.

Af den studerande societeten hafver staden icke
allenast för sig själf en stor ära utan äfven, utvärtes, hos
andra en icke ringa förmån och respekt. Därjämte har
den sin förnämsta inkomst af de penningar, som
studenternas föräldrar årligen hit förskicka och af hvilka de
icke en skärf tillbaka få; snarare komma deras barn
blottade och med skuld öfverlastade från staden. Alltså vore
höfligast och billigast, att alla i gemen af borgerskapet
med ord och gärningar tacksammeligen erkände denna
Guds och höga öfverhetens välgärning. Men häraf har
man föga sett. Till att draga fördel af studenterna hafva
väl få varit osnälle eller sömnige, hvilket de bäst bekänna
kunna, som årligen några tusen daler af professorernas
lön och studenternas stipendier insamlat hafva. Men i
stället hafva de på alla kanter beredt den studerande
ungdomen förtret.

Och någon ordning i staden finnes icke, ingen
inspektion hållen, ingen yrkestaxa utfärdad, utan alla, krämare,
bryggare, slaktare, mjölnare, fiskare, vandla som de vilja
och taga af de studerande så mycket de vilja. En mängd
saker, som från Stockholm tagas med föga hasard och
omkostnad, säljas här i staden dubbelt dyrare. Om nu
sådant utan någon emendation skall få passera, så är
befruktandes, det kristeliga föräldrar afskräckas att sända
sina barn hit till akademien, då deras utgifter endast
lända några få borgare till obillig vinst och fetma.

Nu hade akademien en särskild orsak att klaga, ty
sedan akademien antagit en skräddare och han af
enfaldighet låtit uthänga en tafla, så hade borgarne gripit till
våld, gått dit beväpnade, brutit ned taflan och sedan i
procession burit den på gatan, akademien till icke ringa
spott och nesa. Litet därefter hade borgmästaren med
våld låtit gripa skräddarens mästersven och pojke och
kastat dem i det stadgade fängelset, där de argaste
tjufvar och skälmar plägade sättas, samt sedan vägrat att
gifva dem frie, äfven om hela senatus academicus ville
gå i löfte för dem.

Vid samma tid hade borgmästaren Mörk skickat
byfogden med stadens svenner till professor Erici Brunnii
gård med instruktion att där gripa två snickardrängar och
föra dem i stadens fängelse. M. Ericus anförde då, att
han hade under uppförande en stor byggnad, som skulle
lända staden till prydnad och att han icke kunnat
anförtro detta arbete åt stadens snickare, som icke
lätteligen på nöjaktig tid skulle kunna utföra det. Akademiens
snickare fick icke vara säker och oanfäktad för
borgerskapet. Därför hade han nödgats städja dessa två för
årstjänst, och därtill ansåg han sig äga rätt liksom han
hade rätt att städja andra hjon. I hvarje fall stodo han
och hans husfolk icke under stadens dom. Af detta lät
byfogden såsom en beskedlig man sig öfvertalas och gick
tillbaka till borgmästaren, berättandes honom detta. Men
af ifver och affekt dref borgmästaren honom tillbaka till
att gripa samma snickardrängar; det ock skedde. M.
Brunnius gick då till kämnersrätten och begärde ut
drängarne och lofvade att i värsta fall ställa kaution för dem.
Några af rätten ansåg väl detta billigt, men majoriteten
vägrade; likaså borgmästar Mörk. Omsider kunde han
dock utvärka så mycket, att de mot en rådmans borgen
sattes på fri fot.

Universitetet hade väl sökt en förlikning med
borgerskapet, men somliga hafva varit så begifna att blåsa
under oenigheten och sätta fötter under akademiens vanära
och fördärf, att de alla billiga förlikningsmedel hafva
föraktat. Universitetet anhöll därför, att borgerskapet skulle
näpsas och akademien få åtnjuta sina välfångna
privilegier.

Denna skrifvelse inlämnades den 29 november 1644.
Men först den 22 december 1646 ankom ett kungligt
bref, som bekräftade akademiens privilegium att hafva
sin egen jurisdiktion, så in civilibus som in criminalibus
öfver professorer, quæstor, adjunkter, studenter och
akademiens betjänte, dess handtvärkare och alla andra
tillhörige samt ofvanbemälde personers hustrur, barn och
lagstadde legohjon, som i deras bröd äro — allt i Upsala
och sex mil däromkring — så att alla tvister mellan
akademiens personer och borgare eller sådana, som bodde på
landet, skulle afdömas af konsistorium, dock att där en
akademiker var kärande rörande gårdsköp och dylikt, så skulle
tvisten slitas vid ting eller rådstuga. Utan borgmästares
och råds förvägrande skulle »senatus academicus och dess
betjänte» hafva rätt att bruka fem handtvärkare d. v. s. en
murmästare, en timmerman, en snickare, en smed och en
glasmästare »med deras nödtorftige gesäller och lärodrängar».

Därmed hade striden i hufvudsak afgjorts till
akademiens förmån. Men akademiskräddaren och
akademiskomakaren hade dock offrats till stadens förmån.

För vår tids sätt att se tyckes dock universitetet
hafva utsträckt sin jurisdiktion väl långt, särskildt med
afseende på tjänstehjonen. En rättegång från 1644 ger
härpå ett ganska belysande exempel.

En morgon kom en piga från Danmarks socken åkande
in till Upsala med en half tunna mjölk. I tullporten vid
Kungsängen fordrade tullskrifvaren stadsaccis af henne,
men hon förklarade, att hon blott skulle resa tvärt igenom
staden ut till Marma. Skrifvaren lät henne då slippa tull,
men fordrade, att hon på återvägen skulle visa en sedel
från den andra tullporten, att hon utfört mjölken. Såsom
säkerhet fick hon lämna ett par handskar i pant. Hur
det sedan gick, är icke rätt klart, men i hvarje fall
passerade hon icke den andra tullporten, och när hon efter
några timmar kom tillbaka till Kungsängstullen och
återfordrade sina handskar, hade hon icke något kvitto från
den andra tullporten, utan blott en sedel från räntmästaren
Cruzelius' bokhållare, att hon aflevererat mjölken
utanför staden. Då tullskrifvaren helt naturligt vägrade att
godkänna detta intyg och fordrade, att antingen accis
skulle erläggas eller panten stanna kvar, åkte pigan
tillbaka till räntmästaren. Från denne kom då först en
student att fordra igen handskarna och, när detta ej
lyckades, en af räntmästarens skrifvare, Anders Persson, som
ropade: »Hvi föraktar du min sedel? Ingen hafver mig
min sedel tillbakaskickat förr än du, din hundsvott. Vet
du, att jag hafver tjänat i hofvet och är så mycket
betrodd som du.» Detta kraftiga tilltal lät han åtföljas af
en örfil, på hvilken ett animeradt slagsmål följde
mellan båda.

Detta gräl mellan stadens tullskrifvare och en af
akademiräntmästarens enskilda tjänare föll emellertid under
universitetets jurisdiktion, och konsistorium dömde
ganska riktigt Anders Persson för slagsmål till 22 daler
silfvermynts böter och till häkte i fjorton dagar.

Stundom tyckes man dock hafva varit tveksam om
forum. Så berätta konsistorieprotokollen för 1643, att
en student, Halvardus Jonæ, blifvit, såsom det tyckes,
mycket illa handterad af en borgare, Erik Larsson. Inför
konsistorium berättade Halvardus, att han och några
andra studenter en kväll varit inne på Bertil Finnes
källare och druckit »en kanna öl eller två». När han sedan
skulle gå hem till sitt härbärge, hörde han, huru det
ropades efter honom, dock visste jag, sade han, »icke,
hvem det var, utan tänkte, att det var mina landsmän.
Då sade jag: ropa passlig; vaktmästaren tör vara
närmare än I tror.» Men i stället var det borgaren Erik
Larsson, som kom med ett draget svärd. När så
studenten trasslade in sig i sina sporrar, högg borgaren åt
honom. »Jag höll, berättar Halvardus, för hufvudet med
vänstra handen, men han högg handen alldeles af mig,
och det är icke mer än litet, som håller i hop på armen.
Däraf hafver jag nu en lång tid legat till sängs. Några
gånger har jag klagat på honom hos borgmästarne, men
ingen rätt fått på honom ännu.» Men konsistorium dömde
icke i detta mål, tydligen emedan här var en borgare
svarande, utan skickade blott notarien till borgmästarne
med begäran, att de ville skaffa studenten rätt mot
vederparter och sedan har jag icke funnit någon anteckning
om detta, såsom det dock synes, ganska grofva öfvervåld.

Ledarne för borgerskapets opposition mot universitetet
voro naturligtvis stadens borgmästare, och till dem tyckas
studenterna af denna anledning hafva haft ett godt öga.
Karaktäristiskt för detta är ett bref, som borgmästar
Thomas Låhrman den 18 nov. 1646 genom sin dräng
inlämnade i konsistorium. Det lyder:

»Höge och vällärde herrar, Magnifice Rector och
samtliga professores, besynnerlige gode vänner och
gynnare! Emedan som mig jämte andre stadens invånare
här i staden något öfvervåld skedt är i förliden
söndagsnatt mellan 12 och 1 på min port och fönster, i det att
tre fönster utslagne äro och å tvänne fönster några rutor
utbräckte, i det de stormat min port tre resor med
påkar och stenar samt ropat försmädliga ord såsom »djäfvul»
och »skinnbracka», hvilka personer den resan af Guds anda
intet regerades, utan af honom som de nämnde, ty så
okristeligen ropade de, och som en del är tagen på färsk
gärning, sänder jag för den skull mina drängar till de
gode herrar, som veta bäst berätta, huru saken sig
hafver. Och en af dessa drängar, Matts Eriksson benämnd,
som på den tiden ännu var uppe, skall allt veta
omständeligen berätta. Med tjänstlig begäran, att sådana
våldsvärkare, androm till varnagel, må tillbörligen blifva
straffade.»

Drängen förhördes och likaså de häktade studenterna
hvilka naturligtvis förklarade sig alldeles oskyldiga: de
hade endast varit åskådare, och våldet hade begåtts af
några för dem obekanta personer. Men ehuru saken
syntes tämligen klar och konsistorium eljes ej drog sig för
en summarisk process, sköts saken upp den ena gången
efter den andra, och man får det intrycket, att
konsistorium icke var så alldeles missbelåtet med den varning,
som borgmästaren fått.

Förhållandet mellan stad och universitet var således
långt ifrån det bästa. Men 1649 gjorde man
tydligen ett försök till närmande, och stadens deputerade
och akademien slöto då en öfverenskommelse, som är
ytterst instruktiv för denna tids umgängesvanor.

A stadens vägnar infunno sig två borgmästare, tre
rådmän och stadens syndicus i konsistorium, och där
upprättade de med professorerna en stadga om det sätt, på
hvilket gästabud skulle firas så väl inom borgerskapet
som inom akademistaten. Bestämmelserna äro ytterst
belysande för lefnadssättet under 1600-talet, men hafva
egendomligt nog icke uppmärksammats.

Den, som ville trolofva sig, skulle själf tredje
begifva sig till sin tillkommande fästmös bostad. Hon å
sin sida skulle ock hos sig hafva två gode män; men
utom dessa kunde ock broder, svåger och syskon få
vara närvarande. Trolofningen skulle ske klockan åtta
på morgonen. Någon måltid skulle då ej få hållas,
utan endast bjudas på syltad ingefära, suckat, hveteskorpor
och rån jämte kallskål efter hvars och ens lägenhet. Mindre
fick man väl frambära, men ej mera, och när klockan
slog 10, skulle hvar och en efter förrättadt ärende
begifva sig hem till sitt. Den, som vid trolofningen höll
måltid, skulle böta 10 marker hvitt mynt, och hvarje
gäst, som icke gick sin väg, då klockan slog 10,
fästmannen undantagandes, bötade en riksdaler. Den, som
brukade konfekt, socker eller annan bakelse, som ej här
namngifvits, bötade för hvartdera slaget två riksdaler.

Den, som kom objuden, bötade 40 marker.

Bestämmelserna om bröllop voro naturligtvis vida
utförligare och sysselsätta sig först med själfva
inbjudningarna. Ingen skulle få bjudas till bröllop mer än en gång.
Som det tyckes, skulle bjudningen ske dagen före
bröllopsdagen, och denna uppgifves »gemenligen» inträffa på
torsdagen. Om någon främmande hederlig man tillfälligtvis
kommit till staden, kunde han dock bjudas på nytt. För hvar
och en, som eljes bjöds på nytt, bötades en half riksdaler.

När klockan slår 12, heter det, församlas de, som
brudgummen hedra och följa vilja. Men om förmannen
och brudgummen icke komma i kyrkan, när det ringes
andra gången, bötar förmannen 20 marker. Komma de,
sedan sammanringdt är, böte 40 marker. Sker det ej
genom hans försummelse, vare fri, och böte den allena,
som bär skulden.

Är ej bruden klädd, när förmannen med brudgummen
och dennes hederliga medfölje kommer, böte
brudfrämman eller bruden, om det är hennes skull, 20 marker.
Kommer ej bruden, när det ringer samman, böte
brudfrämman 20 marker; dröjer hon längre och kommer ej,
förrän psalmen sjunges, böte 40 marker.

När de hemkomma från kyrkan och skola sängledas,
då må ej brudfrämman gifva till bästa konfekt eller
bakelser. Den det gör, böte 80 marker.

Mellan 5 och 6 om aftonen församlas gästerna, och
precis, när 6 slår, begynner måltiden. Äro ej rätterna
då på bordet, bötar värden 40 marker. Med
brudgåfvorna iakttages vanligt skick, nämligen att när bruden
sätter sig till bords för måltiden, då gifva gästerna sina
gåfvor, allt efter som de komma.

Vid ett bröllop skulle sex rätter bjudas, men hos
»gement folk» blott fyra. Icke skulle många slags
stekar läggas på ett fat, utan några stycken af samma
slag; så t. ex. kunde tre stycken orrar väl läggas på
ett fat, men för ett matlag af sex personer tre på hvar
sida. Gurkor, oliver, kapris, mos och andra
dependentier räknas icke för någon rätt, men däremot körsbär,
rismos, äppelmos och tårtor. Kräftor, när de
vankas, skola räknas för en birätt, och i så fall må man
bjuda sju rätter. Hummer, ostron, anjovis, bakelse,
sallad och smör räknas icke för någon rätt. Sedan
skall bötas 20 marker silfvermynt för hvar rätt, som
frambäres utöfver det lofligt är. Allt konfektsocker efter
måltiden var förbjudet, likaså marsipan och strufvor.
Men mandel, russin, fikon och frukt voro tillåtna, och
äfven nötter, kleneter, pomeranser och citroner.

Måltiden skulle sluta kl. 9. Då skulle maten tagas
bort, men konfekten få stå kvar. Den, som icke tog
bort maten, då klockan slog 9, bötade 40 marker.

Medan konfekten står på bordet, heter det, förrättas
alla vanliga ceremonier. När maten tagits bort, kommer
den unga hustrun in och tackar sina föräldrar, släkt och
andra förnämliga gäster. Sedan tackar förmannen alla
gästerna för den ära de hafva bevist det unga
brudfolket och huset. Därefter dansa de, som därtill hafva
lust, under tiden mellan 9 och 12.

Drängar och pojkar, som tjäna och uppvakta vid
bordet, skulle beställas af värden, och ingen gäst fick
hafva sina drängar med i gästabudsstugan, utan alla
drängarne skulle blifva i den stuga, som värden anvisade.
Kom någon dräng in och ej strax vände om, skulle han
köras ut, och den husbonde, som indrog sina drängar
mot denna lag, bötade 40 marker.

Efter kl. 12 skulle värden ansvara för källarnyckeln,
som han väl skulle gömma. Voro där några främmande
gäster, så finge han taga dem i en annan kammare.
Men skänkte han ut efter kl. 12 i gästabudsstugan,
bötade han 40 marker.

När klockan slog 12, måste spelmännen höra upp
med spelet och föra sina instrument ur gästabudsgården.
Spelade någon sedan 12 slår, botade han 40 marker.

De gäster, som ej gingo, när klockan slog 12 och
de blifvit påminda om tiden, skulle böta 40 marker.
Gingo gästerna hoptals på något annat rum och läto där
af värden, skaffarne eller någon annan traktera sig i
ett nytt logement, bötade de 80 marker.

På annandagen fick ingen bjudas till gäst mer än
släkten, de, som kommit från främmande orter, och
»ämbetsfolket», d. v. s. förmannen, brudfrämman etc. Och
skulle då samma ordning med traktamente och tiden
hållas, som förut stadgats.

Intet brudgumme- eller brudbadsgästabud skulle
härefter tillåtas. Brott häremot skulle straffas med 40
marker. Dock skulle brudgummen få taga två unga karlar
med sig i badstugan, sammalunda bruden två jungfrur.

Några gåfvor till släkten och andra främmande skulle
bruden ej få gifva, dock med undantag för officianternas
betalning. Dessa voro presten, talmannen, brudskaffaren
och föregångsjungfrurna.

Alla fester vid barnsöl tyckes man hafva velat
afskaffa. Föddes ett piltebarn, skulle bjudas tre
manfolksfaddrar och två kvinnfolksfaddrar. Var det ett
pigobarn, bjödos tre kvinnfolksfaddrar och två manfolksfaddrar.
Den, som bjöd flere, botade 20 marker. De hustrur,
som kommo att följa barnet i kyrkan, skulle ej få någon
kakosäck, utan allenast starkt bröd och vin, syltad
ingefära och suckat. Allt slags konfekt och bakelser
förbjöds. Men efter middagen skulle man få bjuda på
godrån och vin. Den, som förbröte sig med afseende
på förbudet mot kakosäcken och påsematen, skulle böta
40 marker.

När de från kyrkan kommo hem med barnet från
döpelsen, fick ingen hustru gå in i huset andra gången
mer än faddrarna och släkten.

Barnsöl förbjödos alldeles, och till kyrkogångsölet
fick man endast bjuda faddrarna. Om rätter och tid
skulle här detsamma observeras som vid bröllop.

När barnet skulle kristnas, borde hustrurna gå ur
gården, när det klämtade, så att de voro tillstädes, när
det ringde till bönen. Eller också fingo de komma en
annan tid på dagen. Kommo de, sedan klockan slagit
10, skulle de stiga in i bänkarna, till dess att
gudstjänsten var slut, likaså kyrkogångshustrur, »ty ej må hela
församlingen lida för deras skull.»

Beträffande graföl förbjöds allt »vakande» öfver de
döda. Den, som höll en dylik vaka, skulle böta 40
marker, den, som gick dit, 20. Dock tilläts hvar och en
att kalla tre eller fyra personer att »vakta» liket.

Vid själfva begrafningen fingo djäknarna, som skulle
följa liket, icke dricka på gatan utanför porten. Utan i
stället att bjuda på dryckesvaror, skulle man öka på de
penningar, som djäknarna och notarierna skulle hafva.
Den, som bar ut dricka till djäknarna eller andra, skulle
böta 20 marker.

Men angående djäknarnas ersättning tyckes man ej
hafva kommit till någon enighet. Den, som för lik —
heter det — »begär hela skolan, det är till det ringaste
tjugo par förutom rektor och kolleger, gifve därför» —
men summan har icke utsatts, utan i stället har ett
tomrum lämnats.

Ingen fick gå i »sorgestad» (procession), så framt
han icke var släkt. Voro inga af den dödes släktingar
tillstädes, fick man bjuda två par manfolk, två par hustrur
och ett par jungfrur. Bjöd man flere eller utom släkten,
bötades sex marker för hvart par. Något graföl fick
icke hållas. Men väl fick man gifva mat åt dem, som
kommit från främmande orter. Åt dem, som buro liket,
skulle man däremot sända öl eller vin hem. Om någon
mot lagen höll graföl, skulle han böta 40 marker.

Vid rektorsbyte, promotioner och borgmästaröl var
lagen densamma som vid bröllop.

Att dessa bestämmelser hållits, är väl föga
sannolikt, ty därmed var man under 1600-talet ej så noga,
men de angifva dock det minimum, som man uppstält
för festerna i staden, och hvad rektorsmiddagarna
beträffar, fanns redan förut ett stadgande i universitetets
statuter. Sedan bönerna vid installationen afslutats, skulle
en festmåltid hållas i den nye rektorns hus, d. v. s. hvar
sjätte månad, enär rektorerna då växlade två gånger om
året. Middagen skulle vara efter hvarje rektors råd och
lägenhet. Men dit skulle inbjudas prokansleren, de
ordinarie professorerna, fogden på slottet och
borgmästarne. Om några förnämligare främlingar, såsom
riksråd, biskopar och dylika för tillfället uppehöllo sig i
staden, hade han dock rätt att inbjuda dessa. Men den
nye rektorns gästabud fick icke utsträckas till den
påföljande dagen, och den, som bröt häremot, skulle enligt
konsistoriets bepröfvande straffas efter gästernas antal.

Likaså stadgades om promotionsmiddagen, som skulle
anordnas af dekanus. Inom den filosofiska fakulteten
fingo omkostnaderna ej stiga öfver aderton daler, inom
de öfriga fakulteterna ej öfver hundra eller — såvida
blott en promotus fanns — ej öfver hundrafemtio.

Men dessa nakna föreskrifter fylla dock ej ut bilden
af en upsaliensisk festmiddag på 1600-talet, ty till denna
hörde redan på 1640-talet icke blott mat och dryck, utan
ock musik och framför allt skott vid alla de många
skålarna. Någon beskrifning häröfver från den tid, som
närmast sysselsätter oss, erinrar jag mig icke, men en
femtio år senare ger Olof Rudbeck oss en skildring af
en fest, som han höll för den polske ambassadören, då
denne besökte Upsala. Med några reduktioner för den
senare tiden och för Rudbecks egendomligheter torde den
dock passa äfven för 1640-talet.

Den främmande gästen blef trakterad med tio rätter
förutom konfektyrer, och under måltiden förekom en
vacker musik först af fyra lutor, en viol d'amour och
en basfiol, sedan af tolf violer och clavcymbal och sist
en kor af oboe. När de båda konungarnes och de
kungliga barnens, det kungliga rådets, kanslerens och
ambassadörens skålar druckos, sköts med sexton hel- och
halfpundiga stycken nere i trädgården, under det att en
kör af skalmej- och dulcianblåsare stämde upp småstycken.

Studenternas måltider voro naturligtvis ytterst frugala.
Någon uppgift om den matsedel, som därvid förekom,
finnes mig veterligen icke. Men däremot känner man
matordningen inom det kort före 1640 afskaffade
kommunitetet, och det får väl antagas, att man där serverat
vanliga studentmiddagar. På måndagen bjöds här till
middagen på ölsoppa eller äggsoppa, strömming och
blötta gäddor, till aftonen på gröt, kokt sill och torsk,
på tisdagen förekom till middag kål och ärter, kött och
fisk samt stek eller saltvattenskött, till aftonen köttsoppa,
rofmos med mjölk och färskt kött, på onsdagen till
middagen kokt eller sur mjölk, strömming och torr eller
färsk fisk, till aftonen grynvälling med lax eller gäddor,
kokt sill och krampsill o. s. v.

På 1640-talet fanns emellertid icke längre något
kommunitet, och studenterna åto då, såsom det af
protokollen antydes, mest på »härbärgen» eller matställen.
Därjämte synas de hafva haft skaffning hemifrån, och
ibland omtalas, att de betalat sitt värdfolk så och så
mycket i hyra och så och så mycket för »kokning»,
hvarmed antagligen menas tillredning af de matvaror, de
fört med sig hemifrån.

Om rangordningen var man under hela 1600-talet
mycket noggrann, och om ordningen vid processioner hade
universitetsstatuterna ett särskildt kapitel. Första platsen
tillkom prokansleren, efter honom de söner till grefvar
och baroner, som studerade i Upsala, och efter dem de
olika fakulteternas professorer. Vid begrafningar, i hvilka
både academici och borgare deltogo, skulle borgmästare
och råd samt fogden på slottet intaga platsen efter
akademistaten; efter stadens råd skulle studenterna följa
och först efter dem borgerskapet. Till befrämjande af
ömsesidig hedersbevisning, vänskap och enighet ansågs
dock lämpligt, att mera ansedda borgare vid fester och
samkväm behandlades såsom likar, så att, om borden voro
fyrkantiga, en plats på den motsatta sidan tilldelades dem,
som voro »litterati» och genom sin ålder framstående.

De flesta rangstriderna rörde sig om platserna i
kyrkan, som af protokollen att döma ingalunda var någon
fridens bygd. Själfva tvisten mellan professorer och
borgare började redan på 1630-talet, men fortsattes
äfven under den nu behandlade perioden. I en den 5
juli 1636 till det kungliga kansliet inlämnad skrifvelse
påpekade professorerna, att staden icke kostat en
penning på domkyrkan och att studenterna därför lika väl
som borgarne borde hafva bänkrum i kyrkan och icke
»visas ut på golfvet». Nu hade de adlige studenterna
börjat att tränga sig in i borgerskapets bänkar. Men
detta var ganska naturligt, ty dessa studenter voro 54
stycken och deras præceptorer några och trettio. De
kunde således icke få rum i professorsbänken, och man
fordrade därför, att äfven här skulle tillämpas den nyss
anförda processionsordningen.

Borgerskapets ståndpunkt var däremot, att
professores och nobiles skulle få disponera den främsta
bänken, borgerskapet de två nästa och studenterna den
sista; och borgmästaren ansåg, att staden gått ganska
långt i medgifvande, då den upplåtit den främsta
bänken åt professorerna. Hvad studenterna beträffade, hade
de ingen rätt till kyrkan, »ty de äro intet annat än
gäster och vaganter». Slutligen tillades, att om borgarne
ej fingo sin vilja igenom och om de ej fingo behålla sina
bänkar, så skulle ingen borgare komma i kyrkan.

I augusti kom kansleren upp till Upsala att tala om
»bänkordningen i kyrkan» och meddelade, att regeringen
gifvit landshöfdingen befallning att resa till staden för
att slita denna tvist. Hans dom gick alldeles mot
professorerna: »Till det första skola de adliga studenterna
behålla och hafva alla de stolar, som äro från riksens
råds stolar och intill den andra pelaren vid
biskopsstolen, som tillförene var kyrkoherdens stol; dock skola
professores däribland behålla två bänkar till stolrum åt
sig själfva. Till det andra skola fogden och
borgmästare och rådet, så ock de andra af borgerskapet för sig
behålla alla de bänkar och stolrum efter deras gamla
häfd, som nu äro eller härefter göras kunna, emellan
de adlige studenternas och professorernas stolar.» Dessa
bänkar stodo emellan den andra pelaren och
kyrkodörren, och där skulle också ärkebiskopen och
kyrkoherden hafva sin bänk. »Hvad de andra professores
och studenter anbelangar, så blifva de vid deras vanliga
bänkar och stolrum på södra sidan, som dem tillförene
af salig H. K. M:t hafva varit deputerade; och hvad
ännu ytterligare med flere stolrum och lekter på den
sidan kan förebyggas, må de för sig behålla, dock så
att de adlige studenternas præceptores och andra
förnämlige magistri och studenter två bänkar näst efter
professorerna inrymmas måtte. Där flere studenter
finnas, som icke kunna hafva rum på den ort dem
tillordnad är, då stånde borgarne fritt att intaga i deras
stolrum hvilken de hafva vilja och så många som hos
dem rymmas kunna, dock så att icke själfva borgarne
därutur trängda blifva. Alla andra stående på golfvet,
som uti stolar icke rum hafva, och ingen tränge sig in
i borgarnes stolrum, förr än borgarne hafva själfva
deras rum intagit och presten uppå predikstolen stiger.»

Landshöfdingens förhoppning, att all oreda och
oenighet härigenom skulle försvinna och efterträdas af
god vänskap och enighet mellan universitetet och
staden — denna förhoppning kom dock på skam. Hans
»förlikning» utfärdades den 1 september, men den 19
oktober berättade rektor, att borgerskapet tvärt emot
förlikningen förskaffat sig den höglofliga regeringens
bref, att alla bänkarna skola höra under borgerskapet
med undantag för den främsta »korens» (som upplåtits
åt nobiles och, efter utrymme, åt professorer), och för
öfrigt påstods, att förlikningsskriften icke var så affattad,
som öfverenskommet var, utan enligt
överenskommelsen i kyrkan skulle studenterna och borgerskapet
tillhopa få disponera »den tredje och sista koren».

Beträffande rummet i den »främsta koren» kommo
professorerna öfverens om, att collegium professorum
skulle behålla den bänk, som de tillförene haft, och de
två därnäst, och där skulle räntmästaren få stå, såvida
han vore litteratus. I den följande bänken skulle
skolans rektor, filosofiska fakultetens adjunkter och
akademinotarien stå. De nobiles, som förut fått stå i
bänken framför professorernas, skulle placeras i den bänk
på sidan, som professorerna tillförene occuperat. För
kapellanerna och sysslomännen skulle byggas en ny
bänk. Adelsmännens præceptorer skulle stå vid sidan
näst efter nobiles.

Men då den »främsta koren» skulle delas mellan
adelsmännen och professorerna, uppstod svårigheter,
enär utrymmet var för trångt, och redan 1637 utbröto
tvister af denna anledning. Teologerna, som sutto främst,
fingo träda ur sina vanliga bänkar för att lämna plats
åt de unga adelsmännen, och härom uppstodo långa
öfverläggningar, vid hvilka hvarje professor hade sitt
särskilda votum. Några föreslogo att flytta grefvarna
och baronerna in i den tomma riksrådsbänken, då
föräldrarna svårligen kunde tycka illa om, att deras barn
stodo i deras bänkar, när de själfva ej voro tillstädes;
andra föreslogo att mota ut de olyckliga adjunkterna
ur professorsbänken. Det senare blef äfven konsistoriets
beslut. Men med anledning häraf inlämnade adjunkterna,
notarierna och sysslomännen en skrifvelse, i hvilken de
anhöllo att få behålla det rum, som den 19 oktober
1636 tillförsäkrats dem, »hälst emedan ingen annan stol
var dem deputerad, utan, så framt de icke få sin förra
stol behålla, måste de stå på golfvet». Härom blef nu
en mycket vidlyftig diskussion, utan att man kom till
något resultat. Och dessutom klagade borgmästaren,
att studenterna trängde sig in i borgerskapets bänkar,
borgarne till stort men.

Då kansleren på våren 1637 kom till Upsala, togs
därför frågan upp på nytt, och Skytte bestämde då,
att professorerna skulle alla samtliga stå tillhopa och
behålla de fyra stolarna, som äro näst framför pelaren
framom predikstolen. De grefliga och friherrliga
studenterna skulle stå i bänkarna närmast före
professorerna, så många som rummet kan tillåta, »och göres
intet behof, att några bänkar stå lediga för främmande,
ty när senatores och proceres regni komma (hvilket sällan
sker), då kunna de unga nobiles gifva dem rum och stiga
tillbaka. När någon förnämlig prestman kommer, kunna
professores låta dem få rum i sina bänkar. Borgerskapet
hafve sina deputerade stolrum, och ingen student må stiga in
i deras bänkar, utan låte dem allena behålla sina bänkar.»

Ehuru frågan således kunde anses mycket grundligt
utdebatterad, förekommo dock, äfven på 1640-talet,
tvister om bänkplatser i kyrkan. En af dessa synes
hafva bilagts i godo. Själfva bänkarna i kyrkan hade
nämligen bekostats af vederbörande korporationer själfva,
och i konsistorium framkastades därför den tanken, om
det ej vore billigt, att nobiles betalade hvar och en en
penning för stolrummet i professorsbänkarna, enär dessa
kostat akademien öfver 400 daler. Därtill »samtyckte»
alla professorerna, som egendomligt nog tyckas hafva
ansett, att de på så sätt beskattade själfva ej skulle få
yttra sig. Men så yppades en ny »controversia»: hvem
skulle få dessa penningar: akademien, som bygt
stolarna, eller kyrkan? Somliga mente, att de med rätta
tillkommo akademien. Men professor Ericus Brunnius,
som för tillfället var domkyrkans curator, var af en
annan mening och tillbjöd akademien betalning både för
bräder och arbete, om det så skulle vara i morgon, och
»det tycktes alla godt vara, och så blef den controversia
borttagen».

Andra tvister ledde till slagsmål. Så klagade en
Johannes Andreæ Helsingius på Andreas Danielis Hult.
Då den förre på söndagen stod i en bänk i kyrkan
tillsammans med sin discipulo och två studiosis, kom Andreas
och ville stiga in i samma bänk, men Johannes kunde
ej släppa in honom, emedan bänken redan var full och
ingen kunde rimligtvis köras ut. Enligt rättegången
utspann sig då följande samtal.

Andreas: »Stig in bättre och gif mig rum och låt
gossarna gå ur stolen.»

Johannes: »De äro gossar, som hafva varit så länge
i Upsala som I, domine Andreæ.»

Följden af detta samtal blef emellertid, att när de
sedan träffades på gatan, så gaf Andreas sin
vederdeloman ett par örfilar, så att blodet stod genom näsa och
mun, och därtill berättade Andreas, »drog han stora
hårlockar af mig», af hvilka lockar, enligt protokollet,
somliga förevisades för konsistorium.

En annan rättegång är också karaktäristisk för denna
tids kyrkofrid. I adelns kyrkobänk sutto en gång Georg
Posse, Axel Stålarm och några andra. En af de unga
herrarne föreslog då Posse, att han såsom ett angenämt
tidsfördrif skulle draga fingerkrok med Stålarm. »Ja,
det är jag gosse till», sade denne, men Posse, som
måtte hafva varit klenare i sina fingrar, anmärkte, att
det ej var lätt att draga fingerkrok med den, som hade
fingrar af stål. Denna ganska oskyldiga vits på
Stålarms namn, betraktades emellertid af denne såsom en
grof »injuria», och när de kommit ut ur kyrkan,
etablerades dem emellan ett större slagsmål. Midt i
domtrappan, berättade Posse, »fick han mig i håret, slog kull
mig och lade sig på mig, och då kom min mössa bort,
hvilken jag aldrig sedan såg.»

Domen blef, att Stålarm, som var äldre, dömdes till
40 markers böter, under det att Posse skulle afstraffas
af sin præceptor.

Särskildt tyckas de »gossar», som följde sina
præceptores i kyrkan, hafva varit ett mycket oroligt element
och som det förefaller också mycket talrikt. Såsom vi
nyss sågo, funnos 1636 icke mindre än 54 unga
adelsmän, som hade sina informatorer, och äfven bland de
oadliga studenterna funnos tydligen en mängd gossar,
som hade studenter till informatorer. Vid ett tillfälle
»besvärade sig pastor öfver gossarnes tumult i kyrkan
på gången under gudstjänsten. Efter studenterna äro
deras husbönder, beslöts, att publice måtte intimeras, att
de icke låta släppa sina gossar i kyrkan eller och
statuera ett exempel på dem, som olydige äro.» Vid ett
annat tillfälle utfärdade rektor ett dekret, i hvilket han
förbjöd »spatsergång under predikan och gudstjänstens
hållande.»

Med en af dessa ungdomliga studenter, vid namn
Andreas Petri Vesmannus, göra vi bekantskap i ett annat
protokoll, som upplyser, att han kastat sten på
spögubben. Denne hade som bekant det kinkiga uppdraget
att ej blott hålla församlingens afslumrande medlemmar
vakna utan ock lägga kapson på dem, som voro alltför
liflige. Hvad nu Andreas Petri beträffar, så hade
spögubben under ottesången slagit honom och »dragit
honom illa i håret», men tydligen af giltig anledning, ty
konsistorium beslöt, att Andreas' præceptor skulle
»animadvertera» d. v. s. prygla pilten, medan akademiens
vaktmästare åsåg exekutionen.

Platsen i kyrkan betydde således mycket för
1600-talets människor, och de voro äfven angelägna om att
skaffa sig ett hederligt rum efter döden — hälst till ett
billigt pris. Så ville professorerna för sina personer
hafva fri lägerstad i kyrkan. Deras hustrur skulle
betala 4 riksdaler för en plats under korsgången intill
predikstolen. För deras barn skulle betalas 2 riksdaler, om
de begrofvos där. Men om en professorshustru fick sitt
hvilorum vid sidan af koret, borde priset blott bli 2½
riksdaler och för ett barn 1¼ riksdaler.

Rangkänslan var således under denna tid mycket
utvecklad. Men dock finner man i protokollen blott ett
mycket lamt försök att opponera mot de unge
adelsmännens försteg framför professorerna, som voro deras
lärare. 1642 diskurrerades värkligen om »den osed, som
här vid vår academia är inritad, att nobiles gå före
professores in uti akademien, när som professores skola
ordinarie läsa, hvilket intet sker uti andra akademier.
Borde för den skull professores icke låta det ske härefter,
ty när de komma till andra akademier, vilja de hålla
samma sed, det likväl hos dem icke vanligt är. Blifver
så detta till ett åtlöje för oss.» Men längre än till denna
diskussion kom man icke, och något beslut fattades icke.

Särskildt visade man stor vördnad för de unga
grefvar och baroner, ofta gossar vid en ganska späd ålder,
som af sina föräldrar skickats till Upsala, väl
hufvudsakligen för att där lära fäkta och rida, öfvas i latin — den
tidens diplomatiska språk — samt i lyckligaste fall
inhämta någon politik. Denna vördnad gick så långt, att
man vid flere tillfällen valde en dylik ung grefve till
rector illustris. Första gången en dylik valdes, var 1626,
då Axel Oxenstiernas äldste son Gustaf utsågs till denna
hederspost; sedan följde kanslerens brorson Gabriel
Gabrielsson och den unge Magnus Gabriel de la Gardie.
Under den tid, med hvilken vi nu sysselsätta oss,
erbjöds rektorat två gånger åt rikskanslerens son Erik,
som dock bägge gångerna afböjde denna heder.

Om det sista valet berätta protokollen: »Den 13
oktober (1642) gingo alla professores in locum consistorii
ordinarium deliberaturi de novo rectore. Då föllo alla
endräktelige på Dominum Ericum Oxenstirnium. Sänder
därför strax Er. Noræus, notarius, till Reverendissimum
Dominum Archiepiscopum till att referera Consistorii
mening och begära Hans Högvördighets konsens. Därpå
svarade Dominus Archiepiscopus sig alldeles gilla och
approbera detta Consistorii uppsåt och sade, att Hans
Ärvyrdighet ville ock isynnerhet anmoda Herr Erik
Oxenstierna därom, att han ville taga sig det omaket uppå.
När notarius detta procancellarii svar igenberättade in
Consistorio, blef beslutadt, att två af professoribus, M.
Joh. Stalenus och M. Ericus Brunnius, skulle gå till Herr
Erik Oxenstierna samma värf att förrätta. Dagen
därefter, som var den 14 octobris, efter bönen i kyrkan
berättade M. Stalenus och M. Brunnius, att illustrissimus
dominus Ericus Oxenstierna upptog senatus academici
goda mening om sig och fordran till rectoratum ganska
väl, tackandes venerando senatui academico för den äran
honom tillbjuden är, lofvade sig därföre alltid vilja
finnas akademien och dess venerando senatui, alla
professoribus samteligen och hvarjom och enom isynnerhet till
tjänst och befordran på hvad sätt han det hälst göra
kunde, men sade äntelig sig icke kunna bevilja detta,
förr än han hade skrifvit sin Herr fader till därom.
Begärde, att consistorium ville med vidare svar så länge
dröja.»

Rikskansleren »resolverade» dock äfven denna gång,
att sonen tacksamt skulle afböja hedersbevisningen. Vid
ett besök, som den store statsmannen några år senare
gjorde i Upsala, diskuterades frågan i allmänhet, och
Oxenstierna satte sig då ej emot själfva principen, men
ansåg, att »professores skola tillse, hvilken de det
(rectoratum illustrem) betro». Vid samma tillfälle yttrade
han några ord, som visserligen ej hafva afseende på
detta hedersämbete, men som dock belysa hans
uppfattning af detta. Frågan var, huruvida en nyblifven
professor skulle kunna utses till rektor, och i konsistorium
uttalades då den meningen, att endast den, som i fem
år innehaft professur, borde vara valbar. Men
Oxenstierna sade: »där behöfves in rectore en vigor animi
(själens spänstighet), och den finnes hos de unge ofta så
väl som hos de gamle. Fuller gifver det enom respekt,
om hans medel någorlunda tillsåge, att han rectoratum
någorlunda antaga kan.»

Den ende rector illustris, som förekom under denna
tioårsperiod, jäfvar ej detta omdöme. Det var
Oxenstiernas brorson, Bengt Gabrielsson, som valdes 1643,
»väl för hans Herr faders skull, men isynnerhet för hans
egna kvaliteter.» Han förde ordet i de flesta
konsistorierna och tyckes hafva varit en väl så god rektor som
de gamla professorerna, ehuru den blifvande statsmannen
vid denna tid ännu blott var tjugu år gammal.

Oxenstiernorna tillhörde dock aristokratien i dess
ädlaste bemärkelse, men tyvärr lade majoriteten af denna
tids unga ädlingar snarare i dagen de egenskaper, som
tillhöra en degenererad högadel. Exempel på junkerråhet
saknas tyvärr ingalunda i protokollen, och rektors
undfallenhet för dessa högadliga lymlar framkallade vid ett
tillfälle den nästan enda sammanstötning, som jag under
denna tid funnit i protokollen, mellan rektor och
konsistorium. Rektor var då juristen Sidenius och
prorektor teologen Lenæus.

Anledningen till tvisten var denna. Den 13 juni 1642
gjorde några unga Kurckar sitt »valete», d. v. s. sitt
afskedsgästabud, emedan de nu efter fullbordade studier
tänkte lämna universitetet. Om festens afslutning
rapporterades, att gästerna, då de begåfvo sig från festen,
samlade sig utanför akademivaktmästarens hus och kastade
»sten på dörren, i fönstret och allestädes på mina
stugoväggar. Jag hade — yttrade vaktmästaren — ett litet
barn, som låg i vaggan inför fönstret, och jag visste intet
annat än att de skulle slå ihjäl barnen. De sköto med
pistoler genom fönstret in uti stugan, och sådant
öfvervåld skedde mig hela den natten.» Deltagarne voro de
båda Kurckarne, Sparrarne, en Posse, Ture Turesson,
en tysk adelsman Carolus Bönhart, Johannes Rethe,
Johan Göder m. fl. — alla åtföljda af sina drängar.
Alldeles oförberedd var vaktmästaren icke, ty Gustaf Kurck,
som måtte hafva haft ett horn i sidan till honom, hade
på aftonen slagit en sten i hufvudet på vaktmästaren.
Denne anade då, att natten ingalunda skulle blifva lugn,
och gick därför till rektor för att bedja denne att lysa
konungens fred öfver vaktmästarens hus och anhöll att
få slippa gå vakt om natten. Men det blef tydligen värre
än han fruktat. Först började Kurckarne att skjuta in
genom fönstret, och när krutet tog slut, skickades Rethe
— midt i natten — till apotekaren, som tyckes hafva
handlat med denna farliga vara och beredvilligt lämnade
ut den, mot det att Göder satte en riksdaler i pant.
Karl Sparre och Göder sköto också, och när Sparre
skjutit, omfamnade Rethe honom, dansade och
gratulerade honom; innan de sköto, sattes pistolpiporna in
genom fönstret. Så sprungo de öfver gärdesgården och
fingo tag i ett ämbar, som slogs sönder, och grinden
lyftes af hakarna och kastades på gatan. Detta vilda
oväsen höll på från klockan 11 om natten till klockan
5 på morgonen, utan att akademivakten vågade eller
kunde afstyra det. Särskildt fräck tyckes Göder hafva
varit, ty när saken sedan kom före i konsistorium,
»svarade han med sådant rop och sådana affekter, att
professores skämdes för hans näsvishet; somliga gingo ock ut.»

På söndagen näst efter samlade sig professorerna i
kyrkan och beslöto då att låta häkta våldsvärkarne, och
cursorn Haquinus skickades att föra dem i arresten. Men
rektor tyckes sedan hafva gifvit kontraorder, ty
prorektor Lenæus berättade, att cursorn kommit till honom och
sagt, att rektor befallt honom att arrestera icke
Kurckarne, utan — deras præceptor. I det akademiska
kollegiets namn skickade Lenæus honom då tillbaka att
arrestera Kurckarne själfva och gaf dessutom cursorn en
uppsträckning för hans flathet.

Det oaktadt blefvo Kurckarne icke arresterade, utan
hade i stället den oförsyntheten att anklaga —
vaktmästaren. Då konsistoriet började, »berättade
magnificus rector, att Kurckarne hafva i går sagt sig skola
göra en fullmäktig, som i dag här in consistorio skulle
utföra en sak emot Johannem, academiæ vaktmästare.
Då tillfrågades rektor, om de voro arresterade eller ej.
Rektor svarade, att de icke voro arresterade, utan de
ville själfva skicka en in consistorium, som saken utföra
skulle.» Häremot invändes, att konsistorium beslutat
deras arrestering. Men rektor svarade, »att det var skrock
uti, hoc est nullitas processus, ty de säga, att de intet
voro under akademien, alldenstund de hade valedicerat.»
Prof. Loccenius berättade då, att Kurckarne sagt, »att
Doktor Joh. Lenæus hafver arresterat dem, och hans
arrest akta de intet, alldenstund han är intet rector
academiæ; därför äro de intet arresterade.» Då
framstäldes i konsistoriet följande frågor till rektor:

»Magnifice domine rector! Begärdes det icke af
Eder i går i kyrkan, att I skulle låta arrestera dem?»
Svar: Ja.

»Hafven I då låtit arrestera dem?» Svar: »Nej, ty de
hafva intet aktat detta forum, alldenstund de hade
valedicerat.»

Då det påpekades, att det varit rektors skyldighet
att enligt konsistoriets beslut arrestera dem, svarade
denne, att »de sade, att de skulle sätta en i sitt ställe»
(förmodligen informatorn).

Då konsistoriet förklarade sig icke kunna nöjas med
detta svar, fortsatte rektor: »Kurckarne hafva sagt, att
vaktmästaren var en homo infamis. Därför ville de intet
svara honom eller stå till rätta med honom, hvarken de
eller någon, som därmed var intresserad.» En
konsistorialis genmälte då, att, om han varit rektor och någon
sagt detta till honom om en akademiens tjänare, så hade
han blott af denna orsak häktat honom, och Lenæus
förklarade, att han i konsistoriets namn gifvit
häktningsordern. Detta tyckes särskildt hafva upprört Sidenius,
ty han sade sig hafva hört några smädliga ord, att han
endast vore prorektor, Lenæus den rätte rektorn. Dessa
ord skulle Lydert Adolfsson hafva sagt, men kanske
att han icke vore den förste. Det vittne, som härom
hördes, intygade dock, att Lydert sagt raka motsatsen:
att Sidenius var rektor och Lenæus prorektor, »hvilket
efter det var ingen för när sagdt, kunde man intet
vidare därom tala.»

Längre kom man icke med denna sak. Rethe, Göder
och den tyske adelsmannen arresterades, men de
högadlige herrarne gingo fortfarande fria och brydde sig ej
ens om att infinna sig i konsistoriet. Såvidt jag kunnat
finna, undkommo de ock alla efterräkningar för den
animerade festen, ty protokollen innehålla intet vidare i
denna sak.

Det var häller icke lätt att behandla en adelsman
som en vanlig student, ty dessa åberopade sitt
privilegium att blott behöfva svara inför Svea hofrätt, och med
anledning af ett annat mål nödgades konsistoriet
utförligt försvara sin domsrätt. Dessa nobiles voro cives
academici såsom andra och hade genom studenteden
förpliktat sig att lyda akademiens lagar. Dylik jurisdiktion
utöfvades ock vid alla välbestälda akademier. Motsatsen
skulle leda till upphäfvandet af all disciplin. Föräldrarna
hade ju gifvit barnens privatpræceptorer rätt att
kroppsligen afstraffa dem, där de sådant förskylla och utan
hänsyn till deras adliga privilegier. Hvi skulle icke
præceptores publici sammalunda utan privilegiernas
præjudicio få döma dem för brott, så länge de äro studiosi?
Enligt privilegierna kunde en adelsman väl blott dömas
af en like, men man förmodade, att senatus academicus,
hvars præses var cancellarius regni, icke skulle kunna
vräkas såsom domstol.

Regeringen stod tydligen på samma ståndpunkt, men
vågade icke genast uttala sig och skref därför, att
»Kungl. Maj:t gärna hade gifvit en ändtelig resolution,
att senatus academicus skall döma in criminalibus så
studiosos nobiles som de andra, som under akademiens
jurisdiktion höra, men emedan några af riksens råd
pretendera adelns privilegier, förmenandes dem vara af det
förstånd, att senatus academicus icke må döma studiosos
nobiles in criminalibus, så hafver Kungl. Maj:t med
ändtelig resolution däröfver velat låta bero, till dess Hennes
Kungl. Maj:t hafver låtit med ridderskapet däröfver
kommunicera.»

Under sådana förhållanden var det nog en ganska
vansklig sak att hålla åt de högadliga junkrarna, utan
man fick i stället vända sig mot deras præceptorer —
i förbigående kan nämnas, att en dylik ung herres
hofstat kunde vara ganska ansenlig; Gustaf Banér hade
t. o. m. sin egen apotekare med sig.

1644 inkallades præceptores nobilium i konsistoriet,
där man förehöll dem, att de skulle tillhålla sina
lärjungar att gå på de offentliga föreläsningarna och andra
exercitia, särskildt sådana, som lämpade sig för deras
ålder. Dessa unga nobiles skulle ej få hålla offentliga
orationer — en omtyckt öfning — på samma timmar
som professorerna höllo sina föreläsningar, så att de
icke togo timmarna (och auditorierna) från professorerna.
Särskildt skulle præceptorerna akta på sina disciplar vid
gästabud, att de »icke slå sig bofven fulla, ty därför
blifva præceptores bjudna, att de skola hafva inspektion
på sina disciplar och i rättan tid följa dem hem.»

Præceptorer förekommo icke blott för de adliga
studenterna, utan, som det tyckes, också ganska talrikt för
de oadliga, som ofta, äfven de, voro smågossar. Om
lönevillkoren för en dylik præceptor ge oss protokollen
i förbigående en upplysning. En Benedictus Paludius
hade varit præceptor för Mäster Samuels i Wåla söner,
och inför konsistorium anklagade disciplarne sin lärare,
att han »pantevis» tagit några böcker från dem.
Benedictus svarade, att Mäster Samuel lånat honom böckerna,
men att han behållit dem, när han och eleverna flyttade
från hvarandra, »ty han ville gärna hafva något för
omaket att hafva läst för barnen (fyra stycken gossar).
Utom kosten lofvade Mäster Samuel mig 4 riksdaler
för hvardera, det är 16 riksdaler om året. Jag var där
i tre år och några månader; alltså stå mig än 26
riksdaler till rygga, och därför behåller jag böckerna.» Detta
tycktes konsistorium billigt, och eleverna fingo därför
uppmaning att skrifva till sin fader, att han
kontenterade Benedicto för dennes omak.

Att hålla ordning på denna brokiga samling, af
hvilken en stor del aldrig ens fått lära sig den disciplin,
som inhämtas i skolorna, var naturligtvis ej lätt, och de
medel, som användes, voro föga effektiva. Vid hvarje
termins början sammankallades den akademiska
ungdomen för att antecknas till de föreläsningar, som hvar
och en hade »lust» att åhöra. Men en stor del hade
tydligen ingen »lust» alls, antecknade sig icke eller
skolkade. Ett särskildt bekymmer hade man däraf, att
studenterna massvis aflägsnade sig från staden före
terminens slut, och Skytte såsom gammal skolmästare
beklagade sig ofta öfver detta oskick. Äfven
Oxenstierna hade i samma afseende skarpa anmärkningar
mot professorerna, som dock troligtvis hade rätt däri,
att de stodo maktlösa gent emot detta missförhållande.
Enligt statuterna voro ferierna mycket korta — fjorton
dagar vid jul och påsk samt trettio dagar under
rötmånaden. Men i värkligheten hade man redan då
ungefär samma terminsindelning som nu. Studenterna kunde
ju ej på 14 dagar eller en månad resa fram och
tillbaka till sina aflägsna hembygder och hade ej häller råd
att ligga borta hela året.

Då Oxenstierna den 28 juni 1647 kom till Upsala,
anmärkte han, att rötmånaden »kommer ännu icke på
fjorton dagar, och redan fjorton dagar förut äro mesta
och största delen af studenterna sin kos.» Icke häller
plägade de komma tillbaka förr än en månad efter
rötmånadens slut, och på detta sätt blef rötmånaden icke
30 dagar, utan tre månader, »Gud gifve, att skulden
ej redunderar in professores», och sedan, fortsatte
kansleren, komma marknadsferierna, hvilka »häller intet
praktiseras på andra universitet, ty jag minnes, att
Casselius i Rostock han läste ock i själfva marknadsdagarna,
och många gingo att höra på honom.» Men professorerna
svarade, att de för sin del gärna ville läsa hela året
om, såvida de kunde få sina auditores kvar. Härpå
genmälte kansleren: »Jag förstår. Kommer professorn
tillstädes och finner ingen af sina disciplar, så sätter han
sin hatt uppå och går sin kos.» Professorerna
upprepade, att de ej hade någon möjlighet att kvarhålla
studenterna, när dessa ej längre hade några »tjänliga
lifsmedel», och stipendierna räckte »ej till spisning öfver
hela året.» Kansleren ansåg då, att man borde sträfva
dit hän att få stipendierna ökade.

Vid ett senare besök i Upsala återkom Oxenstierna
till stipendiefrågan och dess förhållande till ferierna.
Han ville då, att ingen stipendiat skulle få resa bort
utan tillstånd af inspector stipendii, och vid resan skulle
han gifva inspektor en sedel med uppgift om dagen,
då han lofvade att vända tillbaka. När professorerna
här anmärkte, att de flesta studenterna voro så fattiga,
att de måste vara borta längre tid från akademien för
att förtjäna så mycket, som de behöfde för att under
återstoden af året kunna studera vid universitetet,
svarade kansleren: »Den, som är så pauper, hvartill skall
han vara vid akademien? Jag vill säga Eder, goda
herrar, dragen häldre ihop stipendierna och gör man 100
af de 150, att de bättre må kunna blifva uppehållne;
de måste alltid hållas kvar.»

Tyvärr kan adeln ej frikännas från allt ansvar för det
sätt, på hvilket stipendierna bortgåfvos, och äfven så
höga herrar som Per Brahe, Torstensson, Gyllenhielm
och t. o. m. Oxenstierna höllo sig ej för goda att skrifva
till konsistorium och rekommendera en eller annan
skyddsling, som de mycket väl själfva kunnat underhålla. Och
en dylik rekommendation var naturligtvis så godt som
en befallning för konsistorium. Så t. ex. begärde
Oxenstierna ett stipendium för sin fogdes son. En annan
gång begärde han, att en Petrus Wordman skulle få
behålla ett stipendium regium, oaktadt han erhållit ett
stipendium Trolleanum. Men härpå svarade professorerna,
»att de Hans Ex. Cancellarii rekommendationer alltid
och gärna i all ära hålla i de saker, dem står till att
göra. Men där de skola anse voluntatem testatoris
och sina aflagda juramenta, kunna de ej Petro Wordman
villfara, alldenstund han hundrade riksdaler stipendium
eljes bekommit hafver och otaliga många vackra och
snälla ingenia finnas, som stipendium affektera.»

För öfrigt hörde det till 1600-talets seder att till
allt bruka privata rekommendationer. Så skref
biskopen i Skara till konsistorium och bad, att hans son skulle
få bli professor i praktisk filosofi, och konsistoriet
svarade höfligt, att som förslaget redan var inskickadt till
Kungl. Maj:t — på andra personer — var det nu för
sent att »honom därtill promovera». Vid ett annat
tillfälle upplästes ett bref från Dr. Emporagrius, där han
bad om någon hjälp för en grekisk arkimandrit att lösa
sig ur turkisk fångenskap, och egendomligt nog gaf
konsistorium denne 10 riksdaler ex fisco academiæ. På
samma sätt fingo andra charlataner då och då
understöd. Universitetets fiscus användes för öfrigt till ganska
besynnerliga utgifter. Så ansåg sig konsistorium 1649
skyldigt att förära landshöfdingen Svante Sparre »en
faddergåfva». Denna skulle tagas »ex fisco, men
emedan där nu inga penningar inne äro, låntogs af M.
Boetio (räntmästaren) 50 dukater till samma
faddergåfva. »

Men vi återvända till de försök, som gjordes att
utöfva någon disciplin öfver studenterna. 1641 gjordes
ett dylikt, som troligtvis ej ledde till något resultat.
Då syntes nämligen »allom godt och rådsamt vara, att
här hållas en grann och noga inspektion öfver
studenterna, att ingen går här lat vid akademien, som är
studiorum gratia hit kommen, och att ingen måtte
missbruka den akademiska friheten, ty hon bör vara skälig.
Och att denna generalis inspectio må sin fortgång hafva,
solliciteras hos välborne landshöfdingen, att Hans
Härlighet så laga ville, att hvar borgare i staden komme
en gång om året till att namngifva sina gäster efter
den ordning i Stockholm, Holland och annorstädes är.»
Skytte befallde väl, att denna ordning genast skulle
sättas i värket, men sedermera hör man aldrig talas
om denna inspektion, och förmodligen kom den af sig
redan vid ingången.

De flesta oordningar härledde sig naturligtvis af det
under 1600-talet gängse, våldsamma superiet. Men
såvidt jag funnit, bestraffade man aldrig någon student,
därför att han varit drucken — detta ansågs tydligen
både tillåtligt och naturligt. Konsistoriet sökte dock
motvärka superiet därigenom, att det 1640 genomdref
ett beslut, att rusdrycker icke skulle få säljas efter
klockan 8 om vintern och ej efter klockan 9 om
sommaren. Men ehuru borgarne gått in därpå, var det dock
alldeles emot deras önskan, ty de ville förtjäna så
mycket som möjligt på studenterna. 1644 berättade
rektor, »att borgmästare och råd hafva mot plakatets
lydelse, som de tillika med oss underskrefvo, gifvit
krögarna lof att sälja öl till 12 slår om natten». Någon
9-stängning tyckes också endast periodvis hafva
förekommit, och af protokollens rättegångsreferat att döma
synes det aldrig hafva mött några svårigheter att få öl
eller vin. Midt i natten skickades en dräng eller en
piga att hämta dryckesvaror, och dessa såldes tydligen
dygnet om icke blott från de mera renommerade
källarna — Stadskällaren och »Adolfs källare» — utan
som det tyckes också af borgare, som ej direkt drefvo
krognäring.

Men om man ej straffade dryckenskapen, straffade
man däremot de förseelser, som begingos under ruset.
Ofta förefalla dessa ganska oskyldiga. Så anklagades
en Olaus Martini Nycopensis af universitetets
vaktmästare, därför att han natten efter rektorsbytet »hafver
tagit en vadmalsjacka på sig och alltså gått förklädd».
Då hade han stält sig på dombron och ropat. Därför
greps han af vakten och fördes till prubban. Olaus
Martini bekände, att så sant var, men förklarade, att
han blott »för lust skull dragit på sig samma jacka».
Vid ett senare förhör i denna riksviktiga sak
förtydligade han sin uppgift därhän, att han gjort det »för lust
skull, och endels därför att det var mycket kallt». Med
denna förklaring tyckes väl konsistorium hafva nöjt sig,
men brottslingen hade dock fått tillbringa nära en
månad i fängelse, ty han hade arresterats den 25
november, och först den 16 december släpptes »Olaus
Nycopensis, som hade förklädt sig i vadmalsjackan», lös
ur arresten, dock blott såvida han kunde skaffa sig en
löftesman, att han efter julhelgen åter skulle inställa sig
inför rätta.

Vida mildare var man vid beifrande af en osed, som
i våra ögon förefaller mycket betänklig, men som man
på 1600-talet tyckes hafva betraktat såsom
jämförelsevis oskyldig, nämligen bruket att vid alla möjliga och
omöjliga tillfällen skjuta och skjuta skarpt. I statuterna
var väl dylik skjutning förbjuden vid straff af relegation,
men det hjälpte icke, och 1640 utfärdade konsistorium
med lika liten effekt en särskild varning mot det
onödiga skjutandet, »förehållandes den stora farlighet, som
därmed följer, när loden så utsläppas utan någon nöd
och trångmål». Men redan 1642 nödgades man
upprepa förbudet: »att ingen skall skjuta inne i staden
hvarken dag eller natt. Först förbjudes det på
predikstolen, och sedan skola cursores och vaktmästaren se
granneligen efter, hvem det är som skjuter, och
referera dem till rectorem, rector till consistorium. Sedan
begärdes af välb. landshöfdingen, att han befaller
borgmästarne, att de utse en skottplats åt dem, som
ändtligen skola skjuta.» Denna skjutbana kom emellertid
icke till stånd, ty 1644, då Skytte var i Upsala,
»proponerades om den grufliga skjutning här i staden öfvas.
Somliga professores mente rådligt vara, att en viss
skottplats utom staden därtill förordnades. Det tyckte
præillustris cancellarius intet rådligt vara, ty de unga
skola utan tvifvel därigenom fördärfvade vara.»

En annan bidragande orsak till den allmänna
osäkerheten låg däri, att studenterna tyckas hafva varit
beväpnade med svärd. Det var visserligen förbjudet att
draga blankt på gatan — och vakten tog då svärdet i
beslag — men något förbud att bära värja vid sidan
fanns icke, och vid minsta anledning kom den ur slidan.
Blodiga slagsmål mellan studenter och vakt, studenter
och borgare samt studenter emellan voro därför ganska
vanliga. Äfven dråpen voro jämförelsevis talrika, och
nästan alltid hade de begåtts under rusets invärkan. Ett
dylikt lät på sin tid mycket tala om sig. Det skedde
vid Karl Gustafs besök i Upsala, då akademistaten gaf
en dundrande fest för den unge fursten. När han om
natten följts hem, ville hans druckne tjänare hafva mera
dryckesvaror och begåfvo sig till stadskällaren, på hvars
dörr de började att bulta. Akademivakten, som lockats
dit af bullret, förehöll dem då ofoget, men
hofmästarens tjänare manade ut vakten att slåss en mot en.
Vakten undvek emellertid strid och drog sig undan,
men dryckesbröderna begåfvo sig tillbaka till
gästabudsgården, dit en af dem skickades in att begära en kanna
öl, som de drucko ut på gatan. Efter detta gingo
några in. Men Lars Nilsson, Peder Lakej och en
stalldräng Erik stannade kvar på gatan. I det samma kom
vakten ånyo, och Peder Lakej drog då blankt, ehuru
Lars och stalldrängen bådo honom »sticka sitt svärd in.
Men Peder var så drucken, att han det själf icke kunde
göra, utan stalldrängen steg till och stack hans svärd
in. Men när Lars såg, att vakten nalkades närmare,
sände han stalldrängen in efter mera öl, och när
stalldrängen Erik hade fyllt kannan och var på gården samt
skulle bära ut henne, kom Bengt Baaz' pojke löpande
från gatan och mötte stalldrängen på gården, sägandes:
de öfverfalla Lars ute. I detsamma satte han ned
kannan och lopp in och gjorde Karl och Anders, som i
stugan voro, kunnigt. När de i allsomstörsta hastighet
utkommo, låg Lars nederslagen på gatan, och i detsamma
vek vakten af och hade Lars' svärd med sig.»

Huru själfva dråpet gått till, blef aldrig rätt klart,
ty vakten berättade blott, att en af dem slagit till Lars
Nilsson med bardisanen, och Peder Lakejs vittnesmål
var för denna sak föga upplysande. Han bekände, »att
han inte visste, hvem som begynte parlamentet, ej
häller såg han, huru det tillgick. Han hörde ock ropas:
slå, slå. Men hvem som ropade, visste han intet, utan
i detsamma slog en till honom på hans vänstra hand
med en bardisan. Ett ölglas hade han i handen, när
han fick hugg af bardisanen. Det sände han efter
honom, som slog honom med bardisanen. Men hvar det
tog, vet han icke. In summa: han visste intet visst att
berätta, huru det var tillgånget, ty han var mycket
drucken.»

Resultatet blef, att Nils vaktknekt, som huggit Lars
med bardisanen, dömdes till 80 markers mansbot.

Vanliga slagsmål hörde naturligtvis så att säga till
ordningen för dagen — kanske snarare: för natten —
och med afseende på dem var man ovanligt härdad.
Protokollen bestå t. ex. blott en kort notis åt det
faktum, att en student bitit tummen af en annan; den
anklagade erkände och fick böta 12 marker hvitt mynt.

Dessa slagsmål få naturligtvis också skrifvas på
rusdryckernas konto. Typiskt för dylika slagsmål är ett,
som 1641 etablerades på stadskällaren. En danskfödd
Stockholmsborgare Peder Claesson hade där träffat en
student Jonas Humble, och tydligen hade bägge tagit
sig rundeligen till bästa af källarens håfvor.
Konversationen började därmed, att borgaren hånande frågade
studenten, om han kunde säga, hvad han hette på latin.
Denne svarade: Jag heter Johannes Olai Smolandus.
Sedan »juten» därpå yttrat, att smålänningarne blott voro
jutarnes bastarder och en jute bättre än tre svenskar,
kallade han studenterna svartfoglar, pepplingar m. m.
»Dessa och andra slika jutens hädiska ord — sade
Humble — kunde jag intet lida, utan steg till honom
och begynte slå på honom, alldenstund han icke ville
hafva med sådana ord fördrag, oansedt vi ofta förmante
honom därtill.» En mäster Aron »vid mässingsbruket,
hvilken var i lag och stallbroderskap med juten och
endels höll med honom emot studenterna», blef af denna
anledning kindpustad och hårdragen.

Såsom häraf framgår, var man ytterst känslig för
okvädinsord, hvilka för öfrigt mycket flitigt användes,
och på dessa gifva oss protokollen en rik förteckning.
Straffen voro här jämförelsevis hårda; så fingo två
studentdrängar böta 2 riksdaler, därför att de kallat
vaktknektarne »långrumpor», och en student, som titulerat
borgmästaren för »skinnbracka», fick gälda sitt brott
med 40 marker hvitt mynt.

Att döma af protokollen var spel däremot
jämförelsevis sällsynt. Under hela den period, hvars protokoll
jag genomgått, kan jag blott erinra mig en enda punkt,
som handlar därom. En östgöte klagade där på en
annan, tydligen äldre landsman, att denne först tvingat
honom att bjuda, därnäst spelat af honom en kanna vin
och till sist kindpustat honom. Men af dessa förseelser
fäste sig konsistoriet blott vid örfilarna.

Stölder och inbrott, begångna af studenter, voro
däremot talrikare, än man kunnat förmoda. I de flesta fall
är det väl blott fråga om småsaker. Men värkliga
yrkestjufvar tyckas dock hafva funnits, och med ett par
dylika göra vi bekantskap i protokollen från 1650. I mars
anklagade en skomakare två studenter, Israel Danielis
och Petrus Olai, för en större skostöld: 68 par skor,
12 par nyförskodda stöflar, 14 stöfvelskaft af ryssläder
och 11 par förskor af samma slags läder. Båda de
anklagade bekände och uppgåfvo, att Gustaf Skyttes
tjänare Claes Wolf såsom tredje man deltagit i inbrottet.
Enligt hvad Petrus Olai berättade, hade Israel på gatan
meddelat honom, »att han och Skyttens Claes hafva
rådslagit, att de den andra natten efter ville taga en hop
med skor från Matthis Witte, och Claes har skådat alla
omständigheter. Sedan kommo de i gården, hvar de
skulle få mat. Claes var före dem. Efter måltiden
följdes de tre ut. När de kommo utom porten, sade Claes
till Israel: Har du sagt för Petro, hvad vi akta göra?
Ja, svarade Israel. Rättså, sade Claes, viljen I gå med,
Petre? Petrus svarade: Jag har intet beredt mig därpå.
Hvarför icke, sade Claes, hvem far åt Eder, allenast att
I kommen med oss och står på skyltvakt? I skolen veta,
att det gäller fuller mer oss, som skola ingå. Således
lät Petrus sig öfvertala. Andra aftonen kommo de alla
tre tillhopa på gatan. Då sade Claes: På stund vilja
vi sätta i väg. Ja, fritt, sade Israel. Så kommen, sade
Claes, och följen mig upp uti Dr. Olof Laurelii vind så
länge, till dess att klockan slår 12. Då 12 slog, gingo
de åstad. Claes hade en yxa och bröt ifrån
fönsterluckan, slog äfven ut en ruta och tog utaf fönsterhaken,
gick så in, tog stöflarna först och en hop med skor.
Israel tog en rysshud och lade mesta parten af skorna
däri. Claes tog de andra. Sedan gingo de i Dr. Olof
Laurelii vind igen. Claes tände upp ett ljus och bytte
skorna. Så var där en ny karduanstöfvel, som ingen
make hade. Den tog Claes och sade: vi måste
ändteligen gå tillbaka och se åt, att vi kunna få igen den
andra stöfveln. Ja, må göra, sade Israel, vi vilja sätta
åstad. När de då kommo dit, sade Israel: släpp mig
nu in, intet duger du Claes. Så gick Israel in, kastade
ut skor med famnen och alltsammans det olaskade lädret.
Det buro de i samma vind och bytte sig emellan.»
Denna Petri relation bekände Israel sann vara.

Med anledning af denna stöld började man rannsaka
också rörande andra, som under den senaste tiden
blifvit begångna i Upsala, och vid detta tillfälle
uppträdde en pistolmakare och anklagade Israel. I
oktober föregående år hade en större stöld blifvit
begången hos honom, nämligen 9 par pistoler, 2 par
långbössor och två par pistollås, och för denna stöld hade
han anklagat Israel och en pojke vid namn Mårten, som
var tjänare hos en annan student, Ericus Andreæ. Mårten
hade väl häktats, men till sist hade både han och Israel
frikänts, då pistolmakaren endast kunde komma med
några indicier och ingen fullständig bevisning. Israel
hade då haft den oförsyntheten att för falsk angifvelse
anklaga pistolsmeden inför rådsturätten, som dömt
smeden till penningböter och fängelse.

Men nu togs denna sak upp på nytt, och därtill hade
man så mycket större anledning, som Israels förre
medanklagade, pojken Mårten, kort förut blifvit mördad. De
stulna pistolerna hade dessutom anträffats hos Israel.

Till stölden hos pistolmakaren var tydligen icke värdt
att neka, och den bekände Israel också, men om de
andra tjufverierna sade han sig sakna all vetskap. Så
frågade rätten, om han visste, att pojken Mårten var
ihjälslagen. Härpå svarade han först, att han hört någon
»glunkan» därom. Men omedelbart därefter uppgaf han,
att det uppgifvits, att en Per Schult slagit ihjäl honom
och därför rymt, och slutligen var han så inne i saken,
att han påstod, att Schult bedt honom taga saken på
sig och rymma, så att Schult sedan skulle kunna få
skylla på honom. Men härpå svarade konsistoriet: »För
oss, som i rätten sitta, är berättadt, att du, Israel,
Schulten och Claes hafva ihjälslagit Erici Andreæ pojke.»
Men Israel nekade alldeles.

Ett annat brott kunde han däremot ej bestrida,
nämligen att han med våld tagit ut ett par fångar, som
sutto på slottet. På frågan, om han slagit vaktknekten
och släppt fången, nödgades han svara: »Jag slog
honom en släng i hufvudet med yxhammaren, och strax
föll han ned. Åter slog jag honom ett slag och hjälpte
den andra fången öfver balken.»

Med en dylik meritlista var emellertid utgången klar,
och Israel Danielis dömdes från lifvet och afrättades.
Men äfven hans medbrottsling vid skostölden Petrus
Olai »dömdes från lifvet för sitt begångna tjufveri», ehuru
straffet, som det förefaller, sedermera af hofrätten
mildrades.

Det jämte slagsmålen vanligaste brottet bland
studenterna var lägersmål, och här var rättsuppfattningen
mycket sträng. Ty utom det att konsistorium straffade
brottslingarna, sökte det också — ibland med framgång,
ibland utan — att tvinga kontrahenterna till äktenskap,
äfven i fall, där vår rättsuppfattning skulle draga sig för
en dylik lösning. Ett exempel kan här anföras, som är
ganska belysande. En dräng hos professor Bringius,
Matts Andersson, öfverbevisades om att hafva stått i
ett otillbörligt förhållande till skolmästarens kokerska
Malin. Han sattes då genast i arrest, och vid nästa
konsistorium (den 11 febr. 1643) förekallades han och
frågades, huruvida han ville äkta Malin kokerska.
Därtill nekade han och anförde såsom skäl, att hon förut
haft barn med andra. Malin bestred visserligen icke detta,
men påstod, att han i alla fall lofvat henne äktenskap.
Konsistorium beslöt då att uppskjuta frågan och befalde,
att Matts skulle återföras till fängelset. Den 15 febr.
förekallades de på nytt, och Matts tillfrågades åter, om
han ville äkta Malin, hvartill han nekade. »Då förehölls
honom, att han för detta och andra paddestyckens skull
skulle sättas i knektestocken, när nämnden kommer, så
framt han icke vill äkta henne. Så inkallades ock hans
fader och tillfrågades, hvad han styrkte sin son till. Han
svarade, att de hafva intet tagit honom till råds
tillförene; därför vill han slå sig därifrån nu. Dock mente
han det icke ske kunde, efter hon tillförene kränkt var;
sade likväl intet mycket därom, utan ville väl vara nöjd
med det sonen vorde görandes i saken. Här utvisades
de att talas vid. När de kommo in, begärde de dilation,
till dess att han skulle få tala vid mor sin, hvilket ock
blef honom efterlåtet.»

Ehuru konsistoriets giftermålsförslag således
mottagits mer än kyligt af Matts Andersson, gåfvo
professorerna sig icke, utan förekallade honom ånyo dagen
därpå och frågade honom, om han nu var villig till
äktenskap. Han svarade: »Jag vet intet, hur jag skall
bära mig åt.» Men fadern var medgörligare och sade:
»Han skall fuller en hafva, det kan vara lika godt —
jag lägger mig icke stort däri.» Omsider — fortsätter
redogörelsen — »lofvade Matts Andersson, att han ville
taga henne till sin äkta hustru, och räckte först henne,
sedan rectori magnifico och närvarande professoribus sin
hand därpå.» På grund af hans därigenom ådagalagda
moral bestämdes böterna blott till 10 marker hvitt mynt.

Men frågan var därmed ej tillända, ty den 12 april
uppenbarade sig den trofasta Malin i konsistoriet och
berättade då, att Matts nu ville rygga sitt löfte. De
afvisades då till kyrkoherden med begäran, att denne
utan vidare ville viga dem, och på det att Matts icke
skulle uteblifva vid ceremonien, lät rektor under tiden
häkta honom. Som vi förut sett, var universitetets
fängelse ej det bästa, och den 19 april nödgades rektor
berätta, att Matts rymt både från fängelset och Malin. Men
som konsistorium förnummit, att han tänkte att frivilligt
ge sig till soldat, beslöt man att skrifva till
mönsterherrarna, att de skulle gripa honom och försända honom
till konsistoriet. Huruvida brefvet hade effekt, framgår
ej af protokollen, men drängen blef värkligen fasttagen
och ånyo satt i fängelse, vägrade fortfarande att äkta
Malin, bröt sig till sist åter ut ur arresten och lyckades
denna gång att bevara sin frihet.

Det sedliga nit, af hvilket professorerna voro
besjälade, framgår af en annan anteckning, då åter en
professorsdräng åtalades för samma brott som Matts
Andersson. Han nekade naturligtvis, men — heter det i
protokollet — »det hördes fuller på pronunciationen, att
han intet är fri för henne». När det sedan visade sig,
att han haft dylika förbindelser också med två andra
pigor och att dessa häller icke voro några dygdemönster,
utbrusto domarne: »Hvad skall man göra med ett
sådant lättfärdigt sällskap? Vi hafva ingen lag därom.
Men då brotten växa, må straffen växa, och han böte
40 marker hvitt mynt, medan han andra resan hafver
försett sig.»

Då de kvinnliga kontrahenterna voro af ett alltför
tvifvelaktigt rykte, nöjde sig konsistorium dock med
böter. Så hade en student, Andreas Rimboensis, haft
ett äfventyr med Hendrich Franssons piga: »intet vill
Andreas taga henne till äkta, ej häller står hon efter
honom, ty hans fader hafver gifvit henne 2 riksdaler i
förlikning, hvilket hon bekände in consistorio.»
Konsistorium dömde honom då blott till ett års relegation, 10
dalers ersättning och en riksdaler i bötespenningar till
kyrkan. En annan student, som haft en förbindelse
med »Olof Larssons gamla tjänstepiga», blef något
hårdare straffad, nämligen med 10 dalers böter och två års
relegation. En tredje student, Laurentius Laurentii
Smolandus, hade gjort upp om ett nattligt möte med Anna
Persdotter och i det syftet på förhand förärat henne 2
riksdaler. Emellertid ångrade han sig — om af
moraliska eller ekonomiska motiv upplyser ej protokollet —
underrättade Anna om, att han åtrat sig, och fordrade
därför tillbaka sina 2 riksdaler. Då Anna emellertid
höll på, att gjord öfverenskommelse skulle stå vid makt
och i hvarje fall vägrade att återställa kärleksgåfvan,
var Laurentius Smolandus nog oridderlig att »slå henne
all blå». Anna klagade då inför konsistorium och
påpekade, att hon dessutom fått löfte om två skålpund smör
för sin beredvillighet, hvilka hon således hade att fordra.
Laurentius förnekade naturligtvis allt detta, och
konsistorium fann præsumtiones vara både pro et contra, men
dömde honom dock till två dagars arrest och tolf
markers böter.

I allmänhet voro konsistoriets domar milda, och det
låg onekligen sanning i de ord, med hvilka den
akademiska senaten en gång inledde en dylik dom: »Vi hafva
ynglingar att nappas med. Vi få intet döma så noga
efter lagen, utan allenast ex æquo et bono.»


EN UPSALAROMAN FRÅN 1700-TALET.

Den historia, jag nu kommer att berätta, är tyvärr
icke uppbygglig, men i ersättning ger den
onekligen en ganska åskådlig bild af Upsalalifvet under
frihetstidens första år. De handlande personerna äro
måhända ej typiska för denna tids akademiska samhälle,
men öfver detta kastar den äktenskapsprocess, för
hvilken nu skall redogöras, dock ett ganska bjärt ljus, och
vittnesmålen göra på sätt och vis tjänst såsom »un
diable boiteux», hvilken illvilligt lyfter taken af husen
och låter oss se det lif, som därunder föres, men
hvilket eljes gärna undandrager sig uppmärksamheten.

Parterna i processen voro Greta Benzelia och
akademisekreteraren Anders Norrelius. Den förra tillhörde
Upsalas mest bemärkta lärdomssläkt och var dotter till
universitetets utan gensägelse mest framstående forskare,
Erik Benzelius d. y. Denne var som bekant äldste son
till ärkebiskopen med samma namn, hvars barn adlats
under namn af Benzelstierna, ehuru detta adelskap ej
antogs af dem, som egnade sig åt kyrkans tjänst. Erik
Benzelius d. ä. hade nämligen icke mindre än tre söner
hvilka alla efter hvarandra blefvo Svea rikes ärkebiskopar:
Erik d. y., Jacob och Henrik. Hvad den förstnämnde
beträffar, hade han, som före de händelser, som här
skola skildras, varit teologie professor, 1726 utnämnts
till biskop i Göteborg. Där stannade han dock blott
till 1731, då han öfvertog Linköpings stift; ärkebiskop
blef han först 1742, således långt efter den tid, med
hvilken vi nu skola sysselsätta oss.

1703 hade han gift sig med Anna Swedenborg,
dotter till den bekante biskop Jesper Svedberg och syster
till den berömde religionsfilosofen. I detta äktenskap
föddes tio barn, af hvilka sönerna — utom Jesper
Benzelius, som blef biskop i Strängnäs — sedan antogo
namnet Benzelstierna. Af döttrarna var Greta äldst;
hon var född 1708 och således blott aderton år, då hon
femte dag jul 1726 trädde i äktenskap med den trettio
år äldre akademisekreteraren Anders Norrelius. Hennes
ungdom, Norrelius' ålder och osympatiska personlighet
samt den uppfostran hon fått ursäkta utan tvifvel
mycket af det, till hvilket hon sedan gjorde sig skyldig.
Af handlingarna i äktenskapsprocessen får man nämligen
det intrycket, att fadern, upptagen af sina lärda, studier
och sina ämbetsgöromål, egnat föga uppmärksamhet åt
barnens uppfostran och att modern, så biskopsdotter hon
än var, haft en väl fri uppfattning för att rätt passa till
en ung flickas handledarinna. Därtill kom en viss
hjärtlös likgiltighet. Då Greta Benzelia som bäst behöfde
ett stöd, lämnades hon alldeles åt sig själf, utan att
föräldrarna på något sätt ingrepo i hennes lif, som dock
var af den art, att det bort vara omöjligt i en
biskopsfamilj. Slutligen bör man möjligen också taga hänsyn
till en viss ärftlig belastning. Den Svedbergska
släkten var knappast fullt normal, och den rubbning, som
sedan framträdde hos morbrodern, hade som bekant ett
starkt sexuelt underlag.

Greta Benzelia var till ytterlighet bortskämd.
Hennes bref — med en afskyvärd piktur och en högst
fantastisk stafning — visa, att den lärde fadern i hvarje
fall ej intresserade sig för sina döttrars förkofran i
vetenskapliga idrotter. Dylika hörde väl icke till denna tids
kvinnobildning, men Greta Benzelia tyckes hafva haft
klenare kunskaper än sina samtida inom samma
samhällsklass, och af läsning var hon alls icke intresserad.
Däremot tyckte hon dess mera om att roa sig, och i en
stad, där det fanns fullt upp med studenter, var det
ingen svårighet att få kavaljerer. Föräldrarna sågo i
detta fall alldeles mellan fingrarna, och den unga Greta
samt hennes väninnor — jungfrurna Celsia, Synnerberg,
Nordenstedt och Stiernman — förde också ett mycket
gladt lif.

En liten interiör från detta få vi af ett vittnesmål,
som aflades af Gretas väninna, jungfru Synnerberg, och
som rör hennes flicktid. Hon sade sig ej hafva något
annat än godt att vittna om Greta Benzelia och hade
aldrig funnit »någon odygd med henne. Nog rasade
hon med studenter och andra, den tiden hon var
jungfru, men vidare intet.» Då konsistorium frågade henne,
hvad hon menade med »rasa», svarade hon: »Hon var
lustig och glad; hon var ej häller rädd för att slå dem
örfilar ibland, när de voro ovettiga mot henne», d. v. s.,
förklarade jungfru Synnerberg, »när de ville rasa med
henne, tålde hon det icke.» Då hon tillfrågades, om ej
studenter plägade komma till Greta Benzelia på nätterna,
svarade jungfru Synnerberg: »En natt kommo studenter
springandes in i kammaren, där hon låg och jag med.
Jag känner dem intet, men herr Zelling var en däribland.
De kastade sig ned hos oss bägge med kläderna, men
vi körde dem strax dädan. Detta skedde, medan hon
ännu var ogift och jungfru.»

Jungfru Synnerbergs uppfattning af hvad som kunde
anses oanständigt eller ej afviker utan tvifvel högst
betydligt från våra dagars. Men en annan historia, som
Norrelius berättar, tyckes visa, att jungfru Synnerbergs
känsla för det passande icke varit så individuell, som
den förefaller oss. Ungefär två månader efter bröllopet
foro de nygifta ut till Färentuna, där Norrelius’ bror då
skulle installeras såsom kyrkoherde, och med dem följde
biskopen och biskopinnan Benzelius. Viste Benzelia då
— skrifver han — »så litet prof af tukt och ärbarhet,
att hon uti sin fru moders och åtskilliga andra personers
närvaro tillät en viss mansperson att ligga hos sig i
dess säng under täcket.» Att Norrelius kände sig
upprörd, kan man ej förtänka honom, men då biskopinnan
var närvarande utan att ingripa mot sin dotter, tyckes
detta dock obestridligen tala för, att saken icke ansågs
så synnerligen farlig.

Att personer af olika kön, utan att detta väckte
anstöt, påklädda lade sig under samma täcke, vanligen
fästfolk, men äfven en gift hustru och en ogift man, var
nog också ett gammalt bruk. I sin bekanta
kulturhistoria har Troels-Lund åtskilligt att berätta om denna
sed att »ligga på tro och lofven», och den tyckes, att
döma af en mängd vittnesmål i denna process, hafva
bibehållit sig i 1720-talets Upsala, liksom den ännu lär
fortlefva i åtskilliga landsändar. Den ansågs väl alltid
såsom betänklig, men å den andra sidan icke såsom
något bevis på brottslig okyskhet, och detta är af en
viss vikt att fasthålla, då vi komma längre fram i denna
historia.

Om Greta Benzelias mycket obesvärade vanor såsom
ogift finnas för öfrigt flera uppgifter; så t. ex. vittnade
en f. d. tjänarinna i det Benzeliska huset: »att då hon
tjänte hos fru biskopinnan, har hon sett, att kavaljerer
gått till fru Benzelia, då hon var ogift, och att de sökt
att narras med henne och taga henne i famn, men att
frun slagit dem från sig. När frun var ogift, var frun
och hon en liten stund hos en student Hartzell, hafvandes 
frun då varit utklädd i gröna manskläder.» Pigan
satte sig på en kista och somnade, och i sängen låg en
student Rosenholm och sof. Men efter en stund gingo
frun och hon hem och lade sig, ty det var vid pass 8
på kvällen. Men ej häller hon visste något »oärligt»
med Greta Benzelia, och en annan piga från föräldrahemmet 
försäkrade heligt vid Gud och sitt samvete, att
hon aldrig sett något »oanständigt».

I jämförelse med dessa interiörer ur det Benzeliska
hemmet förefaller oss ett annat vittnesmål om Greta
Benzelias lif mycket litet graverande, ehuru samtiden i
detta fall synes hafva varit strängare än vi. En student,
som inkallades såsom vittne, måste »tillstå, att han sett,
att frun — då hon var ogift — uträckt sin hand
densamma att låta kyssa, men mera intet, hvilket skedde, då
seniores af Stockholms nation förut varit till måltids hos
biskop Benzelius».

Tonen i det Benzeliska hemmet tyckes i hvarje fall
hafva varit mycket fri, och den gammaldags Norrelius
berättar härom följande. Då biskopen uppehöll sig vid
riksdagen i Stockholm, åt Norrelius vid fru biskopinnans
»bord, och yppades då ofta sådana ohöfviska och
okristliga diskurser, att en förnuftig människa må blygas för
att tänka på sådana saker. I synnerhet har man med
all flit och ifver velat försvara den satsen, som skulle
det ingenting hafva att betyda, salva venia, att hafva en
oäkta unge och sätta horn i pannan på dess man.»
Dylika satser förfäktades af Greta Benzelia, som därvid
hade medhåll af sin mor.

Greta Benzelia förde, som af vittnesmålen framgår,
ett mycket friskt studentlif, var en passionerad
kortspelerska, red i karriär genom gatorna och hade med
afseende på ekonomi och borgerlig ordning fullkomligt
studentikosa vanor.

Detta bortskämda barn blef emellertid vid nyss fylda
aderton är trolofvad med en nära femtioårig man,
akademisekreteraren Anders Norrelius, som så litet som
möjligt passade för en dylik natur. Norrelius var en
torr och lärd pedant — en »träbock», för att begagna
Linnés träffande karaktäristik af honom. Hans egentliga
styrka var orientaliska språk, och därom erinras man ock i
en mycket lärd inlaga, i hvilken han yrkar på
äktenskapsskillnad från Greta Benzelia. Bland skälen anför han bl. a.
en bestämmelse i femte Mose bok och anmärker därvid,
att det hebräiska ord, som där anföres såsom grund till
skilsmässa, i allmänhet blifvit orätt tolkadt; det hade
öfversatts med olust, men borde med rätta tolkas såsom slemt
väsende, hvarpå han fortsätter: »Om bemälte ords rätta
mening var på Kristi tid uppkommen en stor träta
mellan två lärda judar, Hillel och Samai, hvilka voro
presides i hvar sin akademi. Den ene af dem, Hillel, var
mycket from och saktmodig, men den andre mycket
allvarsam och sträng.» Därefter öfvergår han till att på
flera tättskrifna sidor redogöra för den intressanta
kontroversen mellan Hillel och Samai och gör detta med
en lärdom, som till och med tyckes hafva förefallit det
härdade akademiska konsistoriet för stark. I
fortsättningen af processen sökte han jäfva prorektor Olof
Rudbeck, därför att denne såsom ornitolog uttalat en annan
mening rörande öfversättningen af några i bibeln
omtalade fågelnamn än den Norrelius såsom orientalist
ansåg vara den riktiga. I följd häraf ville han stämpla
honom såsom en uppenbar ovän, hvilken icke såsom
domare borde få handlägga hans äktenskapsmål.
Därtill kom, att Norrelius var en gammaldags from man,
som läste sin bibel hvar dag och höll sina böner, under
det att man däremot tagit dylika saker mycket lätt i
det biskopliga huset. En viktig divergenspunkt var ock,
att Norrelius, som ju för öfrigt ej hade stora inkomster,
var en mycket god ekonom, för att icke säga något
värre, under det att Greta Benzelia, som aldrig handskats
med pengar och var uppfödd i ett burget hem, hade
en mycket lätt hand med dalrarna och snarast samma
finansbegåfning, som fortlefvat hos alla seklers
studentgenerationer. Märkvärdigt nog lät Norrelius i detta fall
bedraga sig. När jag friade till henne — skref han
sedermera — »sade hon af sin aktsamhet, huru hon
genom den sparat hop 800 d. kmt, hvilka hon skall
hafva fått i nyårs- och marknadsgåfvor, och då yttrade
jag mig, att om hon vore så aktsam, skulle jag lämna
henne både pung och penningar, och det hade jag
sannerligen gjort. Men sådant talte hon som en Delila och
ormen, som kom Eva, och Eva, som kom Adam att falla från
sitt lyckliga tillstånd till ett uselt. Är ock icke det en god
och klok hushållerska, som vet, att bo är nyss satt och
litet i förråd, men likväl bjuder och behåller främmande
hos sig hela åtta dagarna såsom jungfru Stiernman och
hennes följeslagare från den 25 sept. till den 4 okt.»

Att detta omaka par någonsin kom tillsammans,
förefaller tämligen gåtfullt, men kan dock förklaras.
Norrelius ville bli professor. Promoverad 1710, hade han
slutligen 1720 blifvit adjunkt vid redan uppnådda fyrtiotvå
års ålder. Tre år senare blef han akademisekreterare,
hvilket då var ett trappsteg till en professur — i hvilket
ämne som hälst, ty vid några specialkunskaper fäste man
den tiden så godt som intet afseende. Norrelius anmälde
sig också såsom sökande till professuren i logik (1723),
i orientaliska språk (1727), i poesi (1727), i historia
(1730) och vältalighet (1731), men blef ständigt
förbigången och måste nöja sig med att blifva först vice
bibliotekarie (1729) och slutligen (1735) bibliotekarie.
På 1720-talet var han emellertid i ansökningstagen, men
för att lyckas var en rekommendation från konsistorium
mycket önskvärd, att ej säga nödvändig, och inom detta
var det Benzeliska kotteriet det kanske mäktigaste. Att
komma in i släkten var således en afgjord fördel,
mågskapet hos en biskop en kanske lika stor för en man
med Norrelius' teologiska intressen och förhoppningar,
och detta var tydligen anledningen till hans frieri. Själf
anför han visserligen sitt hopp, »som skulle jag uti henne
vinna en dygdig, from och kär vän och maka, med
hvilken jag uti gudsfruktan och en oskrymtad äkta kärlek
min vandel här i tiden skulle få förnöta». Men om
hennes fromhet och dygd än borde hafva förefallit äfven
Norrelius något diskutabla, så var hon nog det bästa
partiet inom akademistaten, och detta bestämde
förmodligen Norrelius till att våga försöket.

Han antyder, att Greta Benzelia själf till hälften friat
till honom. När Benzelia — skref han till hennes fader
— »själf gaf till att förstå, hvad förmån skulle vara att
bo här i huset, njuta trädgården, åkern vid staden m. m.,
begynte jag af hennes förnuftiga tal tänka, att den skulle
blifva säll och lycklig, som finge ett så artigt fruntimmer
och med det äga sådana förmåner. Resolverade mig
för den skull upptäcka den affektion, som jag hade för
henne, hvilken hon utan långt betänkande genom ett
frivilligt ja och samtycke lät sig behaga och hennes
förnäma föräldrar gåfvo sitt bifall till.»

Någon sanning torde väl ligga häri, ehuru tolkningen
får skrifvas på räkningen af Norrelius’ själfbelåtenhet
och hans ekonomiska uppfattning af äktenskapet. Greta
Benzelia hade — barn som hon ännu var — tydligen
alls icke någon föreställning om innebörden af ett
äktenskap. Under processen sedermera frågade Norrelius en
af de forna pigorna i det Benzeliska huset, hustru
Brodin, hvad frun sagt om honom, då de voro trolofvade,
och vittnet medgaf, att hon sagt sig ej mycket tycka
om honom. Då hustru Brodin sporde, hvarför hon då
tog honom, hade fästmön svarat, att man väl sedan
kunde lära sig hålla af hvarandra. Den äktenskapsteori,
som här lägges i hennes mun, hade hon nog fått från
sin mor — den var i hvarje fall den vanliga, då det
gälde att sammankoppla omaka par. Men för egen del
hade Greta Benzelia troligen ett mycket starkt skäl att
säga ja, och det är nog detta, som ligger bakom
Norrelius' nyss citerade framställning af saken. 1726 hade
hennes far blifvit biskop i Göteborg och skulle flytta dit.
Men att lämna det glada Upsalalifvet var henne
tydligen emot, och då nu en utsikt erbjöd sig att få stanna
kvar, grep hon detta tillfälle utan att så noga reflektera
på följderna. Den 27 oktober 1726 friade den lärde
akademisekreteraren och fick ja, och blott två månader
därefter stod bröllopet. Bruden, som mest tyckes hafva
intresserat sig för ett animeradt bröllop, brydde sig
under denna väntetid troligen mycket litet om den såsom
statist nödvändige brudgummen, men denne tyckes då
och då hafva haft dystra aningar. Kort efter trolofningen
— yttrade han sedermera — fick jag »en sådan försmak
till ett osällt gifte, att jag skref och begärde, att med
bröllopet skulle skjutas upp. Brefvet kunde jag inte få
från mig, utan det ligger i mitt skrifbord än i dag. Var
utan tvifvel så Guds vilja, att jag skulle utstå ett prof,
svårare än jag förr utstått. I berörda bref skref jag,
att hon mer lärer genom sitt ja reflekterat på min tjänst
än person, och det har hon för en tid sedan här i
Upsala själf sagt, att hon icke tagit mig, för det hon älskat
mig, utan på det hon skulle få bo i sin morfaders hus
och slippa resa med till Göteborg.»

Emellertid kom själfva bröllopsdagen den 29 dec.
1726. Denna celebrerades naturligtvis med sedvanlig
högtidlighet. En af Norrelius' lärda vänner uppvaktade
t. o. m. med ett längre poem på grekiska, hvars finesser
dock ej torde hafva senterats af bruden. En annan lärd
herre kom också med ett poem — på svenska — som
snarast förefaller såsom ett specimen för en adjunktur
i geografi. Den första strofen lyder:

	Ophir och Japans land, Malacka, Ormus, Java,
	   Camboja, Araca och andra orter fler
	Samt Kina, Malabar kostbara pärlor hafva
	   Gibraltar, Bengala och hvad de heta mer,
	Till Cypern, Lybien, de rara hofvor rika,
	Samt Pegu, Indien fast många efter fika. 

Och så fortgår det åtta strofer fram, hvarefter skalden 
från olika slags ädelstenar och pärlor öfvergår att
prisa brudens förunderliga dygd:

	Jag säger, om så är, att detta sant må vara,
	   Så har vår Jungfru Brud slikt allt i högre grad.
	Det nog herr Brudgum själf med hugnad får förfara,
	   Som honom göra skall förnöjd i allt och glad,
	Ty hennes dygders glans och loford allmänt glimmar,
	Som solen kastar ut sin’ klara gyllne strimmor. 

Ett tredje poem bjuder till att vara skämtsamt, men
utan den minsta framgång, och aldra minst är författaren
till sin fördel, då han låter den unga bruden profetera:

	Förr skall mot bärgen floderna sig vända,
	Förr på mitt lif jag se min sista ända,
	   Än han och jag ej mer skall vara ett.
	Vår ro, vår fröjd skall daglig sig förmera,
	Ren kärlek skall vårt hela bo regera.
	   Bort ondt och ledt. 

Men dessa dikter äro icke den enda relation vi hafva
om Anders Norrelius’ och Greta Benzelias bröllop.
Brudgummen ger själf i en inlaga till konsistorium en annan,
som mera saknar feststämningens bouquet, men i stället
låter oss se, hur bruden själf anordnat sitt lifs stora fest.
I olikhet med dikterna prisar den icke hennes oförlikneliga 
dygd. Så snart — skrifver han — »kopulationsakten 
den 29 dec. 1726 var förrättad, begynte Benzelia
strax att gifva säkra prof af ett nedrigt, obeskedligt
sinnelag, i det att hon uppå samma dess hedersdag uti
mycket förnämt och hederligt folks närvaro behagat
associera sig med en hop ynglingar, som genom hennes
bearbetande förklädt sig till skorstenssotare och flera
sällsamma dräkter, med hvilka hon öfvade ett så
familjärt umgänge eller rättare sagdt galenskap och gyckleri,
att jag befarar, att samtliga närvarande bröllopsgästerna
däraf haft större ledsnad och osmak än ro och nöje.
Om jag såsom dess brudgumme skulle betygat något
missnöje däröfver, att min brud uti dess skrud således
prostituerat sig såsom ett apespel uti förnämt folks
närvaro, hoppas jag, att ingen skulle mig det förtänka,
men det gjorde jag icke, utan ville häldre med
stillatigande och tålamod sådant åskåda än genom någon den
ringaste min gifva anledning till något missförstånd.»

Den åldrige brudgummens bristande skämtsinne hindrade 
honom att sentera det upptåg, med hvilket Greta
Benzelia velat öfverraska bröllopsgästerna. Strax efter
själfva bröllopet tyckes Norrelius, hvilken såsom
akademisekreterare var van att föra protokoll, i sin minnesbok
hafva gifvit sina upprörda känslor luft, och denna
relation förefaller mera korrekt än den senare nedskrifna.
I sin bruddräkt, berättar han här, gick bruden ut ur
festsalen i förstugan, där hon tog emot en liten gosse,
som var förklädd till sotarmurre, hvilken hon förde
tillbaka i salen, där han hade åtskilliga upptåg. Sedan
kom ett följe af studenter, förklädda till fruntimmer, och
därmed inleddes nya upptåg. Detta förefaller tämligen
oskyldigt, och att de öfriga gästerna delat Norrelius'
heliga afsky för dessa utklädningar, är knapt troligt.
Hans gamla hushållerska, Kristina, gjorde det dock, och
Norrelius berättade för konsistorium, hurusom hon kommit 
till honom och beklagat sig öfver, att bruden velat
låna hennes mössa — väl för att få spela hushållerska — 
till hvilken begäran Kristina emellertid med dygdig harm
sagt nej.

Bröllopet hade således blifvit något helt annat än
det allvarliga kristliga förbund, som Norrelius tänkt stifta.
Fortsättningen blef tyvärr ännu sämre. Greta Benzelia
hade nog blott tänkt på det muntra bröllopet, men ej
på dess följder, och under processen erkände hon, att
hon redan från början haft »vämjelse» för Norrelius.
Det var emellertid till honom, som hon efter festens
slut skulle öfverlämnas. Om denna delikata stund
berättar Norrelius själf: »Om natten, sedan gästerna voro
bortgångna, ville jag gå till min brud och ledsaga henne
till sin brudsäng, som blef mig förvägradt. Men en stund
därefter, sedan jag förut efter befallning gått till sängs
blef hon af dess fru moder uti kammaren införd, då jag
beneventerade henne, läste välsignelsen öfver oss bägge
och viste mig mycket nöjd. Men hon däremot var ej
allenast ganska ohjärtlig, utan ock fräck, bister och
kallsinnig. Andra dagen sammaledes, då åter goda vänner
förlustade sig af spel och dansande, hvarvid Benzelia
öfvade en större frihet, än ett ärbart fruntimmer anstod,
hvarför äfven de öfriga tillstädes varande fruntimmer
ringa nöje hade af hennes uppförande. Emot mig stälde
hon sig spotsk och sur. men emot de närvarande
ungkarlar mycket förtrolig, kärlig och söt, löpandes med
dem utur det ena rummet i det andra.»

Någon glödande älskare var Norrelius icke, och den
adertonåriga brudens skygghet förstod han icke, utan
rubricerade denna såsom »fräckhet». Själf gjorde han
intet försök till ett närmande, och det skäl han anför
är onekligen karaktäristiskt för denna torra natur.
Menar hon — skref han i en inlaga — »det jag
undandragit henne äktenskapsplikt, svaras därpå, att hon är
den, som i begynnelsen af vårt äktenskap det gjorde;
men sedermera när hon, likmätigt med hvad jag redan
uti hennes vita anfört, började så ganska misstänkligen
sig uppföra, befarade jag åtskilliga äfventyrliga påföljder,
och i följd däraf förvarade jag mig försikteligen.»
Såsom skäl för den äktenskapsskillnad, som han sedan
påyrkade, framhöll han också upprepade gånger, att något
blodsband dem emellan ej fanns och att äktenskapet
aldrig blifvit fullbordadt.

I följd af sin motvilja mot mannen hade den stackars
Greta Benzelia ingen sängkammare, och detta fick för
henne ganska ödesdigra följder. Under den första tiden
gick hon hem till sin mor — fadern var då vid
riksdagen — och stannade där tills på morgnarna; ibland
låg hon hos någon af sina väninnor, såsom hos Sara
Maria Celsia, men mycket ofta tog hon sin tillflykt till
pigorna. Öfver det senare var den korrekte Norrelius
ytterst förgrymmad, och i ett bref till biskopinnan
beskärmar han sig häröfver. Greta Benzelia hade lagt sig
på golfvet i kammaren framför köket. »Är det icke
gement sinne, som vräker sig nu i pigsängen, nu på
golfvet och ligger hos slynor? Skulle jag vilja lägga
mig i drängstugan? Och om jag vore så gemen till
sinnes, skulle en ärbar och täckhet älskande maka tycka
väl om, att jag den ena natten låge hos drängen och
pojken och den andra hos henne? Hade hon icke skäl
att vämjas och gå från mig?»

Men också om dagarna tyckes Greta Benzelia mest
hafva vistats i föräldrahemmet, och äfven detta förebrår
Norrelius svärmodern: »Var det vackert af en
svärmoder, när mågen satt sitt hushåll och ville med sin
hustru äta vid sitt eget bord, låta honom sitta allena
och skicka upp till honom en mycket slät tillredning,
såsom sik och en blå helgrynsvälling, men taga henne
att sitta vid sitt, där hon fick ha fritt språk och groft
skämt föra med studenterna.»

Smekmånaden var således tydligen allt annat än
angenäm.

De nygifta bodde i det hus, som ägdes af Greta
Benzelias morfar, biskop Svedberg, och som var beläget
vid stora torget — det nuvarande Strandbergska huset
— men hvars tomt då sträckte sig ända ned till ån.
På tomten funnos troligen flera byggnader. I en af dem,
som låg i »hörnet åt ån», bebodde Anders Norrelius
och hans hustru undervåningen, under det att våningen
en trappa upp upptogs af studentrum.

Sedan jul- och nyårsfesterna voro förbi, beslöt
Norrelius att med sin unga brud resa till sitt föräldrahem
för att föreställa Greta Benzelia för svärmodern, hvilken
att döma af Norrelius' egen ålder måtte hafva varit
tämligen till åren. Hon bodde på en gård Herrstad, ej
långt från Sala, där Norrelius hade många vänner och
bekanta. Men enligt hans uppgift stötte äfven de sig
på Greta Benzelias alltför fria vanor. Några af hennes
i detta sammanhang anmärkta besynnerligheter torde
dock kunna förklaras af hennes motvilja mot att vara
ensam med mannen — en skygghet, som denne aldrig
förstod och som han därför gaf en alldeles oriktig
motivering. En afton — berättar han — »hände det sig,
att när hon vid pass klockan tolf om natten afklädt sig
de mesta kläderna, då hon borde gå till sängs, rann det
henne i sinnet, att hon uti underkläderna lopp utur
kammaren, då jag hela den natten måste gå ut och leta
efter henne både uti man- och ladugården; men allt
fåfängt.» Vi hafva lättare att förstå den stackars Greta
Benzelia, och vi kunna omöjligen misstänka henne för
något hemligt kärleksäfventyr i den för henne vildt
främmande staden.

Besöket hos den gamla frun på Herrstad blef
naturligtvis alldeles misslyckadt. Min kära moder — skrifver
Norrelius — »sökte på allt sätt att fägna sin nykomna
sonhustru, men som hon af naturlig böjelse hade sitt
nöje i dess mans och hans anhörigas oroande, så kunde
hon ej en enda stund fördölja sitt bitterfulla sinne för
sin svärmoder, utan då min kära moder ville betyga sin
fägnad öfver vårt giftermål, gafs henne sura miner och
ett förbittradt ansikte tillbaka i stället för barnslig
vördnad och lydnad.» Besöket förkortades därför så mycket
som möjligt, och den 22 januari vände de nygifta
tillbaka till Upsala. Men blott efter några dagar började
Greta Benzelias nattliga utelif. Enligt Norrelius’
noggranna dagboksanteckningar var hon borta från hemmet
alla nätter från den 7 till den 17 februari, sedermera,
då hon tagit sin tillflykt till pigkammaren, mera
sporadiskt. Enligt intyg från biskopinnan, hvars man för
tillfället vistades vid riksdagen, var hon emellertid hos
henne, då hon ej var hemma, och detsamma vittnade
pigorna i det Benzeliska huset.

Men detta besynnerliga dubbellif hade naturligtvis till
följd, att Greta Benzelias förut tämligen oregelbundna
studentvanor blefvo ännu oregelbundnare, och Norrelius,
hvilken sorgfälligt antecknade allt, som kunde vara
ofördelaktigt för Greta Benzelia, och dessutom tydligen
öfverdref, anför bl. a. följande drag ur hennes lif under
smekmånaden. De nygifta åto då hos biskopinnan — 
hvilket förmodligen tilltalade Norrelius’ ekonomiska sinne.
»Ett middagsmål, då jag med de öfriga gästerna hade
halfätit, kom Greta Benzelia in i matsalen, då hon med
handen i högsta hugg slog till midt uti fatet, där
stockfisk uti var, förde kring handen och tog grabbnäfven
full med fisk och slukade i sig som en ulf. Jag
skämdes däröfver grufligen, men hennes närmaste betygade
däröfver ett särdeles nöje.» Härvid bör den moderne
läsaren dock erinra sig, att gaffeln först mot 1700-talets
slut allmänt trängt in i Sverige och att man i det
Benzeliska huset, således äfven Norrelius, troligen ännu åt
med fingrarna. Gaffeln kom först omkring 1600 i bruk
utom Italien och begagnades till en början blott af
förskäraren, ej af den enskilde bordsgästen. Först mot
midten af århundradet kom den genom ingripande från
de pretiösa damerna i Hotel de Rambouillet i bruk,
äfven när man upphämtade maten från tallriken, men
det dröjde troligen länge, innan denna kulturtingest blef
bekant äfven i Upsalas professorshem. I de bouppteckningar 
efter professorer från denna tid, som jag sett,
saknas också vanligen gafflar, eller ock förekommer blott
ett etui med knif, sked och gaffel.

Men Norrelius hade också andra sorgekällor. Den
lilla stund af dagen, som Greta höll sig hemma,
berättar han, tog hon sig aldrig någon hushållssyssla före,
utan då befalde hon pigorna, »så att jag det hörde, till
att så mycket mera öka min sorg, att gå ut i staden
och bjuda ungkarlar hem till sig, nu den och nu en
annan, af hvilka hon hade ett godt förråd.» Befattade
hon sig någon gång med hushållet, gjorde hon äfven det
på tok, och ett af Norrelius' vittnen intygade, att han
midt på dagen sett frun tinga ved på torget »i sin
déshabillé — hvilket kunnat gifva annat folk anledning
att döma, det frun var mycket fri utaf sig.»

Ej långt från Upsala ägde biskop Benzelius en gård,
Ribbingebäck, och dit plägade Greta Benzelia ibland fara
ut med sina vänner och bekanta, unga flickor och
studenter, och det värsta var, för att begagna Norrelius’
ord, att hon där dem så trakterade »med vårt hushållsförråd, 
att visthuset hemma blef tomt. Och som hon
alls intet lät vårda sig om mig, huru jag skulle ha mitt
uppehälle, medan hon var borta, nödgades jag utomhus
söka mig kost hos goda vänner och gynnare.
Understundom har hon äfven fattat lust att lära sig
beridarkonsten, då hon tillika med en annan dess vederlike satt
sig på en häst och uti fullan fläng med rop och skrik,
rätt som gemena öltokar, ridit från den ena tullporten
i staden till den andra. Och ehuruväl detta tidsfördrif
henne ibland misslyckades, i det hon till alla åskådares
åtlöje stupat kullerbytta, så att orenligheten stått henne
öfver öronen, så har hon dock ej däraf låtit modet falla,
utan än ytterligare sitt nöje därutinnan sökt, så ofta
appetiten sådant fordrat.»

Då biskopen vid påsken återvände från riksdagen
till Upsala, betygade han också enligt Norrelius, att
den berättelse denne meddelade »skar honom ända
neder i benen». Men ehuru Greta Benzelia nu möjligen
togs i faderlig och biskoplig upptuktelse, tyckes hon icke
hafva kommit sin man närmare, och kort därefter, den
12 maj, inträffade den stora skandal, af hvilken
Norrelius ger en utförlig relation, som han bestyrker med
många vittnen.

Om natten låg Norrelius icke i sin sängkammare,
utan i sitt arbetsrum, som befann sig under studenten
Ekmans rum. Denne var emellertid bortrest, och
Norrelius visste, att rummet var obebodt. Men klockan ett
vaknade han och tyckte, att han hörde steg i kammaren
ofvanpå. Han steg då sakta upp, tog allenast nattrock
och tofflor på sig och gick till köksdörren, som låg midt
emot i förstugan. Denna var emellertid läst och nyckeln
uttagen. Men Norrelius fann snart, att nyckeln låg på
trappan till öfversta våningen, och han läste då upp
dörren, gick in i köket och därifrån in i sängkammaren för
att se, om Benzelia var där. Men när han kom in i
sängkammaren, »den vi eljes kallade matsalen», var
sängen orörd och ingen Benzelia där. Han gick då tyst
uppför trappan till Ekmans rum och fann dörren läst
och nyckeln ur. När han såg genom nyckelhålet,
upptäckte han emellertid, att äfven dörren till det inre
rummet var stängd. Efter denna rekognoscering drog han
sig tillbaka och knackade på hos en kyrkoherdeänka
Ammelin, som också bodde på nedra botten, väckte upp
henne och bad henne följa med för att närmare
undersöka denna mystiska sak.

Själf synes Norrelius alldeles hafva saknat sinne för
det komiska i situationen — han själf i nattrock och
tofflor, begärande hjälp af en gammal prestfru, innan
han söker upp den förmodade rivalen. Hon vågade sig
emellertid icke ut, och hennes piga Brita, till hvars hjälp
Norrelius också vädjade, tordes ej häller, enär änkan
afrådde henne från det farliga företaget.

Norrelius gick då öfver gården till drängstugan och
bultade på länge, men ingen svarade. Till slut vaknade
en liten gosse, Johan, som låg där, och berättade, att
alla drängarna voro borta och att han var allena. Nu
fattade den äkta mannen ett modigt beslut, gick in i
sin kammare och beväpnade sig med en hammare, som
han lade i den vänstra nattrocksfickan. Alla dessa
förberedelser hade emellertid tagit en mycket rundlig tid,
så att klockan ringde 4, när han andra gången kom upp.
Men dörrarna voro fortfarande lästa. Norrelius valde då
en annan taktik, gick ånyo ned och slog hårdt till sin
egen kammardörr, så att det genljöd i hela huset. Strax
därefter hörde han, huru någon kom ned för trapporna,
och då han skyndade ut, mötte han Greta Benzelia, som
just tänkte taga köksnyckeln och smyga sig in den
vägen. På tillfrågan, hvarifrån hon kom, svarade hon:
Från mamma.

— Bor mamma däruppe?

Hon uppgaf då, att hon kom från Zelling — en
annan student, som bodde däruppe i vindsvåningen.
Men nu hade det spanska blodet råkat i svallning, och
Norrelius ville störta upp för trapporna, Greta grep
honom i armen för att hindra honom och följde honom
några trappsteg, men Norrelius sköt henne undan, gjorde
sig lös och gick upp. Denna gång var emellertid den
yttre dörren öppen, men den till den inre kammaren
läst. Då Norrelius klappade på, öppnades den af en
mansperson, fullt påklädd och med stöflor — hvilken
kunde Norrelius ej se, ty det var skumt, i första
gryningen. Den förgrymmade sekreteraren tog nu sin
hammare och slog till mannen vid ögat, sägandes:

— Hvad gör du här så dags hos min hustru?

Men mannen lät sig icke förfäras, utan drog sin värja
och stötte till, dock utan att råka Norrelius, som —
efter hvad han själf skref — »gick min väg utföre i
min kammare igen» d. v. s. hastigt tog till flykten.
Sedan han tyckte allt vara lugnt, vågade han sig åter
upp, fann, att fienden var borta, såg några blodspår på
golfvet efter hammarslaget och upptäckte, att värjan
råkat dörrposten. Sedan gick han åter ned och frågade
gossen Johan, som han ställt på vakt, om någon
passerat, och fick till svar, att en student von Christiersson
gått förbi. Därefter inspekterade han i sällskap med
den i detta syfte uppväckte studenten Zelling Ekmans
kammare. Men det enda, som där fanns, var en
bägare, som stod på bordet. Denna — berättar
Norrelius — »tog jag med mig och satte i min kista, den
jag ock låtit en annan god vän se, att det var öl i
honom.» Zelling vitsordade detta, men ansåg sig ej
kunna taga på sin ed, om drycken varit öl eller svagöl.
Likaså vitsordade han, att sängen var obäddad, men
tillade försiktigt, att han ej visste, om den dagen förut
blifvit bäddad. I hvilket tillstånd Ekman vid sin
bortresa lämnat den, blef häller aldrig utrönt.

Detta är skildringen af själfva förloppet. Norrelius
frågade sedan konsistorium »om icke den är saker till
Kristi dom Matt. V 32 och XIX 9, som lämnar sin
äkta säng, sluter sig nattetid med en ung karl helt
allena inom tvenne lås i en kammare innanför en annan
kammare, med uppbäddad säng uti, hvilken efter dem
befunnits nedtuddad, och i samma rum med honom allena
blifver natten igenom öfver klockan 4 om morgonen.
Så har jag funnit Benzelia. Är det ock troligt, att tvenne
uti sina hetsigaste år hafva satt sig i en så säker
enslighet utan tankar att njuta hvarannans kärlek?»

Det svar, som i våra dagar skulle gifvas på
Norrelius' frågor, kan väl ej vara tvifvelaktigt. Och några
vittnesmål gå i samma riktning. En hustru Martinelle
vittnade, att hon åt Greta Benzelia sålt en ring med
äkta pärlor, hvilken ring frun, efter hvad en annan
student berättat henne, skänkt åt von Christiersson. Och
en student Brehmer har en annan historia. En gång,
då han gått öfver torget, hade Greta Benzelia kallat upp
honom — efter hvad han ville minnas, var det på
sommaren 1727 — och då han kom upp, hade han i
förstone ej sett någon, »men omsider kom välborne von
Christiersson fram bakom fruns säng, utan tvifvel att
något därigenom skrämma mig. Vidare gick frun ut
och kom åter in igen och hade uti sin hand ett stort
älghorn, och vid det hon detsamma viste åt dem, som
då inne voro, fälde frun dessa orden: det här skall jag
gå och sätta ofvanför sekreterarens dörr.»

Men så ytterst graverande allt detta förefaller oss,
var Greta Benzelia kanske mera obetänksam och
lättsinnig än direkt otrogen. »Välborne Herr von
Christiersson» var en ung gosse på sjutton eller aderton år; han
åtminstone tyckes icke hafva ansett saken vidare farlig,
och i hvarje fall höll han alls icke på älskarens
incognito. Sedan han fått hammarslaget af Norrelius,
skickade han upp till denne regementsfältskären Christian
Wults räkning för det att denne kurerat hans öga, och
först genom denna räkning fick Norrelius full visshet
om hvem den okände mannen varit, hvilken visshet dock
icke tyckes till fullo hafva tröstat honom öfver utgiften.
Ej häller de inkallade vittnena förefalla öfvertygade om,
att något »oärligt» förefallit. Själf tog Greta Benzelia
saken mycket lätt. En student Possieth berättade, att
han en gång, då biskopinnan varit med, talt om denna
sak, och då hade fru Benzelia bara skrattat och sagt:
lappri, det har intet att betyda. Men äfven biskopinnan
Benzelius behandlade denna affär en bagatelle. Då
Norrelius för henne berättade nattens äfventyr och huru han
med en hammare slagit von Christiersson, utropade hon:
Är I en förbannad karl, som slagit honom? Och därpå
tog hon kraftigt studentens och dotterns parti.
Förhållandena i Upsala voro således något originella —
liksom biskopinnans språk.

Af handlingarna får man också det intrycket, att
»Ekmans kammare» alls icke var någon hemlig
mötesplats blott för von Christiersson och Greta Benzelia, utan
att den senare, som kände sig hemlös, ofta tog sin
tillflykt till dessa studentrum, där hon satt och pratade
med studenter utan att vilja gå ned och lägga sig. Den
6 mars hade Norrelius klockan 12 på natten i trappan
mött »Gustaf Benzel», hvarmed svårligen kan menas
någon annan än Gretas yngre farbroder, hvilken på
Norrelius' fråga svarade, att han kom från Ekmans kammare
och att Greta var där; den 13 samma månad gick han
själf upp till Ekman, och denne tillstod då, att Greta
Benzelia varit där. En tredje gång hade han mött
studenten Gustaf Hartzell, när denne kom ned från Ekman
vid pass klockan 12 på natten. På Norrelius' fråga
svarade då Hartzell, att äfven Benzelia var där, hvarpå
Norrelius bad Hartzell sköta sina böcker och låta bli
dylika besök. Därpå anmälde han Hartzell för dennes
inspektor professor Alstrin och klagade hos biskopinnan,
som emellertid tog så illa vid sig, att hon körde
Norrelius på dörren. Efter denna öfverläggning med
svärmodern begaf sig Norrelius till Ekman, som erkände,
att Benzelia varit uppe på hans rum.

Med kännedom om dessa för oss egendomliga vanor
får saken onekligen ett oskyldigare utseende, och
Norrelius själf tyckes icke hafva känt sig fullt säker, ty
ännu så länge yrkade han icke på äktenskapsskillnad.

Att Norrelius ej var nöjd med sitt äktenskap, kan
man ej förtänka honom, och då biskopen och
biskopinnan kort därefter gjorde sig i ordning att resa till
Göteborg för att bosätta sig i stiftsstaden, bad Norrelius dem
att taga dottern med, och i samma syfte vände han sig
till biskopens båda bröder Lars och Nils Benzelstierna.
Onekligen hade det varit klokast, om man fogat sig
efter Norrelius' önskan, ty att lämna Greta Benzelia
alldeles på egen hand var tydligen mycket olämpligt. Men
föräldrarna hade tyvärr den förhoppningen, att det
orimliga äktenskapet skulle kunna lappas hop, blott Greta
fått »rasa ut», och de vägrade därför att taga ett steg,
som kunde få utseende af offentlig skandal.

Biskopinnan reste på sommaren, och Greta Benzelia
följde med sin mor till Stockholm. På båten gick det
lustigt till. Greta och hennes goda vän Anna Stiernman
sutto då på däck och spelade kort med studenterna
Christiernin, Zelling, Fick och Brehmer. Sedan de
kommit tillbaka till Upsala, gingo de upp på Zellings rum,
åto och blefvo kvar till klockan 12, »hvarefter frun
tilllika med Christiernin och fruns bror följde jungfru
Stiernman till vägs.»

»Fruns bror» var förmodligen biskopens trettonårige
son Carl Jesper, som nu jämte sin informator blifvit
inackorderad hos Norrelius och dennes fru, då föräldrarna
lämnade Upsala. Men tyvärr fanns ingen informator,
som kunde se efter frun i huset, och hon tyckes nu
hafva inlåtit sig på det ena galna äfventyret efter det
andra. Om ett af dessa berättar ett vittne,
hofrättsadvokaten Elfving, följande. En kväll på sommaren kom
den tyske musikanten Schöngeist upp till honom och
talade om, att fru Benzelia på natten stämt honom till
Islandet eller Kungsängen och befallt honom att taga sin
trumpet med — tydligen för att blåsa till dans eller
för något annat upptåg. Då Elfving icke ville tro
honom, bad Schöngeist honom och en student att följa
med, så skulle de själfva få se. Sedan de förgäfves
väntat en lång stund, vände de åter till staden, men då
de gått förbi Sjötullen, »mötte de frun uti pigkläder
förklädd tillika med en eller två dess egna pigor,
kommandes från staden vid pass klockan 12 eller 1 om natten,
då hon hastigt med löje sprang oss förbi och retirerade
sig i humlegårdarna nedan om Jean Salmons med sitt
följe.» Något annat sågo vittnena ej.

En gång gjorde Norrelius ett försök att bota henne
för hennes nattlif och läste porten. Men det besvärade
ej den raska Greta Benzelia, som helt enkelt slog
sönder låset och bröt sig in. Frun hade då — efter hvad
en af pigorna berättade — »varit uppe i Fjärdingen hos
en änka efter en tröja att bruka på en brud på landet.»
Frun hade ej talat vid någon annan och blott haft pigan
i sällskap. Men då porten var stängd, slog hon sönder
låset.

Särskildt muntra dagar tyckes Greta hafva haft, då
hennes goda väninna Anna Stiernman kom in till staden
och bodde hos henne — till Norrelius' stora förargelse,
som tänkte på hvad denna gästvänskap kostade. Vid
ett af dessa tillfällen företogo sig de båda damerna de
halsbrytande ridturer genom staden, öfver hvilka
Norrelius så bittert klagade. Vid ett annat egnade sig
Greta Benzelia och en annan väninna, madame Rothof,
åt ett studentnöje, som förr i världen var ytterst
populärt i Upsala. Skott på skott lossades från det
Svedbergska huset med den påföljden, att den eljes
långmodige borgmästaren lät stadsfiskalen angifva saken
inför konsistorium, ehuru denne artigt nog ej nämnde fru
Benzelias namn, utan endast yrkade på, att »sekreteraren
Norrelius' pigor och andra under akademiens jurisdiktion
hörande samt där logerande personer» måtte förekallas,
»att förnimma, hvem det är, som föröfvar det myckna
skjutandet i bemälte herr sekreterarens gård eller det
s. k. Svedbergs hus, på det att den, som sådant gör,
må därföre behörigen plikta och staden vara fri för den
fara, som däraf tima kunde.» Men vid det följande
sammanträdet mottog konsistoriet ett bref från fru Greta
med förklaring, att hennes pigor ingenting hade i
konsistorium att göra och att hon förbjudit dem att gå dit.
Höfligt nog lät man nöja sig med denna förklaring.
Efter att något hafva låtit vänta på sig, kommo
visserligen pigorna upp, men då fiskalen ej infunnit sig, lades
målet ned och togs ej vidare upp.

Då denna lilla affär utagerades, befann sig
Norrelius i Stockholm för »en viktig angelägenhet» — utan
tvifvel för att uppvakta vederbörande med sin ansökan
till den professur, till hvilken han anmält sig. Men
besöket blef tämligen långvarigt, från den 25 november
och till den 14 januari 1728, således nära två månader.
Till hushållspengar under denna tid gaf han sin hustru
— 20 daler kopparmynt eller mellan 8 och 9 kronor i
vårt mynt, och man kan häraf förstå, hvilka höga
fordringar Norrelius satte på sin hustrus sparsamhet.
Visserligen söker han sedan ursäkta sig med, att han blef
längre borta, än han ämnat, men det kan icke hjälpas,
att han var ohjälpligt snål. I ett bref, som Greta
Benzelia skref till honom strax före jul, bad hon om pengar
till kläder: »Gif mig litet på mig, eller sannerligen jag
vet, hvad jag skall ha, om jag icke skall bli inne öfver
hela helgen.» Men Norrelius skickade inga pengar, och
i ett senare till biskopinnan skrifvet bref motiverade han
sitt afslag: »Jag kan intet finna mig i att hålla ett
fruntimmer med kosteliga kläder, som intet vidare håller sig
till mig, än när det behöfves penningar och kläder.
Ungkarlarna pläga vara spendersamma emot sådana hurtiga
flickor och hålla dem väl. För det andra må jag aldrig
tro, att hennes föräldrar släppt henne så kal och
tunnklädd ifrån sig, att hon icke kunde stå sig med kläder
första året. Antingen har hon då gifvit bort kläderna
eller supit upp dem, efter hon så ofta vistats på källare
och eljes ofta tagit vin och brännvin därifrån. Koftan,
som fodervärket är under, hvilket förutom arbetslönen
kostade mig 120 daler, ser ut som den blifvit aktad till;
man har ju suttit i ömse spisarna med honom och i
höstas brukat den för ett skjul öfver bruden under ett
hällande regn emellan Tibble och Ribbingebäck. En
stor ovålighet! Och hvarför har hon gifvit Eva, Anna
etc. så mycket af sina kläder?»

Norrelius' långt drifna sparsamhet kom emellertid att
stå honom mycket dyrt, ty Greta Benzelia hade för
länge umgåtts i studentkretsar för att ej förstå, huru
man kunde reda sig i en dylik situation. För det första
sålde hon en »vacker ko», som de nygifta fått af hennes
»kära föräldrar» — en ko, i hvilken Norrelius särskildt
tyckes hafva förälskat sig och hvars förlust han bittert
beklagade, äfven därför att priset var för lågt, 36 daler.
Men efter den första affären måtte Greta Benzelia hafva
fått blod på tanden. Huru hon hushållat, då jag var i
Stockholm — yttrade Norrelius inför konsistorium —
»lärer förmodligen vara bekant i hela staden, då hon
försålde både silfver, tenn, koppar, skåp, stolar, bord och
sängar jämte allt öfrigt husgeråd, både dödt och kvickt,
som sedermera dels jag själf, dels hennes käre fader
har måst inlösa, dels ock ännu står ute här och där i
staden.» I sitt bref till biskopinnan är Norrelius
fullkomligt förtviflad öfver den ödeläggelse, som öfvergått
hans bo. Är det, frågar han, att på ett förståndigt sätt
sköta ett hushåll, när man för att skaffa chokolade,
bränvin, kaffe, vin och annat att fägna ungkarlar med
»sätter ut silfret i staden, den ena skeden, staken och
bägaren här, den andra där? Och hvar är den sköna
bägaren jag gaf henne och som kostade mig 190 daler
kopparmynt? Är ock icke vackert af en äkta maka sälja
bort guldkedjan och äta upp vigselringen, som hon fått
af sin man! Hvad tycker fru biskopinnan om denna sin
dotters hushållning? Är icke den artig och att må väl vid?»

Men Greta Benzelia nöjde sig ej med att blott rusta
om i Upsala, utan tog sig också samma oråd före, som
de mera rumlande studenterna troligen alltid haft: att
göra en afstickare till Stockholm. Redan förut, i
september, hade hon, mannen ovetande, gjort en dylik resa
till hufvudstaden, där hon tagit in på källaren Victoria
och icke kommit därifrån, förrän hon likviderat räkningen
genom att sätta sin vigselring i pant. Den andra resan
företog hon i sällskap med en väninna — Anna
Stiernman eller madame Rothof — och äfven nu tyckes
uppehållet hafva varit muntert. Greta Benzelia sökte icke
upp sin släkt, utan höll sig incognito, så att jag —
skref Norrelius — »hvarken själf eller genom andra
kunde henne ertappa», men »den 23 december blef jag
fordrad af Herr Handelsman Spaldings boddräng för 72
daler kpt, dem hon själf i egen person ur dess bod
tagit.»

Biskopinnans förhoppning, att Greta Benzelia skulle
bli en bra hustru, blott hon fått rasa ut, tyckes således,
äfven under den gjorda förutsättningen, knapt hafva
realiserats. Och hvad själfva slutsatsen angår, var
Norrelius af en rakt motsatt mening. När jag, skref han,
»vid min hemkomst den 14 jan. 1728 måste träffa allting
i oskick och fick höra, hurudant lefverne Benzelia under
min frånvaro fört, huru hon svärmat, skjutit och trakterat,
så ock huru hon förstört allt det goda af husgeråd och
matvaror, som Gud och lyckan mig tilldelt, hvarjämte
jag ock ej annat hörde och såg än det, som bedröfvade
mitt sårade hjärta, råkade jag den 16 januari uti en
svår och långsam sjukdom. Under denna min
sjukdomstid viste mig Benzelia ingen huld- eller trohet, utan var
alltid ute både nätter och dagar, undantagandes en natt,
då hon vakade öfver mig och min byxsäck, därutur hon
mig ovitterligen borttog tvenne speciedukater med mera.
Jag nödgades genom express låta kalla till mig min
syster ifrån Långtora, men Benzelia öfvergaf mig
alldeles, resandes ut till Ribbingebäck med en hel brygd och
bakning, hvarmed hon trakterade musikanter och
studenter, då jag låg på min sotsäng. Om ej gynnare och
vänner i staden hade denna tiden vist mig godhet, hade
jag sannerligen i stort elände och af vanskötsel blifvit
förgången.»

Denna resa till Ribbingebäck vittnar onekligen icke
blott om lättsinne, utan ock om en hjärtlöshet, som med
rätta upprörde Norrelius, ehuru han något förminskar
effekten genom att hufvudsakligen fästa sig vid
kostnaden: »Brygga och baka och låta föra hela brygden
och bakningen till Ribbingebäck och där traktera
studenter, som skedde, under det jag låg här dödssjuk!
Benzelia reste då med Schönfelt och fyra musikanter,
dessutom Voigtländer och flere i följe, hafvandes hon
ock då med sig tårtor etc. och allt tennet samt
linkläderna.» Greta Benzelias bror Erik bestrider emellertid
detta. Det hade ej varit hon, som tingat musikanterna,
utan det hade Erik Benzelius gjort, men frånsett
detaljerna tyckes Norrelius hafva haft rätt.

Under hela tiden stod biskopinnan i brefväxling med
sin dotter. Men då det denna tid ej tyckes hafva varit
någon svårighet att stjäla bref på postkontoren —
Norrelius stal ett, Benzelias advokat ett annat — så lät
biskopinnan brefven till dottern gå genom en student,
och äfven detta retade Norrelius: »Fru biskopinnan har
hållit med sin dotters felaktighet och icke handterat mig
som sig bordt, hvarunder jag ock räknar, att hon öfver
vårt äktenskap korresponderat med en student. Fru
biskopinnan må veta, att jag är för god att stå under
en students ögon och observationer och att det intet
stått mig an, att min hustru i min från- och närvaro
haft tisseltassel med honom om brefven, som kommit
och gått till Göteborg.»

Det kan emellertid ej lida något tvifvel, att Greta
Benzelia så litet »rasat ut», att hennes lif i stället blef
allt värre och värre. Ett vittne, hustru Martinelle,
berättar, »att när frun skulle resa till Göteborg och ännu
bodde i Svedbergs hus ihop med sin man 1728, då vice
bibliotekarien låg sjuk på landet hos sin mor, så kräfde
hon frun för något, som hon hade att fordra. Då sade
frun, att hon hade så mycket att göra och beställa, efter
hon skulle låta göra fjorton stycken guldringar å ½ dukat
hvardera, som hon skulle skänka åt vackra gossar; såg
ock, att frun då gick till guldsmeden Löfmans änka
tillika med sin piga, men hustru Martinelle har frun
lofvat en tunna råg för sin fordran.» Därefter öfvergick
vittnet till att skildra en scen, som knapt kan uppfattas
annat än som ett klart äktenskapsbrott — såvida
nämligen den icke absolut tillförlitliga hustru Martinelles
skildring är riktig.

Ryktet om detta otyglade lefnadssätt nådde slutligen
Göteborg, och i ett bref ansåg sig biskopen skyldig att
hemkalla sin vanartiga dotter. I mars 1728 lämnade
hon Norrelius' hus, och därmed upphörde deras
olycksfylda sammanlefnad.

Då Greta Benzelia rest och Norrelius någorlunda
tillfrisknat från sin sjukdom, kunde han ej underlåta att
gifva luft åt sin vrede mot biskopinnan Benzelius, som
han, utan tvifvel med rätta, tillskref skulden till dotterns
alla dårskaper. Brefvet, som skrefs den 8 april 1728,
börjar onekligen kraftigt: »Förmodligen lärer nu fru
biskopinnan fått sin kära dotter Greta Benzelia hemma
till sig, det jag gratulerar och tackar i högsta måtto,
att hon är hädantagen, hvilket jag räknar för den största
välgärning, som jag af fru biskopinnan njutit, hälst man
andra kunnat vara förutan, men hälsa och sinnesro intet.
Huru har fru biskopinnan upptuktat detta sitt barn? Hvi
har hon icke hållit det till en sann gudsfruktan,
kristeliga dygder och ett ordentligt lefverne? Af en
oskrymtad gudsfruktan är icke hos henne ett grand. Hvad äro
då för kristliga dygder? Är det kyskhet, mildhet,
saktmodighet, fromhet, något samvete, cordat väsende eller
någon dygd? Kan man nämna en? Och hvad lefvernet
berörer — hvi har man icke hållit henne från svärja och
ljuga? På hennes tunga är alltid hin ondes namn, men
aldrig något sant ord; det öfriga kan icke vara frun
obekant. Hela staden vet det. Hvi har man icke hållit
henne till ett ärbart och ordentligt lefverne, att stiga upp
och lägga sig i rättan tid, att falla på sina syndiga knän
afton och morgon och hafva Gud och hans bud för
ögonen? Att sitta hemma och hafva någon syssla före,
att lära sina hushållsstycken och med förnuft och
beskedlighet umgås med ett hushåll, ja, ock till vackra
hem- och bordseder, från djärf- och plumphet, att alltid vilja
ha sitt ord uppå och sitta med bägge armbågarna på
bordet och händerna under hakan etc. Det är nog
bekant — dock icke mig, det jag högeligen beklagar,
förrän för en liten tid sedan — att biskopinnan lämnat denna
sin dotter ett alltför stort själfsvåld i yngre åren. Har
hon icke fått gå i lättja och kättja hela dagarna, rasa
och flasa med studentgossarna? Nog bevis därtill är,
att hon nött ut 12 par skor om året. Har hon icke,
strax fadern somnat, lupit ut och som en vildåsna ränt
omkring i staden till studenter och ynglingar samt varit
borta långt in på nätterna, hvaraf, så väl som af det
långa sittandet vid kortspel, den oanständiga och fula
vanan kommit att alltid hänga vid studenter och vara
uppe till 12, 1, 2, 3, ja längre om nätterna och sedan
ligga och sofva till kl. 10 och 11 om dagarna.»

Sedan Norrelius genom detta temperamentsfulla bref
lättat sitt sinne, skref han den följande veckan ett nytt
till biskop Benzelius. Detta är däremot hållet i en
vördnadsfull och relativt lugn ton samt mynnar ut i ett
onekligen klokt förslag: »Att försätta Benzelia och mig i vår
förra frihet igen, beder jag ödmjukast, det Herr
Biskopen i anseende till vår umgängelse, som 1) alldeles varit
utan blodsband, 2) så okärlig och kallsinnig, att jag icke
haft en glad stund med henne, utan fått höra: du
sakramenska gamla skälm etc., jag skall härefter vara dig
en djäfvul etc., samt att dessutom 3) till vårt hushåll
och bo så fördärfvelig, att hon det platt förstört och
öfver ända kastat, det vi utan långt väsende måge skilde
varda, lärandes Herr Biskopen genom en underdånig
skrift till H. Kungl. Maj:t sådant snart nog kunna
erhålla, hvilket dess dotter så mycket mera lärer glädja
sig öfver, som hennes yngre år och inklination ett nytt
giftermål mera torde önska och älska. När jag varder
förnimmandes, att Herr Biskopen en sådan skrift
insinuerat, skall hos Kungl. Maj:t jag nu detsamma
allerunderdånigst supplicera.»

Han föreslog således en skilsmässa i godo på grund
af oenighet, utan process och utan skandal. Men
olyckligtvis ville familjen Benzelius ej följa detta förnuftiga
råd, utan smickrade sig med det dåraktiga hoppet att
kunna försona det omaka paret. Först förmådde man
Greta att bedja sin man om förlåtelse, och i ett bref af
den 2 sept. 1728 skref hon: »Nu ber jag ock dig, min
käre Norrelius, att du mig förlåter allt hvad jag dig
emot brutit har», men då Norrelius tydligen var
obeveklig, fick han 25 nov. 1728 ett bref från biskopen,
i hvilket denne sade sig icke vilja gå in på den af
Norrelius föreslagna skilsmässan, utan att han häldre ville,
att saken i så fall måtte komma inför domaren. Då
Norrelius höll i sig, gjorde biskopen den 20 jan. 1729
ett nytt närmande: »Jag ursäktar ej min dotters fel att
ej akta sitt, ej häller att vara motsträfvig mot sin man,
och hafver, sedan jag dem förstått, henne dem under
ögonen stält och Gudi lof rättat.» I ett nytt bref skref
han: »Jag hafver allvarsamt stält henne under ögonen
hennes fel och funnit, att de gå henne till hjärtat.
Förmodar ock, att Herr Sekreteraren låter sin vilja falla,
när hon dem bekänner.» Samtidigt skref morfadern,
den gamle biskop Svedberg: »Jag hafver förmanat henne
att skicka sig som en hustru anstår, och hafver hon med
bittra tårar vidkänt och ångrat sitt oförstånd och lofvat
bättring.» Slutligen skref Greta själf: »Kom ihåg, att
Gud förlåter en syndare; så må ock du kunna förlåta
den, som är bunden vid dig.»

Då biskoparna Benzelius och Svedberg skrefvo de
sist citerade brefven, hade Greta Benzelia redan skickats
i väg till Upsala, där man väntade, att Norrelius,
bevekt af dessa böner, skulle taga emot sin ångrande
hustru. Med ångern var det emellertid efter Norrelius'
öfvertygelse klent bestäldt, och han berättar ett yttrande,
som hon skulle hafva haft på resan från Göteborg. Hon
hade då träffat en fru Stockenström, som hon »visat ett
bref, som jag skall hafva skrifvit till hennes fader, och
sagt, att då hon komme så när, så skulle hon klappa
på min dörr, och när jag läte upp, skulle hon knäppa
mig på näsan för samma bref.»

Vid distingstiden kom den stackars Greta Benzelia
till Upsala. Något fädernehem där hade hon ej längre,
ty i det Benzeliska huset var nu en ölkrog, och af sina
föräldrar hade hon befallning att tränga sig in hos den
man, som hon så förorättat. Detta tyckes hon emellertid
hafva gjort på ett ganska besynnerligt sätt, åtminstone
så vidt man får tro Norrelius' som det förefaller
tillförlitliga relation. I sammandrag lyder denna:

Den 4 febr. 1729 satt jag i mitt arbetsrum mellan
11 och 12 på dagen och skref, då jag hörde, att det
bultade på salsdörren. Jag gick då att låta upp, men
frågade först, hvem det var. Intet svar. Då emellertid
bultandet fortfor, frågade jag på nytt, och hörde då en
röst, som bad mig låta upp, men ej svarade på frågan.
Målet kände jag ej igen, ty efter hvad jag sedan fick
veta, var det jungfru Bigga Nordenstedt, som talade.
Jag brydde mig då ej om att låta upp, utan återvände
till min kammare. Men därifrån hörde jag, huru någon
öppnade köksdörren, och strax därefter kom Benzelia
löpandes och ryckte häftigt i sängkammardörren. Haken
låg emellertid på, så att Benzelia trots allt ryckande
och slitande ej kom in. Jag sade då, att jag icke
ämnade låta upp, och frågade, hvad hon ville. Hon sade,
att hon kom att hämta sin brudsäng. Men jag svarade:
»Tager hon dit, skall det bekomma henne illa.» Då hon
emellertid fortfor att rycka i dörren och jag ville njuta
frid i mitt hus, kröp jag genom fönstret ut på gatan
och begaf mig till herr rektor Reftelius, som jag bad
om tvenne vaktkarlar att förtaga den mig gjorda
våldsamheten. Då kursor Höstman ej var hemma, medtog
jag vaktmästaren G. Holtz och vaktdrängen Erik Ersson.

Då de kommo dit, hade emellertid Greta Benzelia
redan aflägsnat sig, och endast jungfru Bigga
Nordenstedt var kvar. Dörrarna hade öppnats med en
vindsnyckel, och till sin fasa fann Norrelius, att en mängd
saker voro borta. Hushållerskan Beata började med att
berätta, att frun vändt upp och ned på alla kläderna
i sängen, och Norrelius frågade då genast efter
silverskedarna. Men bägge voro borta. Likaså ett
örngottsvar, som låg bland de manglade kläderna på bordet, ett
par lakan af hollandslärft o. s. v., och två dagar senare
gjorde han den ledsamma upptäckten, att äfven hans
egen skjorta, också af hollandslärft, kommit bort. Med
Beatas tillhjälp uppsatte han därför en förteckning på
hvad Benzelia tagit vid detta tillfälliga besök i sitt gamla
hem samt dessutom tre »uppsatser», en på »hvad
Benzelia af mig fått och det utsatt och förstört hafver 2)
uppsats på hvad hon fått i medgift af sina kära föräldrar
och låtit på allahanda sätt förfaras, bägge grundande sig
på bilagda verifikationer, 3) uppsats på hvad hon fått
för sålda saker utur vårt bo eller för kosthållning.»

Sedan Norrelius på detta resoluta sätt försvarat sitt
hem mot hustrun, lät han saken hvila utan att själf taga
något steg till en äktenskapsskillnad, men tydligen
besluten att till det yttersta försvara sitt hus och sin frihet.
Svårare var det för Greta Benzelia. Af sina föräldrar
hade den blott tjuguåriga flickan skickats tillbaka till
Upsala med befallning att försona sig med sin man, och
nu hade hon blifvit utkörd af denne. Frånsedt Bigga
Nordenstedts väl föga kraftiga bistånd, hade hon ingen
hjälp, icke en gång någon bostad, och det var midt i
smällkalla vintern. I sin nöd vände hon sig då till en
Madame Sahlström, som höll en bekant krog, och bad
om husrum hos henne. Det var på kvällen strax efter
aftonsången. Då hon trädde in, frågade madame
Sahlström: »Huru kommer I nu till att resa i ett sådant
väder?» Greta Benzelia bad då att få stanna hos henne
öfver natten. Men Madame Sahlström svarade: »Min
fru, det kan jag ej göra, emedan jag har några tyskar
i de andra rummen, och anstår det min fru bättre till
att gästa uti sin faders hus, alldenstund jag intet har
något rum.» — Madame Sahlström tyckes vid
vittnesmålets afgifvande två år därefter hafva glömt, att biskop
Benzelius långt förut flyttat till Göteborg. Men då bad
Greta Benzelia, att hon åtminstone skulle få ligga i
barnkammaren. Äfven nu gjorde värdinnan invändningar:
att det anstode ej henne att ligga ihop med barnen i
synnerhet i barnkammaren. Greta sade då: »Kan du
intet låta mig få något rum hos dig? Låt mig allenast få
ligga på ditt golf öfver natten.»

Inför dessa böner blef värdinnan slutligen bevekt och
lät den stackars Greta Benzelia stanna, men — tillägger
Madame Sahlström bittert: »den natten varade uti sju
veckor och fem dagar.»

Detta uppehåll på en krog i Upsala, där studenterna,
äfven nattetid, kommo att dricka öl och brännvin, är
onekligen den egendomligaste episoden i Greta Benzelias
äktenskapshistoria, och biskop Benzelius, som tillät att
hans tjugoåriga dotter vistades i en dylik pension,
framstår härigenom i ett ganska ofördelaktigt ljus, särskildt
som dotterns föregåenden just ej voro vidare
betryggande. Då sedan Norrelius började sin
äktenskapsprocess mot henne, kom denna också att till största
delen röra sig om hennes lif hos Madame Sahlström.

Under vistelsen på Madame Sahlströms källare var
det ingen, som såg efter Greta Benzelia, och med de
vanor hon hade var det klart, att hennes lif ej skulle
blifva vidare korrekt. Såsom förut umgicks hon flitigt
i studentkretsar, och hennes kavaljerer hade nu ingen
svårighet att hälsa på henne. Särskildt riktade sig
Norrelius' misstankar mot två unga grefvar Spens, en
Wulfenstjerna och en Rosenholm, med hvilka hon mest var
tillsammans, och han förekallade en mängd vittnen för
att af dem frampressa några besvärande fakta. Men
undantagas Madame Sahlström, som blifvit Greta
Benzelias dödsfiende, och den tydligen af henne inspirerade
hustru Martinelle, hafva Norrelius' vittnen intet särskildt
ofördelaktigt att berätta om Greta Benzelia.

Först förekallades en af Madame Sahlströms pigor,
Stina Örman, som aflade vittneseden och sade: »Som
jag nu står på detta här rummet, har jag ingenting
oärligt eller oanständigt sett af henne, fru Benzelia, icke en
gång, att hon gifvit någon en kyss, mindre något annat.
Frågades, om hon visste, att fru Benzelia haft umgänge
med studenter? Svar: Många hafva väl gått dit att taga
sig ett stop öl eller en sup brännvin, men vidare vet
jag intet. Frågades: Hvar har fru Benzelia haft sin
kammare? Svar: Ibland har hon varit inne hos Madame,
ibland har hon varit för sig själf i träbyggningen.
Frågades: Om studenterna gingo till henne i träbyggningen?
Svar: Några gingo väl dit, äfven officerare, men
hvarken minnes jag, hvem det var eller kände jag dem.
Frågades: Om hon kunde nämna någon? Svar: Grefvarna
Spens. Då bars där in kringlor och brännvin, och sutto
de här häldre än i källarsalen eller annorstädes, att
ingen måtte se dem. Frågades: Om intet
Stockholmaren Westerman varit hos fru Benzelia? Svar: Han lärer
intet komma med i fruns sak. Han begärde min
matmor, Madame Sahlström, till äkta, men fick afslag,
emedan hon är för beskedlig taga en sådan yngling till far
åt sina små barn. Frun (Benzelia) kunde dessutom aldrig
tåla honom, utan fick han heta hundsvott och annat
dylikt. Frågades: Om hon intet vet flera gått till fru
Benzelia utom grefvarna Spens och Rosenholm? Svar: Vet
intet, att Rosenholm gått till frun, men ofta i Madames
kammare att taga sig en sup brännvin. Frågades: Om
ungkarlar kommo till fru Benzelia en i sänder eller flere
i följe? Svar: Aldrig såg jag någon komma allena,
brydde mig ej häller om att se efter, hvilka de voro,
när de kommo eller gingo sin väg. Frågades: Hvad fru
Benzelia gjorde om dagen eller hvaraf hon lefde den
tiden hon var här inne i staden. Svar: Vet intet, hvad
hon hade att uträtta, och så länge Madame hade något,
fick hon alltid med och tör ännu vara vackert skyldig
därför. Frågades: Om de i huset haft misstanke på fru
Benzelia om något oanständigt? Svar: Tankarna gå
tullfritt, men intet kunde vi klaga henne an. Frågades:
Hvaraf härflöt misstanken? Svar: Hon var en gift hustru
och skulle så lefva från sin man; det tycktes intet vara
mycket beskedligt».

Källarpigan Annika Sporre, som sedan förekallades,
vittnade också, »det hon ingenting visste om fru
Benzelias lefverne än hvad väl och vackert vore», och i
samma riktning gingo äfven de andra pigornas
vittnesmål. Detta, som ger en mycket åskådlig föreställning
om lifvet hos Madame Sahlström, visar väl, att Greta
Benzelia varit ytterst oförsiktig, men också att hennes
kurtis med studenterna troligen icke varit så farlig —
åtminstone enligt 1720-talets moral.

Men så inträffade en stor skandal. En kväll hade
Greta Benzelia stängt sig inne i träbyggnaden med två
studenter, Wulfenstjerna och Rosenholm, hvilka
antagligen sutto inne hos henne och spelade kort eller
pokulerade. Men så kom en officer, en grefve Wrede-Sparre,
som också tyckes hafva varit en af Greta Benzelias
adoratörer, och ville slippa in. Då de innevarande
vägrade att öppna, gick han i vredesmod bort och
återkom efter en stund med en hel skara af andra
officerare, Stenbock, Stierncrona med flera. Klockan var då
nyss slagen 11 på kvällen. De stälde sig framför
stenhusporten, bultade på och ropade: låt upp. En af
Madame Sahlströms pigor öppnade då porten. Men under
tiden smögo sig Rosenholm och Wulfenstjerna bort,
hoppade öfver planket till stallgården och kommo undan,
men tappade därvid sina »muffar» — ett plagg, som
den tiden tyckes hafva begagnats af unga snobbar —
och därefter gömde de sig i Madame Sahlströms
kammare. Emellertid bröto officerarna sig med skrik och
stoj in på gården, då Greta Benzelia kom emot dem
och frågade: »Hvad gören I här för väsen?» Men
officerarna voro ursinniga, togo ljus och stickor och lyste
i alla vinklar och vrår för att få fatt i rymlingarna;
»dock skedde intet oärligt eller oanständigt, men ett
oregerligt väsende höllo de där», och Wrede-Sparre sade,
att om han finge tag i Rosenholm eller Wulfenstjerna,
så skulle han mörda dem, äfven om han därför skulle
kläda tio stegel. Efter dessa hotelser gingo de sin väg.
Greta Benzelia själf tyckes emellertid hafva tagit saken
lugnt. Sedan officerarna gått, tog hon nämligen en af
pigorna med sig för att på gatan leta efter den
förlorade muffen och fick värkligen tag i den, men råkade
samtidigt ånyo på officerarna, »hvilka sade, att frun skulle
få muffen igen, om de fingo följa henne hem.» Vittnet
tillade, att de så gjorde, men tyckes ej hafva ansett
detta vidare farligt, ty på frågan, »om hon hade någon
misstanke på frun eller tyckte, att det var frufolor så
lefva som hon lefde», svarade vittnet: »Det må hon själf
svara till. Aldrig något oärligt eller otuktigt vet jag
med henne, ej häller att någon ungkarl henne karesserat.»

Emellertid var Greta Benzelias lif obestridligen —
såsom ett annat manligt vittne ansåg — »något yppigt
och fritt», så att »hela huset med ett ord därför kom i
renommé», och efter skandalen gjorde sig Madame
Sahlström med det första af med sin besvärliga gäst, till
hvilken hon under tiden fattat ett dödligt hat, som också
kommer fram i hennes vittnesmål. Greta Benzelia
nödgades nu lämna det farliga och frestande Upsala och
taga sin tillflykt till några egendomar i närheten af
staden; än vistades hon hos sin farbror Nils Benzelstierna
på Kipplinge, än på Filke hos Anna Stiernman, än på
Ekbolandet hos Bigga Nordenstedt, men underlät icke
att under denna tid brefväxla med sina
studentbekantskaper, Spensarna, Wulfenstjerna och andra.

Emellertid voro föräldrarna nog kortsynta att, då
intet annat hjälpte och trots allt hvad som passerat, vilja
tvinga Norrelius att fortsätta sitt äktenskap och taga sin
hustru till sig. Ty utan tvifvel var det på biskop
Benzelius' tillskyndan, som paret den 16 maj 1729
kallades inför Upsala domkapitel till förhör, »att de tvärt
emot Guds och världslig lag lefva från hvarandra skilda.»
Domkapitlet frågade då först Norrelius, hvad han hade
att andraga. Hans skäl voro, att hon förstört hans
hushåll, kommit i ett allmänt vanrykte och varit »kallsinnig
mot honom särskildt under hans sjukdom, då hon rest
till Ribbingebäck med musik» — däremot nämnde han
intet direkt om otrohet. Greta Benzelia tillstod sin
ungdoms felaktigheter och påpekade, att om hon något
förstört i hushållet, så hade hennes föräldrar det ersatt.
Domkapitlet sökte då att försona dem och förehöll
Norrelius, att han ej hade något bindande skäl till skilsmässa
samt att han kastade sig själf i äfventyr, om han lät
saken komma under världslig dom. I följd häraf rådde
domkapitlet honom välment, »att han efter denna dagen
skulle lämna i förgätenhet allt hvad härtills passeradt
vore.» Men han sade: »Hon har satt en sådan skräck
i mig, att jag intet kan det göra. Jag kan intet vidare
gifva mig i fara. Jag kan intet brådstörta mig i döden.»
Greta Benzelia däremot förklarade, att »hon ofta tillrådt
förlikning, men att det varit förgäfves; att hon nu
jämväl önskade, att det kunde ske, och kontesterade på
det aldra högsta, att ehuru hon haft sin ungdoms
felaktigheter, han dock aldrig skall kunna öfverbevisa henne
något oärligt och oanständigt, som skall vara orsak till
någon äktenskapsskillnad.» Då Norrelius emellertid var
obeveklig, hade domkapitlet ej annat att göra än att
hänvisa parterna till världslig rätt, d. v. s. till det
akademiska konsistoriet.

Den 7 juni 1729 uttog också Gretas bror Erik
stämning på Norrelius inför konsistorium, därför att han med
sin fru ej ville bygga och bo, samt fordrade för henne
nödigt underhåll för den tid hon från honom vara måste.
Därmed började processen, som med stor förbittring
pågick under flera år. Men redan från början ändrades
rollerna. Greta Benzelia började såsom kärande, men
måste snart öfvergå till svarande, då Norrelius påstod,
att hon gjort sig skyldig till det, »hvarigenom
äktenskapsskillnad efter vår allmänna lag beviljas.» Som
det förefaller, lutade dock opinionen inom konsistorium
starkt till Greta Benzelias fördel, och i början af 1732
såg det ut, som om hon skulle vinna processen. Men
så inträffade den stora skandalen, som ohjälpligt
störtade henne.

I juni detta år inlämnade Norrelius en skrift till
landshöfdingen, i hvilken skrift han påyrkade, att hon måtte
undergå »vederbörlig besiktning och visitation», då
hennes »ansikte och upp under armarna breda kropp» gaf
anledning antaga, att hon vore hafvande. Nu måste
Greta Benzelia falla till föga. Den 1 juli infann sig den
stackars kvinnan hos rektor och erkände sitt felsteg,
»begråtandes hjärteligen, att hennes kära föräldrar
sådant om henne förnimma måste, läggandes än denna
omständigheten därtill, att hon emot Michaeli tänkte
komma i sin barnsäng och att hon vid nyårstiden
blifvit med barn rådd, men för öfrigt beder sig undan
barnafadern nu att nämna, vidare sägande sig
sommaren öfver och intill Michaeli vilja vistas vid sin käre
faders gård Ribbingebäck.» Hvad Norrelius beträffade,
anhöll hon att blifva förskonad från konfrontation med
honom, då detta henne alltför mycket röra skulle. Denne
visade också under hela denna tid en fullkomligt
upprörande brist på ridderlighet och fick henne värkligen
den 14 aug. inkallad för konsistorium. Där erkände
hon, att barnafadern var hofrättsfiskalen Johan Gerdes,
men anhöll, att det ändteligen måste hållas tyst, »på
det han ej må hafva däraf alltför mycken förtret, hälst
emedan hon förstått, att han allaredan hafver mot henne
nog praktiker.»

Med anledning häraf åtalades Gerdes inför Upsala
rådsturätt, men nekade och förklarades på sitt nekande
oskyldig. Men för den rekonventionstalan, han ville väcka
mot Greta Benzelia, hänvisades han till det akademiska
konsistoriet, där han likväl ej lät höra af sig.

Norrelius tog emellertid ett extrakt af Tibble
kyrkobok, som visade, att hans hustru den 21 sept. fått en
son, som i dopet erhållit namnet Friedrich. Såsom det
framgick af andra vittnen, som Norrelius hörde, hade
barnsnöden varit mycket svår, och »ingen visste annat,
än att hon skulle dö, så eländig var hon halfannat dygn
ungefär.» Ingen af hennes anhöriga var närvarande,
endast arrendatorskan på Ribbingebäck och en
tegelslagarhustru.

Domen föll den 20 mars 1733, och i denna
ogillades för det första Greta Benzelias käromål. För det
andra dömdes hon för äktenskapsbrott sin morgongåfva
förlustig. Däremot befriades hon från att betala de
rättegångskostnader — 4,849 daler kpt. — på hvilka
Norrelius gjort anspråk. Beträffande åter det, som hon skulle
hafva förstört af hans bo, stod det honom fritt att därom
väcka talan. Själfva äktenskapsskillnaden remitterades
till domkapitlet.

Greta Benzelia öfverklagade först denna dom hos
hofrätten, men återtog sina klagomål, »då hon utan sina
anhörigas tillhjälp och understöd ingenting af sig själf
äger.» Domkapitlet var således oförhindradt att
upptaga målet, och dess utslag föll den 13 juni 1733. I
detta förklarades äktenskapet upplöst och Norrelius fri,
ledig och lös till annat äktenskap, under det att
Benzelia däremot förbjöds att ingå giftermål, så länge
Norrelius var ogift.

Genom en särskild dom af den 9 maj dömdes Greta
Benzelia att för äktenskapsbrott plikta 80 daler och att
tre söndagar å rad stå uppenbar kyrkoplikt. Det sista
ville hon helt naturligt ej underkasta sig, och den 5 dec.
fick domkapitlet därför påminna fiskalen »att draga
försorg därom, att Greta Benzelia ofördröjligen blifver
tillhållen att stå den ådömda kyrkoplikten.» Men häraf
blef ingenting, och hennes namn förekommer ej i listan
på dem, som utstått detta skamstraff. Måhända drog
sig också domkapitlet för skandalen, ty alldeles samma
dagar, som hon skulle hafva schavotterat, invigdes hennes
farbror Jacob till biskop i Göteborg efter brodern, och
ett dylikt släktmöte i domkyrkan hade dock varit
för groteskt. Genom kunglig nåd och genom faderns
mäktiga inflytande erhöll Greta Benzelia för öfrigt kort
därefter »restitutio famæ». Därmed hade denna skandal,
juridiskt sedt, bragts ur världen, och så ansåg
förmodligen också biskop Benzelius. Men andra voro mera
minnesgoda, och då den myndiga biskopen 1739 fann
sig befogad att hos Fredrik I göra föreställningar rörande
dennes förhållande till fröken Taube, kunde konungen
med fullt fog erinra biskopen därom, att hans egna
familjeförhållanden just ej berättigade honom till att föra
moralens talan.

Därmed sluta handlingarna om Greta Benzelia, och
en släkttafla upplyser blott, att hon 1772 i Köpenhamn
slutat sitt säkerligen mycket olyckliga lif.


NÅGRA FÖRLOFNINGAR FÖRR I VÄRLDEN.

En bland 1700-talets mera betydande vetenskapsmän
var Johan Gottschalk Wallerius, »åkerbrukskemiens
fader». Han tillhörde en gammal prestsläkt, och hans
fader var kyrkoherde i Stora Mällösa; äfven hans båda
äldre bröder voro prester. Den äldste, Nils, blef först
professor i logik och sedermera professor Kalsenianus
med uppgift att vederlägga alla moderna irrmeningar.
Den yngre, Erik Magnus, blef faderns efterträdare i
Stora Mällösa. Den yngste, Johan Gottschalk, som var
född 1709, slog sig däremot på de naturvetenskapliga
studier, som vid frihetstidens början blefvo populära i
Upsala. De bedrefvos tämligen raskt. 1725 inskrefs
han såsom student, och 1731 promoverades han till
filosofie magister samt utnämndes redan året därpå, ehuru
blott 23 år gammal, till medicine adjunkt vid Lunds
universitet. Innan han slog sig ned i Lund, hade han
dock några mindre behagliga affärer att göra upp i
Upsala, och då dessa kasta ett visst ljus öfver lifvet i
universitetsstaden vid frihetstidens början, skola vi här,
med ledning af domkapitlets handlingar, något
sysselsätta oss med dessa.

Efter promotionen den 15 juni 1731 och terminens
slut begaf sig Wallerius förmodligen till hemmet öfver
sommaren. Då han på hösten skulle tillbaka till
universitetet, begagnade han sig af den vanliga postjakten
mellan Stockholm och Upsala. På denna befann sig
emellertid en ung dam, jungfru Brita Christina
Holmberg, som var — hvad vi skulle säga — »husmamsell»
hos handelsman Smedberg i Upsala. Vädret var
förmodligen vackert, den unge magistern var eldfängd och
jungfru Holmberg såg kanske bra ut och tyckes i
hvarje fall hafva varit tillmötesgående — nog af:
magistern friade, fick ja och förlofvade sig.

Vid ankomsten till Upsala tyckas emellertid vissa
betänkligheter hafva uppstigit i hans själ, och med rätta,
ty utsikterna att kunna sätta bo voro just ej stora för
en lönlös magister på tjugutvå års ålder. Han tyckes
därför hafva hållit sig undan sin utkorade, och då hon
gjorde sig påmind, svarade han med ett bref, som ännu
finnes bevarat och som ju kan läsas såsom ett prof på
1700-talets erotiska korrespondens.

»Min aldra käraste söta vän! Jag tackar rätt
hjärtligen för den goda ro, som jag endast af min söta väns
närvarelse sist på jakten hade. Efter lofven, som min
söta vän då gjorde mig, att hon alltid ville vara min
käresta vän, och jag å min sida sökt att ernå, vill jag
än ytterligare härmedels bekräfta, att jag ingen annan
i världen därtill utvalt än Eder, mitt söta hjärta. För
den skull är nu min begäran, det behagade min söta
vän lämna mig några ord till svars, om hon är nöjd
med den förlofning, som vi oss emellan gjort hafva
redan, och med den uppriktiga bekännelse, som jag
härmedels gör, att jag är så fast med henne förlofvad,
som vore det väl trettio vittnen tillstädes. Och må du,
min söta vän, vara försäkrad om min redlighet, när
hon min utlåtelse så muntligen som skriftligen nu
förnummit hafver. Jag beder min söta vän hålla detta
caché, ty eljes är hela min lycka förstörd. När min söta
vän behagar att svara mig, så skrif, på hvad timma samt
dag, rum och ställe jag måtte få tala vid min söta vän
ensam. Jag afvaktar härpå med det snaraste min söta
väns utlåtelse och framhärdar i döden, min aldra
käresta söta väns käresta vän Johan Gottschalk Wallerius,
Upsala den 18 okt. 1731.»

Jungfru Holmberg var värkligen nog beskedlig att
hålla den ingångna förlofningen »caché», och då och
då besökte Wallerius henne äfven i handelsmannen
Smedbergs hus. Men då det drog ut på tiden utan
att fästmannen ville yppa hemligheten, och då jungfru
Holmberg med all sannolikhet fick höra ett rykte om
Wallerius' uppvaktningar hos en annan ung dam,
förlorade hon tålamodet och fordrade bestämdt att blifva
erkänd såsom hans trolofvade. När Wallerius det
oaktadt nekade, vände hon sig till en juris studiosus Fick
— sedermera akademisekreterare och juris professor —
och med dennes hjälp stämde hon den trolöse inför
Upsala domkapitel: »Hos Maxime Venerandum
Consistorium nödsakas jag uti allsom största ödmjukhet
föredraga, hurusom magistern Höglärde Herr Johan
Gottschalk Wallerius förleden höstas om äkta förbund med
sig mig anmodat och genom dess egenhändiga
inlevererade bref sig alldeles med mig förlofvat med träget
påstående därjämte, att jag ändteligen skulle hålla
alltsammans fördoldt, det jag ock gjort, tills dess nu Herr
Magistern sin då gifna tro och lofven ej hålla, utan
rygga och tillintetgöra vill, anhållandes hos M. V.
Consistorium jag ödmjukast, det täcktes M. V.
Consistorium mig gunst-rättvisast härutinnan behjälpa, att
bemälte Herr Magister ej må efterlåtet varda efter sin
egen vilja, utan efter rätt och billighet med mig
förfara. »

Den 2 augusti 1732 förekom målet inför
domkapitlet, hvarvid bägge parterna personligen instälde sig,
ty Wallerius hade, ehuru redan utnämnd till adjunkt
i Lund, ännu ej afrest. Jungfru Holmbergs talan
fördes af Fick, som yrkade, att Wallerius skulle fullborda
sitt både skriftligen och muntligen gifna äktenskapslöfte.
Svaranden anhöll då om uppskof, emedan den jurist
hvars biträde han anlitat, insjuknat i Stockholm. Men
då detta ej kunde styrkas, ogillades yrkandet. När Fick
därpå företedde en vidimerad afskrift af det nyss
anförda kärleksbrefvet, tillstod väl Wallerius, att han
skrifvit det, »men yttrade därjämte, att han detsamma
skrifvit på raillerie och i hastigheten». Han nekade
således alldeles till, att någon värklig trolofning dem
emellan ingåtts, och ansåg sig på grund däraf »ej obligerad
att ställa henne till freds». Men Fick hänvisade till
brefvet, i hvilket Wallerius själf uttryckligen erkänt
förlofningen, och fick äfven Wallerius att medgifva, att
han besökt jungfrun i handelsmannen Smedbergs hus.
Men däremot nekade han till, att han då anmodat henne
att blifva vid den gjorda öfverenskommelsen.

Försvaret var således mer än lofligt matt, och
domkapitlet förehöll äfven Wallerius »hans förbindliga ord
och expressioner, hvaraf intet annat kan slutas, än att
hans sinne och allvar hafva varit att draga hennes
hjärta till sig till äktenskaps byggnad.» Domkapitlet
uppmanade honom därför att stå vid sitt löfte, »hvarigenom
visserligen skedde det, som vore Gud behagligt och i
längden kunde befreda hans samvete.» Förmaningen
tycktes till en början göra ett visst intryck på
Wallerius, ty först bad han om betänketid, men återkallade
efter en stund detta medgifvande och sade sig »ingen
raison hafva att förlika och ställa henne till frids.»

Domkapitlet hade då intet annat att göra än att
med stöd af kyrkolagen hänvisa parterna till världslig
rätt, d. v. s., då Wallerius var svarande och nu
akademisk lärare vid det sydsvenska universitetet, till det
akademiska konsistoriet i Lund. Där blef han
emellertid fast och ålades att förlika jungfru Holmberg med en
penningsumma, som han lånade af professor Qvensels
stärbhus och sedan hade ganska svårt att betala igen.
Med denna ersättning var hon nöjd, och det var den
tidens sätt att taga dylika affärer.

Innan Wallerius lämnade Upsala, hade han
emellertid inlåtit sig på en ny förlofning, som han icke lika
lätt kom ifrån.

I Upsala bodde en borgare, handelsmannen Anders
Ubström, som stigit till borgerskapets högsta trappsteg
— han hade nämligen blifvit rådman i staden. Enligt
den tidens sed hyrde han då och då ut sin sal till
nationsmöten och baler åt studenterna — ty några
ordinarie nationslokaler funnos då ännu icke — och på
denna väg eller någon annan blef han bekant med
bröderna Wallerius, af hvilka den äldste, Nils, förlofvade
sig med Ubströms äldsta dotter Catharina, som var född
1712 och således vid denna tid tjugu år gammal.
Dessutom hade han en annan dotter, Greta Stina, som
1732 var mycket ung — hon fyllde nämligen femton
år först på sommaren. Men på henne hade Johan
Gottschalk kastat sina blickar och redan under den hemliga
förlofningen med jungfru Holmberg börjat uppvakta
henne. Af henne blef han, såsom vi erinra oss, ej
stämd förr än i augusti 1732, men redan i april samma
år skref han ett bref till rådmannen, hvilket visar, att
han tämligen tydligt spekulerade på den unga Greta
Stina. Till rådmannen, som för tillfället tyckes hafva
varit bortrest med sin familj från Upsala, skref han:
»Jag önskar Herr Rådman mycken lycka på sin
hemresa, hvarefter jag högeligen längtar, ingenting högre
önskandes, än att jag kunde Herr Rådman därtill intala,
att käraste syster Greta Stina fick resa hem med.
Orsaken till denna min åstundan lärer väl min gunstige Herr
Rådman snart kunna antaga, och såge jag intet häldre,
utan skulle mig lycksalig skatta, om Herr Rådman ville
till mitt ärliga uppsåts förehafvande sitt samtycke lämna
tillika med kära moder, och jag finge aftjäna som en
son alla de välgärningar, som herr Rådman mig och
mina bröder bevist och jag på intet annat sätt än med
en sonlig vördnad aftjäna kan, ja det icke tillfullo.»

Detta torde knappt kunna betraktas annat än som
ett klart friarbref, men med hänsyn till dotterns
ungdom synes rådmannen hafva dröjt med att gifva sitt
bifall. Likaså synes han hafva fordrat, att bröderna
Wallerius visade, att de hade sina föräldrars bifall till
den tillämnade förbindelsen. De skrefvo således till
prosten i Stora Mällösa och fingo i maj hans svar, som
de öfverlämnade till rådmannen. Det var stäldt till den
äldste: »Så du, min käre son, som din broder, min käre
son Johan, åstunda — märka vi — att anmäla eder till
Herr Handelsmannen Ubströms hus och taga eder där
till äkta maka hvar sin syster och blifva således jämte
bröder äfven svågrar, hvartill I bägge åstunden och
begären mitt och mors samtycke. Nu som I utlåten eder,
att eder lycka därutinnan beror och huset hederligt och
förmöget, jungfruarna adretta och för eder angenäma,
så faller af sig själft, att vi däremot ej det ringaste
kunna hafva att säga, utan önska eder bägge
välsignelse jämte en lycklig fortgång efter eder önskan och
åstundan.»

Förmodligen var det vid denna tid, som jungfru
Holmberg fick kännedom om sin älskares trolöshet och
grep in, och i augusti stämde hon Wallerius inför
domkapitlet. Som det förefaller oss, borde denna affär hafva
gjort Wallerius omöjlig i rådman Ubströms hus, men
förr i världen hade man mindre ömtåliga nerver än nu,
och den 21 december 1732 blef Wallerius i rådmannens
och hans hustrus närvaro förlofvad med den
femtonåriga Greta Stina.

Sedan Wallerius ingått sin förlofning med jungfru
Ubström, måste han begifva sig i väg till Lund för att
vid vårterminens början kunna tillträda sin nya plats
såsom medicine adjunkt. Under resan skref han
naturligtvis bref till sin utkorade, och af dessa hafva några
bevarats. Det första skrefs den 27 december: »Min
aldrakäraste vän och sötaste syster! Vid detta tillfälle
vill jag också min aldra käraste söta vän med några
ord uppvakta, önskandes henne ett godt nytt: år med
all behaglig välmåga. Gud förläne min aldra sötaste
syster hälsa och sundhet samt lycka i detta och många,
många därpå följande år, mig till en outsäglig och
obeskriflig tröst och glädje. Jag tackar min aldrakäraste
söta vän för den lofven hon gjorde mig, innan jag reste.
Jag skall näst Guds hjälp in i själfva döden trogen
vara. Det andra, som min sötaste vän lofvade mig,
hoppas jag få veta, när min aldra käraste söta vän gör
mig den äran och skrifver mig till. Min sötaste vän
får nu intet bref från mig, förrän jag kommer till Örebro,
Gud vill. Emellertid är och blir jag till min död, min
högtärade aldrakäraste väns och sötaste systers
förtrognaste vän och tjänare J. G. Wallerius.»

Det nästa brefvet, af den 18 januari, är från
Mällösa och är också mycket ömt. I slutet af månaden
var han framme i Lund och skref därifrån några bref
till rådmannen och dennes hustru, som han titulerar
»min högtärade, käraste moder» och undertecknar med
hennes »lydigste son till döden.» Äfven Greta Stina fick
ett likaledes den 31 januari dagtecknadt bref, hvilket
slutar: »Jag är alltid försäkrad om min sötaste väns
gunst emot mig, och Gud skall veta, att jag å min sida,
så vidt mig görligt är, skall, näst Guds hjälp, söka att
ställa mig så, att min aldra käraste syster må vara alltid
förnöjd. Jag går aldrig till sömns och aldrig vaknar,
med mindre min aldra käraste syster ligger i mina
tankar, och nu finner jag kära fars ord vara sanna, att
ängslan gör sömnlösa nätter. Jag har just inte förr trott
det så, men nu finner jag det, ty nu är min glädje,
min ro, min tröst ifrån mina ögon, fast hon är i mina
tankar. Jag menar dig, min aldrakäraste vän! Gud
vare mitt vittne, att jag inte ljuger. Jag sitter här i min
kammare som en ensam dufva på taket. Min aldrakäraste
vän, glöm inte bort mig, utan låt mig få några rader
att trösta mig med. Lycka, mitt sötaste hjärta lilla, till
god marknad. Gud välsigne nu min sötaste vän med
allt godt. Jag är med nöje, min aldra käraste och aldra
sötaste väns trognaste och uppriktigaste tjänare, vän och
broder J. G. Wallerius.»

Efter detta utbrott tyckes emellertid den »ensamma
dufvan på taket» något hafva lugnat sig, och
brefväxlingen blir, efter hvad det förefaller, mindre liflig. De
sista brefven äro från vårterminens slut, i maj, och
utgöra svar på ett af rådmannen och hans hustru
framstäldt förslag att bekosta Wallerius' resa till Upsala,
där han under sommaren kunde få vara tillsammans med
sin fästmö. Men detta afböjer han på ett ganska
egengomligt skäl. Finge han någon kamrat skulle han väl
resa, »men helt ensam och allena är svårt.»

Möjligen anade rådman Ubström redan nu oråd, och
i hvarje fall besannades snart hans farhågor. Men
Ubström, som själf var ledamot af rådsturätten, visste,
huru man skulle taga dylika saker, och den 5 sept.
infann han sig i domkapitlet, gifvandes vid handen,
hurusom Wallerius, »hvilken den 21 dec. nästlidet år här i
Upsala förlofvat sig med hans kära dotter jungfru
Margareta Kristina Ubström, skall numera vara sinnad att i
skånska orten vilja ingå äktenskap med en annan»,
hvarför Ubström anhöll om laga stämning på Wallerius.
Därjämte berättade han, att han skickat en kopia af
stämningen till domprosten i Lund, på det att Wallerius icke
måtte erhålla tillstånd till det i Lund åtänkta
äktenskapets fullbordan.

Med anledning häraf instämde domkapitlet Wallerius
att den 5 dec. stå till svars mot Ubström. Wallerius
brydde sig emellertid ej om att komma, utan skickade
en fullmäktig, som å hans vägnar bestred, att
domkapitlet var rätt forum, enär det var ett civilmål, i följd
hvaraf rådmannen bort söka honom in loco domicilii.
Denna invändning ogillades emellertid af domkapitlet,
som i stället ålade Wallerius personlig inställelse den 5
februari 1734, hvaröfver ombudet anmälde missnöje.

På den utsatta dagen infann sig Wallerius lika litet
som förra gången, men i stället inlämnades från honom
en vidlyftig skrifvelse, i hvilken han först sökte ursäkta
sig därför, att han ej personligen inställt sig. Detta
hade berodt därpå, att han med stöd af sin oskuld varit
alldeles säker därom att, ehuru frånvarande, »då blifva
entledigad från det af Herr Rådman Ubström så
underligen formerade påståendet att i anledning af en
ogrundad, föregifven förlofning äkta dess dotter jungfru Greta
Stina Ubström.» Vidare beklagade han sig öfver, att
hans dåvarande fullmäktig icke ens »ingifvit den å
jungfru Holmbergs vägnar uppsatta protesten» — han hade
således värkligen tillgripit den förtviflade utvägen att
med hjälp af den afdankade fästmön n:r ett komma undan
n:r två för att få gifta sig med n:r tre! Emellertid
tryggade han sig till känslan af sin oskuld och ville
därför framlägga hela saken. Han nekade således ej till,
att han gjort »anbud» i Rådman Ubströms hus, både
innan processen med jungfru Holmberg börjat och efteråt.
Men detta hade å hans sida skett såsom »raillerie», och
det blef »mig alltid afslaget, synnerligen af jungfrun
själf, sedan bemälte lagsökande var begynt.» Ännu i
dag hade jungfrun ej, så mycket Wallerius visste, gifvit
honom sitt ja-ord. Vidare medgaf han, att han
värkligen låtit förfärdiga ringar till förlofningen — och detta
var äfven svårt att förneka, då guldsmeden Brunnsbeck
kunde intyga, att Wallerius beställt ringarna hos honom
och i dem låtit rista sitt och jungfruns namn. Men
däremot bestred han, både att han fått någon ring —
hvarken af jungfrun eller af hennes föräldrar — och aldrig
hade hon velat mottaga hans ring. Visserligen hade
denna, litet förr än hans afresa från Upsala, kommit
ur hans händer. Om nu denna befann sig hos hans
kontrapart, fordrade Wallerius, att denne skulle visa sitt
laga fång — onekligen ett bekvämt sätt att komma
från det obehagliga faktum, att jungfru Ubström
innehade hans ring på grund af förlofningen.

Brefven kunde han ju icke förneka, och han
medgaf, att han där ett och annat på skämt och allvar
kunnat anföra, hvilket kunde misstydas. Men intet ord
funnes i dessa bref, som bevisade, att han fått något
ja-ord, hvarken af jungfrun eller dem själfva, »hvarför
jag ock ändrade mitt anhållande, afbröt korrespondensen
och satte mig före att aldrig mera fråga därefter, som
jag ock härmed förklarar mig alldeles intet mer åstunda
deras ja-ord i den saken. Att jag kallat dem far och
mor, syster, son etc. är skett ratione affinitatis på min
brors sida, men ingalunda i anseende till någon min
förlofning i deras hus.» Viktigare var, att inga vittnen
voro tillstädes vid den påstådda förlofningen, intet
skriftligt ackord, »intet mitt aksepterande eller hennes ja-ords
emottagande (ty om hon ock sedermera velat gifva mig
ja, har jag det aldrig aksepterat, som det varit
nödvändigt i förlofningen), intet handslag, inga gåfvor, som visa
någon förlofning. Intet var jungfrun till laga år
kommen, icke häller hade föräldrarna makt att sluta något
i denna sak, efter allt vore af jungfru Holmberg lagligen
förbudet.»

Men — slutar han denna kuriösa inlaga — »posito,
att förlofningen värkligen var laglig, måste den ändå
blifva till intet, emedan jag icke längre kan eller vill
bestrida den förra med jungfru Holmberg ingångna
förlofning», ty då hennes jäf förelåg, borde rådmannen inse,
att hvarje annan förlofning var olaglig.

Att gendrifva denna lika sofistiska som oridderliga
skrift var naturligtvis ej svårt för Ubström. Hvad
särskildt förlofningen med jungfru Holmberg angick,
inskränkte sig Ubström till att påpeka, att Wallerius själf
inför domkapitlet förnekat den och »att hon ock afsagt
sig all pretension på honom, allenast han förliker henne.»
Domkapitlet tog naturligtvis ingen hänsyn alls till
Wallerius' bevisföring, utan utfärdade ny stämning på
honom till den 8 maj, hvarjämte man skref till consistorium
academicum i Lund och inberättade hela saken med
anmodan till konsistoriet att råda magister Wallerius att
godvilligt infinna sig »till förekommande af den
olägenhet, som i fall han ytterligare skulle visa någon
tergiversation synes honom förestå.» Slutligen skref man
äfven till landshöfdingen i Malmö, att denne skulle
tillhålla Wallerius att inställa sig.

Då Wallerius ej häller nu lät höra af sig, skref
domkapitlet till landshöfdingen i Malmö och begärde om
laglig handräckning för Wallerius' förpassande till Upsala.
Och detta tog skruf, ty den 27 maj kunde
landshöfdingen inberätta, att den tredskande gifvit sig i väg till
Upsala. En befallningsman, Johan Roth, hade på
landshöfdingen order infunnit sig hos Rector Magnificus i
Lund för att afhämta Wallerius. Men för att undvika
det uppseendeväckande sällskapet hade denne godvilligt
redan förut anträdt resan. Då domkapitlet sammanträdde
den 28 augusti, var Wallerius kvar i Upsala, men
hvarken han eller Ubström infann sig inför domarbordet, och
domkapitlet förmodade därför, att parterna voro
sysselsatta med att i godo bilägga denna tvist.

Så förhöll det sig värkligen. Wallerius måtte hafva
insett, att rådmannen ej var att leka med, och sökte nu
blott uppskof, utan att längre våga stå vid sitt oförsynta
förnekande. Den 17 november instälde sig båda
parterna inför domkapitlet, då Wallerius uppgaf, att tvisten
mellan honom och Ubström »ännu ej» kommit till ett
fullständigt slut, hvarför han bad om domkapitlets
attestatum, att han ej under terminen kunde inställa sig till
sin tjänstgöring i Lund. Och i denna begäran instämde
ock Ubström, som därjämte anhöll, att Wallerius ej måtte
tillåtas resa från Upsala, förr än saken blifvit afgjord.
Då domkapitlet ville veta, hvad som hindrade detta, hade
Wallerius icke något annat svar att gifva, än att han
väntade på ärkebiskopens återkomst från riksdagen och
på sin fars samtycke till förlofningen. Då det senare
redan, såsom vi sett, var gifvet, hade Wallerius således
i sak tydligen uppgifvit sitt motstånd. Och faktiskt
upphöra handlingarna i målet med den 11 november.
Wallerius fick tydligen bita i det sura äpplet och förlofva
sig med Greta Stina Ubström. Giftermålet förstod han
dock att uppskjuta, ty först 1743 kom det till stånd,
och att det skedde ens då, hade nog sina skäl. Så
länge han var i Lund, kunde han väl vara tämligen säker
för rådmannen. Men på våren 1741 sökte han
adjunkturen i medicin vid Upsala universitet, och då han
kommit dit, var det ej längre någon möjlighet att förhala
giftermålet. Efter mer än tio års förlofning fick därför
Greta Stina Ubström ändtligen träda i brudstolen.
Hennes lycka — om det nu var någon — blef emellertid
ej långvarig, ty redan 1747 slutade hon sina dagar.
Det egendomligaste för oss i denna historia är onekligen,
att hon öfver hufvud ville hafva Wallerius, men — andra
tider, andra tankar och känslor.


AKADEMISKA DANSMÄSTARE.

1663 utfärdade förmyndarregeringen ett ganska
märkligt, till Upsala universitet riktadt bref, som betecknar
åtminstone ett försök att gifva undervisningen en mera
praktisk och mindre teologisk läggning. Den unga adeln,
som ju icke enligt den tidens ståndsuppfattning kunde
öfvergå i kyrkans tjänst, hade haft föga att lära sig i
Upsala, utan hade därför oftast utbildats genom
utländska resor och enskilda informatorer. Nu sökte den
högadliga regeringen att vid universitetet skapa en
institution, som kunde vara till särskildt gagn för denna unga
adel. I brefvet påbjudes nämligen, »att några särdeles
exercitiemästare den studerande ungdomen, isynnerhet
adeln, till gagn och godo utan vidare uppskof förskaffas,
på det de hemma i fäderneslandet må hafva lägenhet
däri sig så öfva och ej så stor tids- och medelspillnad
i främmande orter användas». Dessa exercitiemästare
blefvo 1) en fransk språkmästare, 2) en dylik i italienska
och spanska, 3) en fäktmästare, 4) en dansmästare och
5) en voltigermästare (ridlärare). Lönen för hvar och
en bestämdes till 300 daler silfvermynt, hvarjämte de
tillerkändes fria husrum och lärosalar i det nya
exercitiehuset. Af lärjungarna fingo de för öfrigt taga
kollegiepenningar, dock icke öfver 2 riksdaler i månaden.

Strax därefter tillsattes universitetets förste
dansmästare, Johan Duvall, som den 17 juli 1663 erhöll
kunglig fullmakt — så viktig betraktades platsen.
Namnet tyder på, att han varit fransman, men möjligen var
han reformert vallon. Ty för katoliker drog man sig
under denna renläriga tid, och en italienare, Teppari,
som 1671 antogs till språkmästare, antogs först, sedan
man förvissat sig om, att han »den katoliske läran nu
renuncierat».

Duvall tyckes emellertid ganska illa hafva skött sin
maktpåliggande undervisning att döma af en
öfverläggning, som 1671 förekom om honom i konsistorium.
Rektor nämnde då, att en dansmästare af svensk nation,
Clement Strutz, »som har tillförene i Stockholm lärt
några af noblessen», begärde konsistoriets tillstånd att
få undervisa några af sina forna elever, som nu såsom
studenter kommit till Upsala. Då Duvall hade
privilegium på att ensam gifva studenterna danslektioner,
anhöll Strutz, att Duvall icke måtte tillåtas att anklaga
honom för bönhaseri. Efter någon diskussion enades
konsistoriet om sitt svar. Emedan Duvall »ringa
satisfaktion synes göra för sina disciplar», så gaf konsistoriet
Strutz rätt att öfva dem, som funno större nöje i hans
undervisning än i Duvalls. För öfrigt tyckes man nästan
hafva tänkt att afskeda Duvall, ty protokollet fortsätter:
»Vid detta tillfälle nämndes förslagsvis en dansmästare
i Stockholm Remert vid namn, som väl skulle tjäna till
ordinarie rum efter han ock väl förestår musiken.»

Möjligen blef Duvall värkligen afskedad. 1679 var
platsen i hvarje fall ledig, ty då anmälde sig härtig
Adolfs dansmästare Erik Stigman »att få blifva här
någon tid och exercera ungdomen, eftersom hans herre är
utrikes och han således ledig». Denna begäran afslogs
dock af konsistoriet, »emedan Hans Furstliga
Durchleuchtighet kunde detta illa upptaga» — tydligen ett rent
svepskäl i stället för det värkliga: »att han (Stigman)
sedan tränger sig in på akademien och kommer henne
till gravation i dessa svåra tider». Men Stigman gaf
sig icke, utan fick värkligen den 14 april 1680
kanslerens fullmakt på att bli ordinarie dansmästare —
således dock ej kunglig fullmakt som företrädaren.

Han stannade emellertid ej länge på platsen, och 1685
var denna åter vakant. Rektor anmälde då, »det en
ung person, fransos, vid namn Jean Chemineau hafver
sig angifvit att vilja blifva dansmästare vid akademien,
varandes han till religion catholique romain». Enligt
hvad rektor försport var han kunnig i flera språk utom
franska och italienska och »synes ock eljes vara af ett
vackert comportemente». Religionen väckte dock
betänkligheter, och det framhölls, att man, så vida han antoges,
måste tillhålla honom att han med sina »escholierer intet
inlåter sig i diskurs om religionen». Som saken var
tvifvelaktig, beslöt konsistoriet att skrifva både till
kanslern och till landshöfdingen om denna sak. Den förre
förklarade sig dock ej vara sakkunnig, utan ville ha
dansmästarens antagande differeradt till andra personers
omsorg, som bättre råda kunde. Och landshöfding Wrede
svarade, att han icke hade sig något bekant om
dansmästaren Jean Chemineau, »utan lämnade till konsistorii
godtfinnande, om han borde antagas eller ej». Men
landshöfdingen tillät sig dock att göra konsistoriet ett
förslag: att skrifva till den svenske envoyéen i Paris Herr
Lillieroth och bedja honom skaffa en duglig dansmästare.
Med anledning af detta bref beslöt konsistoriet, att
Chemineau skulle tillrådas att uppvakta hans excell.
landshöfdingen, på det att »hans excell. själf må vidare se
hans capacité» — konsistoriets tilltro till Wredes
sakkunskap var således oförminskad, och vidare beslöt man
att af andra dansmästare i Stockholm söka förnimma,
»hvad de döma om Chemineaus capacité». På en tid
då professorerna tillsattes utan alla dylika
omständigheter, förefaller denna försiktighet ganska påfallande.

Chemineau måtte emellertid ej ha följt rådet att
uppvakta hos Wrede, ty i ett följande konsistorium
berättade prof. Lagerlöf, att hans excell. fortfarande ej hade
sig något bekant om honom, och att han därför
upprepade sitt råd att skrifva till Lillieroth. Nu accepterade
konsistoriet detta förslag, dock med det tillägget, att
»man önskade hälst, att man kunde få någon af vår
lutherska religion».

Den tiden gick det inte fort med brefväxlingen.
Konsistoriet skref den 25 oktober 1685, och först den
5 maj året därpå upplästes Lillieroths svar. Han
berättade där, att han sökt förskaffa akademien en dansmästare
från Paris, och »hafva fuller åtskilliga hans gjorda offerter
velat akceptera, men som alla där på orten äro af den
påfviska tron och de befara sig här icke få sin
gudstjänstöfning fri, så understå de sig intet härtill».
Däremot gaf han förslag på en svensk, som lärde samma
konst i Paris och gärna ville komma till Upsala. Men
han kunde icke på ännu ett år blifva färdig.
Konsistoriet beslöt då, att så vida man ej kunde få någon annan,
så skulle man dröja ett år med tillsättandet. Härtill
torde man också ha haft ett annat skäl. Olof Rudbeck,
som för tillfället var sysselsatt med sitt stora praktvärk,
Campus Elysii, behöfde anslag till sina formskärare, och
därtill anvisade man nu dansmästarens lediga lön.

I slutet af 1687 kom emellertid ett nytt bref från
Lillieroth med förmälan, att den svenske dansmästaren
nu var färdig att begifva sig af, men att han saknade
respengar. Konsistoriet beviljade honom då 200 daler
silfvermynt, hvilket var ganska oklokt gjordt. Ty
dansmästaren, Sigfrid Wolkert, emottog visserligen pengarna,
men infann sig aldrig i Upsala, och konsistoriets försök
att förmå honom därtill misslyckades fullständigt, liksom
ock dess ansträngningar att få pengarna tillbaka.
Universitetets erfarenhet af renläriga lutherska och svenska
dansmästare var således ej den mest gynnsamma.

Möjligen var detta anledningen till att man stälde
sig mera välvillig till den anhållan, som fransmannen
Honoré Boit nu framställde att blifva antagen till
universitetets dansmästare, ty sedan konsistoriet förfrågat sig
hos kanslern, fick Boit sin fullmakt den 8 sept. 1691.
Men som det snart visade sig, var valet också nu
synnerligen olyckligt, ty Boit hörde alls icke till Guds bästa
barn. Redan några månader efter utnämningen fick
konsistoriet om honom emottaga ett kanslersbref, som
är ytterligt karaktäristiskt för denna tid. Kanslern, Bengt
Oxenstierna, skrifver: »Emedan jag förnummit hafver,
hurusom dansmästaren, som är i akademiens tjänst,
hafver vägrat att gå hemma i huset till Kungl. Rådet Herr
Grefve Wredes söner att dem undervisa, ty är min
begäran, det honom måtte förehållas att ej undandraga sig
sin skyldighet därutinnan, betraktandes, att han hafver
lön af publico och bör draga en behörig respekt till
personer, ty enskönt en eller annan af ringare condition
ej göra någon svårighet att komma till honom på den
ort, där han håller dansskola och då kanske för en ringa
vedergällning, så bör han likvisst intet vägra att besöka
dem af högre stånd i deras hus, då de det begära och
honom därför behörigen förnöja, hvilken förnöjelse bör
dock likväl icke af honom stegras egenvilligt, efter han
hafver, som förbemäldt är, sin lön af publico. Jag vill
ej annat förvänta, än att man så lagar, att ofvanbemälte
Kungl. Rådets söner och andra af condition, som sådant
begära, må härutinnan vederfaras nöje.»

Honoré Boit inkallades i konsistoriet den 18 dec.
och där upplästes brefvet för honom. Mot kanslerns
vilja var naturligtvis ingen invändning att göra, och Boit
svarade »sig gärna vilja göra det, om han hafver samma
betalning, som han kan hafva af andra hemma hos sig,
hvarest han på en stund kan uppvakta 8 à 10 personer,
och af hvar och en får en dukat i månaden». Konsistoriet
svarade honom, att han ej »fick stegra sin konst för
dem, som privatim begära honom». Men den foglige
prof. Lagerlöf »lofvade sig vilja så laga, att Hr. Wrede
adjungerade sig några af adeln på samma timma». Boit
lofvade då att gå till dem, och därmed var denna tvist
bilagd.

Någon tid därefter, 1694, gjorde sig emellertid Boit
skyldig till ett särdeles brutalt våldtäktsförsök, som
utförligt rannsakades i konsistorium, och nu aflät detta ett
synnerligen skarpt bref härom till kanslern. Konsistoriet,
som hade att tillse, att ungdomen i ett ärbart och
skickligt lefverne samt i goda seder upptuktades, hade funnit,
att dansmästaren Boit »ett sådant förehafvande under
händer haft, som ej allenast i sig själf ganska lastvärdigt
är, utan vidrigt och förargeligt exempel lämnar, i det
att han brutit sig in om nattetid i en gård här i staden
efter en kvinnsperson». Därefter redogöres för
händelsen med bifogande af rannsakningen och domen. Vidare
tillades, att enligt ryktet skulle »Boit till ett sådant löst
och otuktigt lefverne vara begifven, som man nu icke
kan neka, att han tillförene en gång till lönskaläge
förvunnen varit». Dessutom »förer han ett yppigt
lefverne, anställer samkväm hemma och vistas gärna
annorstädes, där sådant är å färde, och finnes sålunda ofta
och de tider ute och på gator, då han borde vara inne
och hemma, hvarföre är att befara, det ungdomen på
sådant sätt snart kan förledas». Därför — så slutar
skrifvelsen — »önskar konsistorium blifva den mannen
kvitt och få en skickligare och tjänligare i stället igen».

Detta var också kanslerns mening. Genom ett bref
af den 20 sept. 1695 han honom afsked, och
därmed slutade Honoré Boits föga lysande akademiska bana.

I samma bref, genom hvilket Boit afskedades, gaf
kanslern konsistoriet i uppdrag att skaffa en ny
dansmästare, och kort därefter berättade han själf, att »en
person benämnd Collmar berömmes att vara en god
dansmästare». Möjligen kunde han få Boits plats, och
kanslern föreslog, »att I, gode herrar, må kunna gifva
någon här i Stockholm varandes kommission att tala med
honom, Collmar, därom och förnimma, med hvad
villkor han vore nöjd den sysslan på sig taga». Collmars
villkor befunnos vara logemente och pengar att betala
sin resa hit till Sverige. Ehuru bostad ej fanns, vore
en del af lönen reserverad, och den var man villig att
utbetala. Därmed måtte Collmar hafva förklarat sig nöjd,
ty den 24 mars 1696 blef han utnämnd.

Emellertid blef hans lärargärning ganska kort —
troligen blott läs- och dansåret 1696—1697. Ty på hösten
sistnämnda år kom ett bref från kanslern med fråga,
om Collmar resignerat sin beställning, i hvilket fall en
vid namn Carl Gottfrid Gejer anmält sig. Härpå
svarade konsistoriet, att Collmar »förliden sommar hädan
afrest och skall som berättas vara i Karlskrona, men
intet sedermera igenkommit, dock icke resignerat sin
beställning».

Först i januari påföljande år lät Jean Collmar höra
af sig, och då berättade han för konsistoriet, att hans
höggreflige excell. kanslern »anförtrodt honom sina små
fröknar på några veckor till distingen till information,
hvilket han till sin ursäkt velat vid handen gifva, att han
vid dess ankomst tillbaka igen må omolesterad träda till
sitt förehafvande igen». Men redan i mars skref han,
att han ändrat mening och nu ville frånträda tjänsten.

Konsistoriet föreslog då den nyss omtalade Gejer.
Men kort därefter anmälde sig två andra sökande:
Herman Iller, som företedde en rekommendation af
presidenten grefve Wrangel, och Johan Rodde. Hvad
beträffar den senare, så fick han af det samvetsgranna
konsistoriet till svar, att man först då ansåg sig kunna
anmäla hans önskan hos kanslern, »så vida han
förskaffade sig behöriga testimonia om sin capacité». Rodde
kunde visserligen icke åberopa någon president, men i
stället förskaffade han sig utlåtanden från Jean Collmar
och en annan dansmästare i Stockholm, Petter Verries,
och egendomligt nog gälde denna rekommendation mer
än presidenten Wrangels, ty Rodde blef värkligen utnämnd
(1698), och skötte sedan platsen till slutet af 1711 eller
början af 1712, då han afled.

Universitetets kansler var då som bekant grefve
Piper, hvilken var fånge i Ryssland. Men under tiden
tyckes hans fru till en viss grad uppehållit ämbetet, och
i juli 1712 mottog konsistoriet från henne ett bref, i
hvilket hon till dansmästare rekommenderade en fransman
Malpart — såsom af ett annat papper framgår, hade
han förut varit kammartjänare hos familjen. Konsistoriet
antecknade till en början, att lönen ännu icke var ledig,
emedan Roddes änka åtnjöt ett nådår, och »att man
först ville höra, om bemälte dansmästare vore en
skicklig man uti sitt väsende samt stadig i seder och
lefverne». Månaden därpå presenterade sig emellertid M.
Malpart själf i Upsala, »efter han förstått att han borde
sig hos konsistorium infinna». Han tyckes därvid hafva
gjort ett godt intryck, och de professorer, som voro kvar
i staden, beslöto därför att svara grefvinnan Piper, att
konsistoriet skulle på högre ort anmäla Malpart till det
bästa. I november kom emellertid en ny påminnelse
från den intresserade grefvinnan, och nu skref värkligen
konsistorium till den kungl. senaten om Malpart, som
den 30 maj 1713 fick senatens fullmakt att tills Hans
Kungl. Maj:ts allernådigste utlåtelse härom ankommit få
vara den kungl. akademiens dansmästare uti salig Johan
Roddes ställe. Huruvida Karl XII själf vid återkomsten
ansåg ärendet af den vikt, att han för Malpart utfärdade
ny fullmakt, känner jag icke. Ämbetsed aflade Malpart
först den 21 nov. 1719.

Till biträde hade Malpart en ung gosse, Johan Dubois,
och dem emellan utspann sig 1724 en tvist, som kastar
ett visst ljus öfver en akademisk dansmästares
värksamhet. Den 24 okt. detta år stämde nämligen Dubois
»sin mästare Herr Petter Malpart», därför att han
förhållit honom hans tillbörliga afsked. Såsom fullmäktig
hade Dubois en student Olaus Stare, under det att
Malpart förde sin egen talan. Stare berättade då, att Dubois
väl fått muntligt afsked, men att han önskade ett
skriftligt, emedan han tänkte resa bort till en annan ort. Då
Malpart sade sig ej neka honom afsked, svarade Stare,
att han ville ha ett sådant, som berättade, huru länge
han varit hos Malpart och huru han sig där förhållit
samt att han nu hade frihet att söka sin lycka, hvar
han behagade.

Af förhöret framgick, att Dubois var 21 år och att
hans föräldrar satt honom i lära hos Malpart, då gossen
varit åtta år. Malpart frågade vidare Dubois, om hans
föräldrar gifvit honom något under den tid han varit i
hans hus, och härpå svarades, att föräldrarna intet haft
till hans underhåll, men att de ej häller behöft gifva
något, emedan han »några år gjort dansmästarens tjänst
och nu sista året stått danssalen före och därför intet
njutit». Malpart medgaf, att Dubois under tre års tid
informerat hans disciplar, men framhöll å den andra sidan,
att han detta år betalat två skjortor för honom med sex
daler per stycke, hvilket Dubois tillstod. Malpart
fortsatte: »Han har först tjänt mig fem år som en lärgosse
och sedan allenast tre år som en apprenti», berättandes
därjämte, att en apprenti bör sex år tjäna, men om han
är snabb, kan hans mästare skänka honom ett år,
berättandes yttermera, att så än varit hos dansmästarna
äfven här i Sverige; dock om någon betalar för sig med
penningar, så slipper han med tre år. Då nu Dubois
utan lof gått ur sin tjänst, pretenderar Malpart två ting:
antingen att Dubois betalar honom läropenningar 600
daler kpt. eller att han går tre år i sin tjänst igen.
Därjämte fordrade han af Dubois en riksdaler för hvar
dag, som denne absenterat sig utan att göra sin tjänst på
dansskolan och hos folket i staden, hvilket han informerar.

Stare anmärkte nu, att anledningen till tvisten varit,
att »Dubois nekat sig vilja ligga i samma rum som
Malparts pigor. Och då han det icke velat, hade
Malpart hotat honom med hugg. Af det tillfället nödgades
Dubois söka sig ett annat härbärge, som han ock gjort
hos Säfströms, där han legt sig en kammare och säng,
men gjort lika fullt sin tjänst för Herr Malpart på
danssalen. När tre dagar passerat, så har Herr Malpart sagt
åt Dubois: Viljen I intet vara hos mig i huset, så får
I försöka eder, hvar I viljen.»

Detta bestreds af Malpart, som förklarade, att »han
intet ämnade låta honom ligga inne, där de nya pigorna
skulle komma, väl vetandes, att det var oanständigt,
utan ville lägga honom in i sin kammare, hvar som han
ock haft säng till reds, läggandes det därtill, att Dubois
gått utur hans hus, innan pigorna kommit i tjänsten».
Detta medgafs af Dubois, som erkände, att han dagen
före pigornas ankomst tagit logemente hos Säfströms.

Till slut medgåfvo parterna, att Dubois skulle åter
gå i tjänst hos Malpart, så vida de kunde enas om ett
ordentligt kontrakt. Men detta var svårare, än man
hade tänkt sig. Malparts punkter voro:

1) att han ville hafva Dubois tillbaka igen att tjäna
ut sina tre läroår;

2) att Dubois under samma år följde den instruktion,
han ville gifva honom;

3) i hvilket fall han lofvade att under den tiden göra
honom, så mycket möjligt var, capable i dansande;

4) att sedan denna tid förflutit, gifva honom
gesällbref och låta honom försöka sin lycka, hvar han
behagade, utom i Upsala, där han kunde vara Malpart till
prejudice.

Detta kontrakt vägrade emellertid Dubois att gå in
på och kom i stället med ett annat förslag.

Consistorium Minus tog nu saken i öfvervägande
och fann å den ena sidan, att Mons. Malpart lärt Dubois
sin profession och sedan många år tillbaka hållit honom
i sitt hus, men att å den andra Dubois under många
år gjort Mons. Malparts tjänst genom ungdomens
informerande i dansande och därigenom tjänat in för
Malpart så mycket, som han kostat, om ej mera. Då nu
Dubois ville perfektionera sig hos en annan mästare,
vore det att hindra hans lycka, om man ännu under tre
år bunde honom hos Malpart. På grund häraf fann
konsistorium skäligt, att han under ett år stannade hos
Malpart och att de sedan finge kontrahera, som de bäst ville.

Denna dom öfverklagade Malpart hos Consistorium
Majus och förfäktade i sin inlaga, att Dubois ej, såsom
konsistorium kallat honom, varit »fördansare» på
danssalen, utan blott lärgosse, att han inalles blott dansat
ett år, ty i själfva värket hade han endast dansat fyra
månader under hvart och ett af de tre åren, och för det
tredje hade de penningar, som Malpart genom Dubois'
information förtjänat, blott varit 225 daler kopparmynt,
under det att Dubois' uppfostran stigit till inemot 4,000.

Tvisten blef nu lifligare, äfven därför att Dubois
började att på egen hand gifva undervisning i dans, och
Malpart fordrade därför, att Dubois såsom hans lärgosse
och sålunda under universitetets jurisdiktion skulle sättas
i akademiens carcer. Detta kunde konsistorium, då
frågan ännu var outredd, ej medgifva, utan gaf i stället
Dubois rätt att öfver julen resa till sin mor. Hans
fullmäktig bestred ifrigt, att han kunde kallas Malparts
»lärpojke», ty, sade han: »huru vill det då rimma sig,
att han å Malparts vägnar gått till Herrar Professorernas
söner och informerat dem, äfven ock att grefvar och
baroner samt kandidater och magistrar gått till Malpart
och hos honom blifvit allenast informerade af Dubois.
Följer alltså klart, att Dubois varit Malparts fördansare
och hade bort tillförene varit förpassad, fast han det för
sin höflighet intet begärt.»

Efter ett längre gräl råddes parterna till en godvillig
förlikning, och Malpart förklarade sig till sist vilja vara
»raisonable». I följd häraf afslöts den 30 april 1725 ett
kontrakt mellan de båda tvistande. I detta segrade
Malpart på alla punkter. Dubois fick förbinda sig att på
samma villkor som förr och för ytterligare tre år återgå
i hans tjänst, och i själfva ingressen förskaffade sig
Malpart en moralisk upprättelse: »Såsom Johan Dubois
erkänner, att jag af blott godhet uppfostrat honom, såsom
mitt eget barn födt, klädt och lärt honom allt det han
nu kan och nu ångrar sin otacksamhet» etc. Därmed
afskrefs detta segslitna mål.

Själfva undervisningen hade nog också sina
vedermödor, och om dem få vi en föreställning genom en
inlaga, som Malparts kollega, ritmästaren Kloppert,
inlämnade till konsistorium. Denne föreslog där vissa böter
för de olater, som tyckas hafva varit de vanliga bland
hans elever, såsom svordomar, örfilar, slagsmål, hot med
värjan o. d., men äfven skvaller och förtal. Konsistoriet
ville väl ej godkänna hans pliktförslag, men lofvade, att
Kloppert skulle få ett skriftligt svar, som han kunde visa
vederbörande och som nog skulle hafva så god värkan,
att intet vidare härutinnan behöfde göras. Förmodligen
voro danslärarens elever af samma art, ty väl att märka:
eleverna voro uteslutande studenter, och inga unga
damer deltogo i dessa öfningar. T. o. m. på de
studentbaler, som någon gång gåfvos af de enskilda
nationsföreningarna, voro de dansande blott studenter, och dessa
slutade därför icke så sällan i ett större slagsmål.

För boställe och lön skulle Malpart två gånger i
veckan, onsdagar och lördagar kl. 1—2 e. m., gifva
undervisning. Universitetet utnämnde sex gratister, men
af de öfriga fick han taga betaldt. Detta var en svår
punkt, ty detta gjorde, att åtskilliga bönhasar trängde
sig in och gåfvo billigare undervisning. Redan Rodde
hade haft svårigheter af en Didrik Tellerstedt, som
undervisade samtliga »conventus» d. v. s. nationsföreningarna
och som Rodde aldrig tyckes hafva kunnat komma åt.
Malparts vederpart var en afskedad officer Hoffman, och
mot honom inlämnade Malpart till konsistorium en på
franska affattad skrift, i hvilken han begärde, att
studenterna Wankif, Dylander, Ljungman, Wennerdahl och
Törner, hvilka anlitat honom, skulle förekallas, och att den
förtjänst, Hoffman af dem haft, skulle tagas från honom
och tilldelas hospitalet. Men dessa klagomål voro något
oförsiktiga, ty Malpart väckte därigenom åtskilliga
björnar, som hittills sofvit. Då protokollet vid nästa
sammanträde skulle justeras, »gafs till att förstå, att
dansmästaren Malparts information blifver i Stockholm
improberad, jämväl ock att betänkligt tyckes vara, det han
ibland oss njuter tjänst och lön, som dock är af en
annan religion». Malpart hade emellertid vändt sig till
den välvilligare landshöfdingen och af denne fått tvänne
resolutioner, genom hvilka löjtnant Hoffman alldeles
förbjöds att informera ungdomen här i staden i dansande.
Men professor Benzelius, som redan vid det förra
tillfället anmärkt mot Malparts irrlärighet, tog nu åter upp
frågan och erinrade, att »berörde dansmästare är af
katoliske religionen, hvilket löper emot höglofl. ständernas
beslut på riksdagen». Därpå svarade prof. Malmström,
»att han med sin religion ingen förargar, utan lefver i
sin stillhet samt att han är mottagen och uppförd på
staten, innan högbe:te förordning kommit ut». Benzelius
påstod då, att »Malpart berättas intet informera väl, utan
måste hans disciplar med möda lära tillbaka igen de
manér, han lärt dem». Däremot vitsordade Malparts
gynnare Malmström, att han »förstod sin profession af
grunden».

Den resolution, som konsistoriet gaf, berör
egendomligt nog en helt annan sak. Då Malpart först klagade
öfver Hoffmans intrång, tog man nämligen upp en annan
äldre besvärspunkt emot honom, och det var om denna
man nu yttrade sig. Redan 1718 hade rektor anmärkt,
att Malpart var »mycket trög att betjäna
akademibetjänternas barn hemma i huset, när han därom anlitad
varder, såsom ock att han låter betala sig öfver det pris,
som vanligt varit». På grund däraf beslöt konsistoriet
att uppkalla dansmästaren, och till yttermera visso skref
man i denna sak till ärkebiskopen och prokanslern. Men
ehuru ärkebiskopen förklarade sig alldeles vara af
konsistoriets mening, tyckes detta ej hafva berört Malpart,
och 1720 nödgades konsistoriet skrifva till kanslern, »att
Malpart står intet att öfvertalas att komma hem i husen
att informera herrar professorernas döttrar».

Då kansleren i december personligen kom upp till
Upsala, klagade prof. Rudbeck och flera consistoriales
öfver, att Malpart ej ville lära deras döttrar dansa,
»ehuruväl sådant af rectore magnifico blifvit honom antydt,
hvilket ingen af hans antecessorer någon tid vägrat sig
göra». Kanslerns svar blef kanske ej fullt, hvad man
önskat, ty han resolverade, att Malpart, »ej bör
undandraga sig att informera herrar professorers döttrar hemma
i husen, alldenstund sådant af honom intet begäres utan
mot skälig vedergällning, kunnandes han åtminstone, då
ferier äro, finna därtill tid och lägenhet nog». Men med
denna vaga resolution kom man ej långt med Malpart,
och då hans tvist med Hoffman 1724 kom före, så drog
man fram detta gamla syndaregister. Till svar på hans
begäran om skydd mot Hoffman, klagade konsistorium
å sin sida, »att Malpart aldrig vill gå i professorernas
hus att informera deras döttrar, utan pretenderar, att
de skola komma upp till honom och att han dessutom
tager af sina skolarer 15 dal. om månaden». Den
resolution, man slutligen gaf i tvisten med Hoffman, gick i
samma riktning: »Om dansmästaren vill förbinda sig att
äfven som hans antecessorer gå i de förnämare husen
här i staden och informera, när så behöfves, så vill
konsistoriet denna hans ansökning efterkomma.»

Men Malpart var envis. 1727 klagade han på nytt
och anhöll, att konsistoriet genom anslag på svarta taflan
ville förbjuda studenterna att anlita någon annan
dansmästare än universitetets. Malpart inkallades då och
tillfrågades, om han ej ville lära professorsdöttrarna att
dansa, och nu lofvade han ändtligen att lyda. Segern
var emellertid ej mycket värd, ty gubben Malpart var
då alldeles decrepitus. I febr. 1728 skref kanslern till
konsistoriet: »Såsom det är mig berättadt af åtskilliga
där vid akademien studerande, särdeles af adeln, att
akademidansmästaren skall vara så afsigkommen, att han
icke som sig bör kan betjäna och undervisa ungdomen
uti dansande, alltså ville Consistorium Academicum med
första låta mig veta, huru därmed förhåller sig samt hvad
förslag till något underhåll för honom gifvas kunde, ifall
någon annan för ungdomens nyttas skull i hans ställe
bör förordnas.» Med anledning däraf uppkallades
Malpart i konsistorium, där han först frågade, hvem som
anklagat honom. Men då man välvilligt svarat honom,
att ingen anklagare funnes och att man blott ville veta,
huru det stod till med hans hälsa, medgaf Malpart, att
han ofta var sjuklig, ehuru han nu blifvit så frisk, att
han mycket väl kunde sköta sin plats. Dock ville han
gärna för sin opasslighets skull taga till hjälp en
skicklig och kapabel man, hälst en svensk, då en fransman,
såsom okunnig i språket, ej så väl lämpade sig till lärare.

Tills vidare gjordes dock intet åt saken. Men i juni
kom kanslern upp till Upsala och berättade då, att bref
blifvit upplästa i rådet, i hvilka klagades öfver, att
ungdomen här vid akademien ej får nöjaktig information i
dansande. Hans excellens tillade, »å ena sidan huru
nödvändigt det är, att ungdomen, isynnerhet adeln,
blifver i en så vacker exercise väl informerad och öfvad,
och å den andra att det synes vara svårt förskjuta
Malpart för dess ålder och svaghet». Bäst syntes därför,
att Malpart afstode en del af lönen åt någon, som skötte
tjänsten. Professor Hermansson gaf då förslag på
dansmästaren Ristells son i Stockholm, som nog ville komma,
om han sluppe att dependera af Malpart.

I oktober upptogos underhandlingarna härom med
Malpart, som förklarade sig väl nu vara till hälsan
restituerad, men i alla fall gick in på att taga Ristell till
biträde på följande villkor. Bostaden och lönen, som var
900 daler kopparmynt (ungefär 400 kronor), skulle
Malpart själf behålla. Undervisningen skulle skötas af Ristell
på danssalen, dit äfven Malpart skulle komma, när hans
hälsa det medgåfve. Af »accidentierna» skulle Ristell
få 900 daler kpt., men det belopp, hvarmed
dansafgifterna öfverstego 900 daler, skulle delas mellan Malpart
och Ristell; understege de 900 daler, vore Malpart ej
skyldig att gifva någon ersättning.

Därmed voro alla parter nöjda. Men endast några
få dagar därefter berättades i konsistorium, att Malpart
var med döden afgången. Frågan, huru förfaras skulle
med hans egendom med hänsyn till möjliga arfvingar i
Frankrike, var lätt ordnad, då boet var ytterst
gäldbundet. Svårare var spörsmålet om hans begrafning, »efter
han varit af religione catholica». Ärendet remitterades
till domprosten Djurberg såsom stadens kyrkoherde, och
konsistoriet tycktes hafva glömt kyrkolagens stadgande:
»De af främmande religion, som dö här i riket, njuta
fuller kyrkogård och lägerstad, men ingen skola, sång
eller likpredikan.» I hvarje fall kom den stackars
fransmannen i grafven.

Till hans efterträdare utsågs dansmästaren Ristells
son Carl Fredrik. Den 31 jan. 1729 fick han sitt
utnämningsbref, i hvilket han ålades »att icke allenast gå
ungdomen med trogen flit och undervisning till handa,
utan ock föra ett skickligt, stilla och oförargligt lefverne,
samt därigenom förvärfva sig kärlek, beröm och ynnest».
Men ett några dagar tidigare skrifvet bref visar, att
utnämningen ej skett utan svårighet. Kanslern skref där,
att han fått konsistoriets förslag, och »ehuruväl jag
hade tänkt att därtill förmå och antaga dansmästaren
Couturier, som af några herrar professorer blifvit nämnd
och jämväl är den skickligaste samt för några veckor
sedan sig därtill själf anmälde, dock som han numera
icke är nöjd med samma beställning och Hennes Kungl.
Majestät, vår allernådigste drottning, har nu i dag så
väl som tillförene låtit mig förstå, att Hennes Kungl.
Maj:t skulle gärna se, det Carl Fredrik Ristell måtte
därmed förses, så lärer väl Consistorium Academicum
finna, att jag härutinnan så mycket mindre kan undgå
att underdånigast hörsamma Hennes Maj:ts nådiga
åstundan och behag, som bemälte Ristell dessutom har godt
loford och är af Consistorio Academico jämte tvänne
andra nämnder och föreslagen».

Dessa tvänne medsökande voro löjtnanten Johan Hjort
och dansmästaren i Stockholm Johan Fredrik Weidman.

Den lycklige, Ristell, måtte emellertid ha varit en
ganska mångsidig man, ty 1760 fick han tillstånd att
informera i engelska, 1764 i tyska och begärde 1772
att få undervisa äfven i franska, ehuru detta senare af
konsistoriet afslogs. Af danskonsten var han naturligtvis
också intresserad och sökte 1746 ett anslag på 45
tunnor spannmål för att resa ut att »perfektionera dess
konst till de studerandes förmån och nytta». Då emellertid
anslaget på annat sätt var disponeradt, nödgades
konsistoriet afslå denna begäran, ehuruväl det »för sin del
skulle önska, det någon utväg finnas kunde till
befrämjande af dansmästaren Ristells berömliga uppsåt att med
en utrikes resa än vidare föröka dess ägande kunskap
i danskonsten».

Då Ristell nära fyrtiofem år förestått
dansundervisningen i Upsala, inlämnade han 1773 till kanslern en
ansökan att få öfverflytta sitt ämbete på sonen Nils Ristell.
Denne son hade han ända från barndomen öfvat i sin
konst, i hvilken denne gjort sådana framsteg, att han
nu i två års tid till allas nöje skött undervisningen vid
universitetet, hvarjämte han var sinnad att till ytterligare
insikts vinnande anträda en resa till Frankrike.
Konsistorium förordade denna ansökan dels med hänsyn till
faderns flit vid ungdomens undervisning, dels ock på
grund af sonens insikter i danskonsten. På grund häraf
blef Nils Ristell den 19 okt. s. å. utnämnd, dock så att
om han skulle aflida före fadern, skulle lönen återgå till
denne. Konsistoriets förslag, att utnämningen skulle
göras beroende af den franska resan, tog kanslern ej upp.

Sedan platsen genom Nils Ristells död blifvit vakant,
anslogs den, såsom vid professurer, ledig till ansökan,
hvarvid fyra kandidater anmälde sig: f. d. figuranten vid
Kungl. operateatern Jonas Kullenberg, löjtnanten,
välborne Erik Gustaf Hökenberg, f. d. sekreteraren
Wiblingen och dansmästaren vid Lunds akademi Benedikt
Esping. Inom konsistoriet företogs en mycket högtidlig
omröstning med afgifvande af skriftliga vota och
upprättande af förslagsrum. Först yttrade sig prof.
Bredman, som i första rummet uppförde Esping med hänsyn
till hans akademiska betyg från Lund och därtill att han
var en studerad person, som således förstod att umgås
med studenter. I andra och tredje rummen ställde han
Kullenberg och Wiblingen, »hvilka bägge såväl af flera
andra som i synnerhet af premierdansören Casagli,
hvilken i denna konst bör vara den pålitligaste domaren,
hafva ganska goda betyg». De öfriga professorerna
fäste dock större vikt vid Casaglis sakkunskap än vid
det lundensiska konsistoriets, och följden blef, att
Kullenberg kom i första rummet. Kanslern — då Karl Johan
själf — utnämnde honom också genom bref af den 18
dec. 1811.

Kullenberg förekommer sedan i universitetets
föreläsningskataloger ända till och med höstterminen 1844,
då han förmodligen afled. Men redan förut hade
platsen indragits. I 1837 års stat hade nämligen bestämts,
att dansmästarens lön »vid skeende afgång» skulle
indragas, och Jonas Kullenberg blef således den siste, som
bar den stolta, i prælectionskatalogen använda titeln:
Artis saltandi magister.


UPSALA FÖR HUNDRA ÅR SEDAN.

1882 afled i Upsala en åttioåring, som för den
studentgeneration, hvilken 1872 eller 1875 tog den s. k.
gamla graden, kanske hufvudsakligen var bekant för den
sällsporda välvilja, med hvilken han utdelade sitt
approbatur i astronomi. Men på sin tid var Gustaf
Svanberg en af universitetets mest bemärkta och betydande
personligheter, en framstående vetenskapsman, det
astronomiska observatoriets skapare och en bland de ledande
i konsistorium och fakultet.

Vid sjuttiosju års ålder — sedan han året förut erhållit
afsked från prefekturen öfver det astronomiska
observatoriet — började han att författa sina memoarer:
»Redovisning för en lång lefnad», som, skrifven med hans
klara, lättläsliga stil, nu öfverlämnats till
universitetsbiblioteket. Min förhoppning är att någon gång kunna
utgifva hela det underhållande arbetet, som gifver så
många värderika bidrag till universitetets historia under
det tidigare 1800-talet. Men för det närvarande vill jag
inskränka mig till det parti, som behandlar studentlifvet
för ungefär hundra år sedan.

Svanberg var egentligen värmlänning, och fadern
var länge granne till Geijrarna på Ransäter. Men när
han aflidit, redan 1805 — då sonen Gustaf blott var
treårig — flyttade modern med sina barn till
Söderköping, och där förflöt således den blifvande
astronomens barndom. Till Upsala kom han också såsom
»östgöte», närmast från Linköpings gymnasium. Någon
studentexamen vid lärovärken aflades, som bekant, icke den
tiden, och den s. k. abiturientexamen var, såsom
Svanberg skrifver, »lätt expedierad, då den, såsom så
mycket annat, blott var en tom formalitet». Vinsten var
dock, att abiturienten erhöll ett afgångsbetyg, som sedan
kunde presenteras vid den mera fruktade studentexamen
i Upsala och där ganska mycket invärkade på utgången.

Omedelbart efter abiturientexamen satte sig de sju
djäknar, som skulle till Upsala, på skjutskärrorna.
Resan gick ej vidare fort, utan tog fem dagar. »Ändtligen
— skrifver Svanberg — stannade våra kärror omkring
en half mil från Upsala, och en af skjutsbönderna pekade
ut för oss de där framskymtande kyrktornen. Möjligen
— ehuru jag icke erinrar mig det — fanns det i någon
af våra kantiner brännvin, så att vi kunde dricka en
skål för Upsala och gifva bönderna ett glas med; dessa
senare voro nog vana att på detta ställe af
nykomlingarna i glädjen blifva trakterade.»

Den första visiten gälde Östgöta nations kurator,
på hvilken nykomlingarna icke gjorde något vidare
imponerande intryck. Efter hvad Svanberg hörde, hade han
i ett sällskap berättat, att han samma dag »mottagit ett
lass drängar från Linköping». Men på denna förtret
hunno de ej att tänka, ty strax därefter blefvo de
kallade till studentexamen. Äfven denna var ännu mycket
enkel och förrättades ej såsom sedermera af flera olika
examinatorer, utan blott af en enda, fakultetens
dekanus. För tillfället var denne den älskvärde orientalisten
professor Gustaf Knös. »Jag hade — berättar
Svanberg — förestält mig, att jag vid detta förhör skulle
få tillfälle att lägga i dagen de extra-kunskaper t. ex. i
grekiska, som jag genom själfstudium förvärfvat. Men
häruti bedrog jag mig. Förhöret var i ordets egentliga
mening pro forma, och erinrar jag mig icke en gång,
huru många frågor hvar och en af oss kunde få att
besvara eller om hvar och en värkligen hann att blifva 
examinerad. Snart, kanhända redan efter en timme, lämnade
dekanus oss och inträdde i rummet bredvid. Nu
återstod för oss att öfva oss litet i tålamod, medan han var
sysselsatt att granska våra gymnasiibetyg och i
fullkomlig öfverensstämmelse med dessa å studentederna
anteckna de vitsord, han tillerkänt oss. Det var nära
mörkt i rummet, då han utträdde med handen full af
studenteder och skulle lämna hvar och en sin, hvilket för
honom icke var lätt, då han icke hunnit göra vår
personliga bekantskap, hvarför han också tog miste och t. ex.
vändande sig till Rosengren sade: här är Carlssons,
hvarvid den senare naturligtvis närmade sig och mottog
eden. Således voro vi nu studenter, hvilket i sanning
icke hade erfordrat den ringaste eftertanke eller
kraftansträngning. Återstod blott att aflägga studenteden,
inskrifva sig i universitetets och nationens matriklar samt
erlägga alla afgifter, hvartill ej behöfdes mycken tid.
Dekanen var redan, tror jag, med tre riksdaler af hvarje
ersatt. Med den tidens ringa aflöning åt universitetets
lärare var dekanatsinkomsten, i synnerhet för en man
med så klena affärer som Knös, icke någon obetydlighet,
och härrörde det förmodligen endast af denna
finansiella orsak, att dekanatet och rektoratet endast varade en
termin, så att hvar och en skulle hinna komma i åtnjutande
af de med dessa befattningar förknippade emolumenten.»

Studentexamen var emellertid blott den första i raden
af akademiska prof. De, som sedan skulle aflägga
juridisk examen, måste först taga den s. k. lilla teologen;
de, som beredde sig på graden, den s. k. stora
teologen. Vid den första terminens slut kallades Svanberg
till »stora teologen», »som visst icke förtjänade namnet
stor, då den var ganska lätt, och redde man sig i den
med ganska obetydliga kunskaper i dogmatik och
kyrkohistoria». Examinatorer voro professorerna i den
teologiska fakulteten.

Redan första terminen aflade Svanberg också ett
annat examensprof: skrifningen pro exercitio. Att så
tidigt anmäla sig till detta ansågs dock väl oförsynt,
kanske mest därför att recentiorerna voro pliktiga att
skrifva latinska krior, som mot ersättning rättades af
seniorerna. Palmblad — den bekante fosforisten — som
var Svanbergs mentor, var därför ej alldeles belåten med
tilltaget att så tidigt gå upp och undandraga sig
seniorsundervisningen. Men konsten att gå igenom var, om
man får tro Svanberg, ej vidare stor. »Vid skrifningen
var det praxis, att man hade med sig sina egna och
äfven stundom vänners krior, afskrifna på mindre papper
— ty själfva kriaböckerna kunde man ej utan uppseende
medföra.» Svanberg berättar också, att han flitigt lånat
ut sina krior åt kamrater, och för en kria, som han
skrifvit, fick en kamrat ett halft betyg högre, en annan
ett halft betyg lägre än författaren. Ödets lotter kunde
således utfalla tämligen ojämnt. Den kontroll, som
utöfvades, var, som sagdt, mycket bristfällig och afsåg blott
att förekomma, att examinanden fick hjälp utifrån —
något hinder för kommunikationen mellan närmaste
grannar vid bordet lades däremot icke. I hvarje fall gick
Svanberg igenom.

Men den tidens studenter hade också andra prof.
»På nationssalen — berättar Svanberg — anstäldes
hvarje vecka (måhända tvänne gånger) latinska
disputationsöfningar, hvarvid någon af de yngre utgaf teser,
för hvilka han responderade och en senior presiderade»
— några hedersledamöter funnos den tiden icke, och
den berömde latinaren Tranér, som presiderade för
Svanbergs tes, var blott senior. Nationen anordnade för
öfrigt ej blott disputationsöfningar, utan höll också en
nationsexamen. För Svanberg gick denna mycket bra,
och han erhöll i totalbetyg laudatur, som då ansågs
ovanligt. På nationsexamen — fortsätter han — »lades en
synnerlig vikt, emedan studentexamen var en formalitet,
så att man på grund af betyget däri ej kunde bedöma
en persons kunskaper. I synnerhet i Östgöta nation,
som var den största och hade mer än 150 medlemmar,
var nationsexamen af stor betydelse, och man ville skaffa
den en officiell sådan, ehuru författningarna ej kände
någon dylik. Således då uppgift om uppförande och flit
för sådana, som begärt akademiskt betyg eller ville taga
akademisk examen, skulle lämnas åt rektor, tillät sig
nationens vederbörande myndighet att med afseende på
dem, som undandragit sig nationsexamen, i betyget blott
gifva vitsord för uppförande och för resten tillägga: om
hans flit och kunskaper kan nationen sig icke yttra,
emedan han de i nationens stadgar föreskrifna examina
sig undandragit.» Nationen — fortsätter Svanberg —
ville således rakt truga sig till att få en officiell
betydelse, som ingen lag tillerkände densamma. Man ville
liksom bilda ett litet universitet inom universitetet, en
stat i staten. Allt detta skedde naturligtvis i största
välmening. Man ville på allt sätt öfvervaka
recentiorernas studier. Därför höllo seniorerna föreläsningar för
dem om eftermiddagarna på nationssalen, korrigerade
deras krior och presiderade vid de latinska
disputationsakterna.»

Liksom andra fattiga ynglingar måste också Svanberg
lifnära sig genom att taga kondition såsom informator,
och till egna studier kunde han således blott anslå de
timmar, då han ej var upptagen med att undervisa
andra. Då Svanberg talar härom, känner han sig smått
bitter: »Man uppoffrade på andra den bästa delen af sitt
lif, under hvilken man i åtnjutande af stor arbetskraft
och med lifligt sinne skulle kunnat förskaffa sig en
grundlig bildning. Måhända var det likaväl en icke ringa
ersättning, att man förvärfvade sig erfarenhet af lifvet,
förmåga att riktigt foga sig i alla dess olika
förhållanden och umgängesgåfvor, som i framtiden mången gång
kommo väl till pass.» Lönen var i allmänhet icke öfver
200 kronor per år, och af denna skulle så mycket
sparas, att informatorn sedermera kunde på återstoden
afsluta sina akademiska studier i Upsala.

Efter blott ett års vistelse vid universitetet fick
Svanberg plats såsom informator hos grefve Posse på Hornö
för två gossar, af hvilka den ene var ett, den andre
två år yngre än han. Men han hade tur, och redan till
vårterminen 1821 flyttade hela familjen till Upsala.

Svanberg skyndade sig nu att disputera pro
exercitio — också ett af de många förberedande profven
vid akademien. Den lärare, han valde, var den förut
omtalade Knös. »De disputationer, han i mängd utgaf,
kallades kortbyxor, emedan de utgjordes af blott tre
kvartblad och således med titelbladet ett ark. Till följd
däraf var tryckningskostnaden ej stor, hans presidii-pengar
voro också, tror jag, mindre än de öfriga professorernas,
måhända 20 kronor. Om manuskriptet icke var färdigt
till den tid han lofvat, fick man vanligtvis vänta en längre
stund, hvarunder han skref det återstående — stundom
nästan hela disputationen — så stor var hans lätthet
att författa. Medgifvas bör dock, att mängden af citat
icke gjorde detta synnerligen svårt. Samma termin skref
jag också krior för Lundvall, som med mig var
synnerligen belåten. De aldra flesta skrefvo dock för adjunkten
professor Tranér; hos honom stod som en ström af folk
onsdags- och lördagsmorgnar, då kriorna fingo
korrigerade afhämtas. Man skref väl 4 à 5 krior i terminen,
och arfvodet var troligen endast 4 kr. 50 öre. Tranérs
presidii-pengar voro, vill jag minnas, mindre än
professorernas, nämligen 15 kronor. Genom många år
fortsatt kriaskrifning och presidii-pengar samlade Tranér sin
förmögenhet, ty genom besparing på lönen kunde detta
icke ske, då han aldrig kom längre än till 65 tunnor
säd om året — den vanliga adjunktslönen.»

Det var — säger Svanberg — »denna tid lätt gjordt
att lära känna Upsala. Med sina 4,000 à 5,000
invånare kunde det icke göra anspråk på att kallas annat
än en mindre, väl bebygd och vårdad småstad. Flera
hus voro ännu försedda med torftak. Alla tecken till
planteringar på Slottsbacken saknades. Det berättades
till och med, att en föregående landshöfding,
Wetterstedt, var en fiende till sådana och därför önskat, att
man skulle hugga ned Odinslund för att få utsikt ned
till domkyrkoplatsen från slottet. De privata stenhusen
voro lätt räknade; störst bland dem var Bruselii
fyravåningshus vid torget, hvilket han bygt på vinsten af
Bibliothek der deutschen Classiker. Grunden var nyss
lagd till biblioteksbyggnaden, och Carolinaparken
därbakom var åker. Med planteringar längs Park- och
Vaksalavägarna hade man börjat, men de voro föga
beväxta. Fyris' stränder förenades blott medels de två
broarna Nybron och Dombron och en färja, där
Järnbron nu är. Det hände stundom, att studenter betalade
färjkarlen för att han skulle färja dem fram och tillbaka
till ett litet tidsfördrif, när de icke visste något bättre.
På källrarna, i synnerhet på de sedan ålder på samma
ställe vid Drottninggatan befintliga Schylla och
Charybdis eller Tidlunds — det nuvarande Stadshotellet —
och Hjertmans snedt däremot belägna, var hufvudmålet
för borgare och andra, som kunde bestå sig, i synnerhet
frukost; om aftnarna förtärdes där vanligen blott
drickesvaror. Dit kunde man dock knappast räkna vin.
Sådant var icke någon kurant vara hvarken på källare eller
i kryddbodar. Ville man ha godt sådant, ansåg man
sig endast från Gillets källare kunna få det. — —
Schweizerier uppstodo först i början af tjugutalet, då
Schuccani inrättade ett sådant vid stora torget i
Åkerstenska gården. Här funnos utmärkta tårtor af
hvarjehanda slag, hvilka föllo studenterna och andra därvid
ovana synnerligen på läppen. Där blef med sådana,
kaffe, thé och punsch en synnerligt liflig trafik.
Schuccani, som var från Graubündten, hade tjänat som soldat
i Spanien under Bonaparte. Hans fru var en ovanligt
skön kvinna, religiös och af ett mildt sinnelag. Hennes
närvaro i butiken gjorde, att det alltid gick tyst till.»

Om vårarna vandrade studenterna ut till torpen
utanför tullarna, där de fingo smörgås, ägg, skinka och
filbunke. Eklundshof besöktes ock för kägelbanans skull,
men hade ännu ej fått sin senare betydelse. Öfver
hufvud tyckas de flesta studenterna hafva fört ett mycket
enkelt lif. Under sin första Upsalatermin bodde
Svanberg vid Dragarbrunnsgatan hos skräddar Nyblom,
sedermera far till den blifvande professorn. Svanberg och en
kamrat hade tillsammans en dubblett, för hvilken hyran
var 30 kronor i terminen. Lyxen bestod af en gammal
soffa, som hyrdes för 3 kronor i terminen. På
morgnarna fingo de kaffe med skorpor, och för att
städerskan skulle hålla dem härmed fick hon hvarje vecka ¼
skålpund kaffe och ½ skålpund socker. Middagen
hämtades och kostade, efter hvad Svanberg ville minnas,
4 kr. 50 öre i månaden för person, oberäknadt bröd,
hyra för hämtaren och arfvode åt hämtargossen. Till
aftonen bestods ett glas mjölk, som starkt smakade af
ladugård. Men om födan var billig, så var den å den
andra sidan näst till svält. Då hungern blef för stark
— skrifver Svanberg — »gick jag till Uhrbergs
spiskvarter och fick en kötträtt och ett glas ölost, hvilket
måhända icke kostade mer än 14 skilling». Bäst hade
prestsönerna, som ofta hade matsäck med sig från
hemmet — bröd, smör, ost, skinka m. m. Men vanligen
var glädjen kortvarig, ty ju rikare förråden voro, dess
talrikare blefvo påhälsningarna, och förråden togo snart slut.

I följd af den klena dieten hade man en ypperlig
aptit, och ett mycket omtyckt vad gälde därför, huru
mycket hvar och en kunde förtära. Så t. ex. utfäste
sig en af Svanbergs kamrater att äta ett tjog ägg och
utförde värkligen utan besvär denna aktningsvärda
prestation, men — tillägger berättaren — »då han trodde,
att den, som betalat äggen, skulle bli ledsen, åt han för
att muntra upp denne ett okokt ägg med skalen på köpet».

Nationssexor förekommo ganska ofta — till en del
väl såsom ersättning för den magra dieten på
studentrummen. De voro enkla — smör, ost och sill samt
oxkött med potatis jämte brännvin, öl och svagdricka
— men ingalunda billiga. Enligt Svanberg plägade de
kosta 5 kronor — ett pris, som i förhållande till de
förut nämnda förefaller orimligt, men som väl har sin
förklaring däri, att det efter sexan framsattes bålar med
punsch och bischoff jämte tobak, som röktes ur nya
kritpipor. Punschen lär dock hafva varit afskyvärd, »ty
sådan fin punsch som i våra dagar brydde man sig icke
den tiden om att brygga». En annan dryck, som den
tidens mera rumlande studenter plägade intaga vid 6-tiden
på kvällen, kallades än »sexa», än »Uhrbergare» och
tyckes hafva varit ganska oaptitlig. Den bestod
nämligen till hälften af brännvin och till hälften af likör med
ett sockerbröd eller en bisquit till tilltugg. Likörerna
voro växlande: pepparmynt, körsbär, hallon o. s. v.,
och ofta hann man att på eftermiddagen genomgå hela
listan, då bruket var att en student var »wohlthäter»
för hela sällskapet och att detta ej skildes åt, förr än
alla bjudit.

Nationslifvet spelade naturligtvis denna tid en
mycket viktig roll, men inom Östgöta nation, dit Svanberg
hörde, var det icke odeladt fridsamt. Nationen styrdes,
berättar han, af seniorerna och fem deputerade, valda
bland juniorerna. De äldsta bland dessa ansågo sig
själfskrifna, men då de behandlade de yngre med väl
stort öfvermod, gjorde dessa myteri och valde nya
deputerade. Detta framkallade åter en stark misstämning,
och det kom sedermera till häftiga sammanstötningar.

Hvad de akademiska föreläsningarna beträffar,
erkänner Svanberg, att han ej mycket besökte dem, utan att
han ansåg sig kunna använda tiden nyttigare genom att
läsa böcker på sitt rum. Den tidens professorer voro
visserligen, säger han, ypperliga föreläsare, men det
förefaller, som om de tagit föga hänsyn till den direkt
praktiska nyttan för lärjungarna. Jöns Svanberg — berättar
hans namne — »hade ett mycket klart och raskt
föredrag, när han väl kom i gång med föreläsningen. Men
däremot fanns ofta ett hinder icke endast därigenom att
den akademiska kvarten stundom blef väl lång, utan
också emedan han kom med långa digressioner i andra
ämnen. Sålunda började han t. ex. föreläsningen en dag:
»Det följer nu i ordningen, att vi skulle gifva ett
exempel. Låt oss antaga, att det vore fråga om att göra
ett kärl, som inom den största möjliga rymd innehåller
så litet materia som möjligt; det må vara en ölstånka.»
Nu uppritade han på taflan en sådan. Därefter strök
han ut locket, yttrande; »vi bry oss ej om locket och
behålla blott kannan; orkar man med att få den, så
nog får man locket. Kannan må vara en vanlig af tenn.
Tenn? säger herrarna. Ja, det är icke guldsmeden endast,
som behöfver spara på sitt material. Nå, som sagdt,
låt det vara en ölkanna af hvilken materia som hälst.
Öl må man ej förakta. Jag dricker gärna öl.»

Antecknaren upplyser väl, att när Jöns Svanberg
ändtligen kom in på sitt ämne, föreläste han ovanligt
väl, men olyckligtvis var det då föga kvar af tiden.
Biberg, Geijer och Grubbe hade naturligtvis fullsatta
auditorier, och öfver hufvud yttrar Svanberg sig med stor
välvilja om den tidens professorsgeneration.

Om sina tentamina ordar han ytterst utförligt. Och
dessa voro ganska många. Såsom vi minnas, hade han
1819 inför dekanus aflagt studentexamen, sedan den s. k.
stora teologen och nationsexamen samt skrifvit och
disputerat »pro exercitio». Sedan skref han »pro gradu» och
aflade den »ekonomiska examen», som var obligatorisk för
dem, som sedan ville blifva graduerade. Men examinator,
prof. Rabenius, var icke svår, utan fordrade blott en
liten bok af Sartorius i »allmän hushållningsvetenskap»,
hvilken var ganska intressant och därför gärna lästes af
studenterna. Först sedan alla dessa förberedande prof
voro undanstökade, började man tentamina för filosofie
kandidaten för att hinna med till 1824 års promotion —
den tiden höllos promotioner blott hvart tredje år. Rätt
att komma i betraktande hade alla, som godkänts i
skrifningen pro gradu philosophico, men dessa voro icke
mindre än 120, och enligt då gällande bestämmelser
fick fakulteten endast kreera ett visst antal magistrar,
75 stycken. En stor mängd filosofie kandidater måste
således uteslutas — naturligtvis de, som hade de lägsta
betygen. För de blifvande filosofie kandidaterna gälde
det därför att få tentera så kort tid som möjligt före
promotionen för att därigenom ernå så höga och så
många betyg som möjligt. Men å den andra sidan var
det klart, att examinatorerna måste hafva tid att
»afvärka» en dylik skara af examinander. Ty enligt denna
tids examensfordringar skulle hvarje filosofie kandidat
examineras i fakultetens alla tretton ämnen; fick han
minst approbatur i åtta af dem, var han godkänd.

På grund af denna befarade rusning bestämdes redan
i slutet af vårterminen 1823, att tentamensdagar genom
lottning skulle utsättas för hela det kommande läsåret.
Fördelaktigast var naturligtvis att få en tentamensdag i
februari — ty den 21 februari skulle nådens portar slås
igen — ofördelaktigast att få i oktober eller november.
När lottningen värkstälts, började därför tentanderna att
kursa och byta tentamensdagar. De, som kände på sig,
att de ändå icke kunde hinna med till promotionen,
afstodo då sina tentamensdagar i januari och februari åt
de starkare, som därigenom fingo tid att läsa på ett
högre betyg. Denna affärsvärksamhet hade emellertid
till följd, att endast några få under höstterminen anmälde
sig till examen, och manfallet hotade att blifva så stort,
att fakulteten befarade, att endast en 30 à 40 skulle
kunna bli med om promotionen. För att undvika denna
eventualitet, utsatte man en ny terminus ultimus till den
1 april. Detta väckte naturligtvis mycken ond blod
hos dem, som redan godvilligt dragit sig tillbaka, men
som möjligen hunnit komma med, om de på förhand
vetat af detta. Och de blefvo ej mildare stämda, då
efter den första april ännu en oåterkalleligen sista dag
utsattes.

Det egendomliga för denna tids gradualister var, att
de aflade nästan alla sina tentamina under det sista
läsåret. Svanberg hade väl sina första tentamina — i
kemi och österländska språk — redan i början af 1823,
men de återstående elfva fingo absolveras på två
terminer, och under detta sista läsår fick allt således gå
slag i slag. Emellertid lyckades det förträffligt. Ehuru
den yngste af alla promovendi, höll Svanberg på att
bli ultimus och hade således all anledning att glädja sig
åt de fem år, som han så väl användt sedan
studentexamen.

De ämnen, i hvilka den blifvande filosofie kandidaten
var starkast, absolverades naturligtvis först. Till julen
1823 hade Svanberg enligt denna arbetsfördelning
hunnit med fem ämnen: kemi, matematik, astronomi, fysik
och orientaliska språk, i hvilka den blifvande professorn
i astronomi hade laudatur. Men det återstod till
examensdagen den 21 februari ej mindre än åtta ämnen,
och någon lång tid till examensförberedelser i hvarje
ämne hade Svanberg således icke — icke fullt en vecka
för hvart och ett. I grekiska redde han sig på sina
gymnasiikunskaper. Tentatorn, professor Josef Höijer, slog
upp en sida i Homerus och lät honom öfversätta. Det
gick, och Höijer yttrade: »Visserligen har herrn glömt
mycket, men det hör jag väl, att den tiden herrn läste
grekiska, läste herrn som en karl.» Resultatet blef
också, att han fick det då för tiden ganska goda
betyget approbatur och icke, som han väntat, blott admittitur.

För tentamen i praktisk filosofi hade Svanberg blott
några få dagar att disponera. Men han hade tur. Biberg,
den bekante filosofen, började förhöret med
rättsfilosofien, som gick tämligen skapligt, och just som han skulle
öfvergå till etiken, där Svanberg kände sig klenast,
öppnades dörren, en resande från Norrland trädde in,
Biberg flög honom i famnen och — tentamen afbröts.
Moralfilosofien skulle uppskjutas till själfva examensdagen,
men då hade Biberg glömt bort hela saken och gaf ej
Svanberg någon enda fråga. Mer än approbatur hade
han aldrig tänkt att få, och det fick han. Ändå lättare
var estetiken för professor Aurivillius; den »tog ej
mycket tid», men de få härpå använda dagarna renderade
Svanberg dock ett cum laude »utan svårighet». Hans

landsman och vän, den sedan så bekante författaren
Henrik Palmær, hade yrkat på, att Svanberg skulle
anmäla sig för laudaturspensum, lofvat att hjälpa honom
och försäkrat, att därtill ej skulle fordras lång tid. Men
Svanberg hade ingen tid att offra, utan sade nej till
anbudet.

Tentamen i statskunskap för Kolmodin var också
ytterst lätt. Man hade endast att redogöra för
Montesquieus lära och för de förnämsta regeringsformerna.
Äfven Geijers »fordringar för ett approbatur voro
mycket billiga: Heerens nyare historia, fäderneslandets historia
och något genealogiskt arbete — se där allt! I
anseende till den korta tid jag med mina många tentamina
kunde egna åt hvarje, blef likväl denna tentamen den
mest ansträngande af alla. Under nio dagar läste jag
nästan oupphörligt och måste, för att kunna därmed
uthärda, gående hela timmar i blåsten för att svalka mitt
hufvud på vägen till parken med mina emellanåt
rådfrågade papper i fickan söka blifva färdig med min läxa.
Då jag kom till Geijer, stälde han sig vid kakelugnen
och framkastade hastigt fråga på fråga. Jag besvarade
riktigt dem alla. Fäderneslandets historia sparades till
examen, och förhöret däri aflopp lika bra. Följden var,
att jag fick högre betyg, än jag afsett, nämligen non
sine laude. Geijer fästade sig endast och allenast vid
den examinerades insikter och alls icke vid dess åsikter.
Ehuru han med största raskhet, såsom uti allt annat,
värkstälde sina förhör, måste dock för dessa betydlig
tid för honom åtgått.»

Tack vare detta forcerade arbete hann Svanberg upp
i februariexamen. Visserligen tyckte han sig alldeles
utpumpad på kunskaper, men själfva examen gick bättre
än han trott — tyckes ock mera hafva varit pro forma
— och dagen därpå kunde han lösa sitt kandidatbetyg.
Sedan återstod blott att disputera pro gradu och hålla
en lectio præcursoria. Om dessa senare prof nämner
Svanberg intet särskildt i sina anteckningar, och de voro
ej häller särskildt märkvärdiga. Hans gradualdisputation
bestod i försvaret af åtta sidor af Jöns Svanbergs
disputationsserie De motu corporum rigidorum, och om
försvaret var väl ej mycket att säga, då det egentligen
kom an på latintalandet; själfva afhandlingen var
författad af professorn. Med lectio præcursoria menades
en föreläsning på latin, hvilken, såsom en åldrig
universitetsman upplyst mig, hölls af promovendi, en fem, sex
stycken på en timme, och äfven här kom det nog blott
an på latinet.

Efter examensdagen bildade promovendi en klubb
för att gemensamt ordna de stundande högtidligheterna,
och öfverläggningarna inom denna klubb upptogo
återstoden af vårterminen. Svanberg hade emellertid föga
tid att deltaga i förhandlingarna, enär han åtagit sig en
kondition på landet i närheten af Upsala. Och han var
ganska glad öfver att icke vara med, ty
öfverläggningarna blefvo ganska stormiga. En minoritet, bestående
af den bekante filosofen Boström, skalden Vitalis, juristen
Bergfalk m. fl., till hvilka äfven Svanberg anslöt sig,
yrkade ifrigt på den gamla promotionsdräktens
afskaffande, men blefvo slagna. Majoriteten ansåg nämligen,
att de ville borttaga »just det, som utgjorde det
hufvudsakliga i promotionsaktens högtidlighet.» När Boström
nio år därefter blef arffurstarnas lärare och dräkten —
jag tror vid nästa promotion därefter — genom kanslerns,
H. K. H. Kronprinsens, befallning aflystes, antogs det
väl med rätta, att det var Boström, som öfvertygat
H. K. H. om densammas olämplighet. De farhågor
man hyste, att genom borttagandet däraf promotionerna
skulle blifva mindre talrikt besökta och förlora i
högtidlighet, bekräftades, såsom vi veta, icke, och sålunda fick
dock 1824 års minoritet rätt. »Min stora ovilja mot
den ifrågavarande dräkten härrörde mindre af dess
brokighet än af den omständigheten, att man på sin
hedersdag skulle kluta ut sig med lånta, därtill gamla och
smutsiga saker — ty de flesta hade icke råd och ingen
hade vilja att för en enda dag bestå sig en ny dräkt.»

Det obehagliga i kostymen — fortsätter Svanberg
— »inses lätt af följande beskrifning på min klädsel
promotionsdagen. Jag var iklädd en svart jacka från
förra århundradet. Den var försedd med galler, band
och andra prydnader, men var gjord för en korpulent
person, så att den för att passa för min smärta person
måste i sidorna invikas några tum. På ryggen var den
ett godt stycke ned fläckad af puder. Sådana jackor
hyrdes för gemensam räkning från Kungl. Teatern i
Stockholm. Kring lifvet hade jag ett rödt sidenskärp.
Akademien ägde själf femtio sådana; de för öfrigt
behöfliga erhöllos förmodligen från hufvudstaden. För att
få kortbyxor uppsprättades mina svarta långbyxor vid
knäet, de nedre delarna viktes upp, och vid sprunden
fastsyddes röda bandrosor. Det var likväl ett
mellanting mellan kortbyxor och långbyxor, ty jag hade inga
hvita bomullsstrumpor, som räckte fullt upp till knäna,
hvarför byxorna måste möta dem några tum nedom
dessa, så att bandrosorna sutto ett stycke ned på
vaderna. Ett par gamla vända skor med papperstunna
sulor, som jag en längre tid nyttjat till tofflor, svärtades
och blankades på bästa sätt och försågos med röda
bandrosor. En våd af en svart levantinsklänning
försågs med band och representerade så kappan. Min
chapeau-bas, som stacks mellan vänstra sidan af tröjan och
skärpet, bestod af en trätallrik, öfver hvilken en svart
silkeshalsduk var tråcklad. Sådan var festdräkten. Håret
var naturligtvis friseradt. Men då de flesta för detta
ändamål måste vända sig till hårfrisören Rosenberg och
denne icke kunde medhinna alla på själfva
promotionsdagens morgon, måste en del gå till honom aftonen
förut och sittande tillbringa natten för att icke bringa
oordning i cheveluren.»

Som läsaren redan torde hafva funnit, beskrifver
Svanberg här utan att observera det den af Gustaf III
införda »Svenska dräkten», som vid sitt framträdande
väckte så stor ovilja och som också aflades strax efter
konungens död; den siste, som lär hafva burit den, var
den gamle, originelle ceremonimästaren von Hauswolff.
Men som man ser, dröjde den ännu länge kvar i Upsala
såsom promotionsdräkt och afskaffades först på 1830-talet.

Själfva promotionen, vid hvilken Matthias Norberg
blef jubelmagister, uppgifves af Svanberg hafva varit
mycket högtidlig. En mängd förnämiteter, excellensen
Wetterstedt och andra, hade kommit från Stockholm att
öfvervara akten, och detta hade dock sina obehag.
Promotionsfrukosten hölls i Östgöta nations lokal, som på
Svanbergs tid låg i den gamla botaniska trädgårdens
orangeribyggnad, och denna hade arrangerats af
promotor, professor Bredman. Men gästerna voro så många,
att de unga magistrarna i följd af den fruktansvärda
trängseln blefvo så godt som utan både mat och dryck,
ehuru tillgången var ganska riklig. Betjäningen hade
blott ögon för de förnäma gästerna.

Själfva promotionen gick för sig på vanligt sätt.
När — fortsätter Svanberg —- »promotionsmiddagen
och vanliga högtidligheter i botaniska trädgården voro
slut, gingo Vitalis och jag hem och afklädde oss
narrdräkten och infunno oss således ej på balen. Vitalis,
som kommit in från landet för att promoveras, bodde
hos mig, och det var då efter de färska intrycken, som
han skref Promotionen 1824, som hos många väckte
så stor förbittring.»

Efter promotionen skingrades de unga magistrarna
åt olika håll, och i Upsala blef det ganska dystert.
Enligt »gammal sed» stängdes alla källare och
spiskvarter. Svanberg och Palmaer, med hvilken han bodde
tillsammans, »vankade omkring utan att veta, hvad vi
skulle taga oss före eller hvar vi skulle få vår
middagsmåltid». Vid det afsedda tillfället räddade de sig väl
ut till Flottsund. Men dysterheten i sommarens Upsala
förmådde äfven Svanberg att resa, ehuru han nu icke
längre hade något hem.

På hösten kom han tillbaka för att bereda sig på
författandet af ett specimen för docenturen i astronomi.
Egendomligt nog hade han den sedan så ryktbare
filosofen Boström till medtäflare. Jag hade — skrifver
han — »af Bredman blifvit erbjuden docenturen under
honom. Vännen Boström hade ursprungligen anmält
sig till denna docentur, men Bredman hade svarat
honom, att den var mig erbjuden och lofvad, då Boström
genast öfvergaf tanken därpå. Hade jag icke stått
honom i vägen, vill det således synas, som Boström aldrig
skulle spelat den framstående roll som filosof, hvilken
gjort honom så berömd vid universitetet.»

På vårterminen 1825 blef Svanberg färdig med sitt
specimen och anstäldes såsom docent. Därmed hade
han inträdt i de akademiska lärarnas rad, och hans
studenttid tillhörde nu det förgångna.



