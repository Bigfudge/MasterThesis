




FAHLCRANTZ & Cos
UNIVERSAL-BIBLIOTEK

Pris 25 öre häftet

22—23.
GOGOL:
BERÄTTELSER
FRÅN RYSKAN ÖFVERSATTA
AF
K. E. PETERSON.

Pris: 50 öre

STOCKHOLM
Fahlcrantz & Cos Förlag.

Ingen subskription är bindande.

FAHLCRANTZ & Cos UNIVERSAL-BIBLIOTEK.
BERÄTTELSER
AF
NIKOLAJ VASILJEVITSCH GOGOL

FRÅN RYSKAN ÖFVERSATTA
AF
K. E. PETERSON.

STOCKHOLM
FAHLCRANTZ & C:o
STOCKHOLM, TRYCKT I CENTRAL-TRYCKERIET, 1889.

I.
KAPPAN.

I departementet för — nej, det är bättre tiga
med i hvilket departement! Det fins ingenting
förtretligare än alla dessa departement, regementen och
kanslier, med ett ord allt hvad embetsverk heter.
Nu för tiden behöfs blott den minsta häntydning på
någon för att han skall se det allmänna kränkt i sin
person. Så berättas att helt nyligen en
poliskommissarie, jag mins ej i hvilken stad, inkommit med en
rapport, i hvilket han öppet förklarar, att samhällets
lagar äro stadda i förfall, och att till och med hans
heliga embete brukas i fåvitsko. Såsom bevis för
sitt påstående bifogade han en diger lunta, utgörande
något slags romantisk skildring, i hvilken på hvar
tionde sida figurerar en poliskommissarie, emellanåt i
fullkomligt öfverlastadt tillstånd.

Till undvikande af alla obehagligheter låtom oss
derför kalla det departement, hvarom här är fråga,
ett departement. Sålunda: i ett departement är en
tjensteman anstäld — man kan omöjligt påstå, att det
är någon mera betydande sådan. Han är liten till
växten, något koppärrig, något rödhårig, till och med
något surögd, med kal hjessa, djupa skrynklor på
kinderna och ansigtet fullt af finnar och fnassel.

Hvad beträffar hans rang (ty hos oss måste man
först och främst tillkännagifva rangen), är han hvad
man kallar evigt titulärråd. På dessa titulärråd hafva,
som bekant, diverse författare uttömt hela sitt förråd af
qvickheter och satirisk skärpa, författare med den
berömvärda vanan att angripa alla som ej kunna
försvara sig. Hans familjenamn var Baschmatschkin,Af baschmàk = sko. hans
för- och fadersnamn Akakij Akakijevitsch. Det
förefaller måhända läsaren sökt och besynnerligt, men jag
kan försäkra, att man ej alls sökt derefter, utan att
ödet sjelf fogade så, att det var omöjligt att gifva
honom något annat namn.

Det tillgick på följande sätt:

Akakij Akakijevitsch föddes, om minnet ej
bedrar mig, natten till den 23 mars. Hans salig mor,
tjenstemansfru och ett högst förträffligt fruntimmer,
beredde sig, att som sig bör, låta döpa barnet. Hon
låg på sängen midt emot dörren; till höger stod
gudfadren, en särdeles framstående person, Ivan
Ivanovitsch Jeroschkin, f. d. byråchef i senaten, och
gudmodren, polisofficersfru, ett fruntimmer med sällsynta
dygder, Arina Semjonovna Bjelobrjuschkova. Man
föreslog modren att kalla gossen Mokij, Sossij eller
efter martyren Chosdasat. »Nej», menade salig
menniskan, »sådana namn tycker jag inte om». För att
göra henne till viljes slog man upp ett annat ställe i
almanackan och fann ånyo tre namn: Trefilij, Dula och
Varchasij. »Det är då ett riktigt syndastraff», utbrast
gumman, »hvilka underliga namn! jag har aldrig hört
någonting dylikt. Om det vore Varadat eller
Varuch, men Trefilij och Varchasij! Man vände om ett
blad till och träffade på: Pavsikachij och Vachtisij.
»Nej, nu ser jag», sade hon, »att ödet vill det så.
Må han hellre kallas efter far sin. När han heter
Akakij, kan pojken också heta Akakij.» På så sätt
uppkom Akakij Akakijevitsch.

Barnet kristnades, skrek härunder förskräckligt
och gjorde allehanda grimaser, som om det haft
förkänsla af att blifva titulärråd med tiden.

Så gick det till.

Vi ha anfört allt detta för att läsaren sjelf må
kunna öfvertyga sig om, att det var omöjligt att gifva
honom något annat namn.

Hvem som anstälde Akakij Akakijevitsch i
departementet och när han kom dit, kan ingen minnas.
Hur många departements- och byråchefer än ombyttes,
såg man honom allt jemt på samma plats, i samma
ställning, samma tjensteman för renskrifning, så att
man slutligen trodde, att han kommit till verlden
fullt färdig, med kal hjessa och barsliten uniform.

I departementet visades honom ej minsta aktning.
Vaktmästarne reste sig ej när han kom eller gick —
de tittade inte ens åt honom; det var som om en
vanlig fluga surrat genom rummet. Hans förmän
behandlade honom med kall despotism.
Byråchefsassistenten stack helt enkelt papperet under näsan på honom
utan att säga: »Renskrif det här, det är en liten
rätt intressant handling», eller någonting annat
behagligt, som det brukas i embetsverk med god ton.
Akakij Akakijevitsch tog emot papperet utan att se efter
hvem som gaf honom det och om han hade rättighet
dertill; han tog emot det och började sitt arbete med
passionerad ifver.

Hans kamrater drefvo gäck med honom och
gjorde sig qvicka på hans bekostnad, så långt deras
kansliskärpa räckte. De berättade så han hörde det
alla möjliga uppdiktade historier om honom och om
hans sjuttioåriga värdinna, påstodo att han gaf henne
stryk, frågade när deras bröllop skulle stå, strödde
papperslappar öfver hufvudet på honom och sade att
det var snö.

Akakij Akakijevitsch svarade ej ett ord härpå.
Det var som om ingen funnits för honom. Till och
med hans arbete stördes ej; under det han öfveröstes
med otidigheter gjorde han ej ett enda skriffel.
Endast när stimmet blef för outhärdligt, när de
knuffade honom på armbågen och hindrade honom skrifva,
kunde han säga: »Låt mig vara i fred! Hvarför
plågar ni mig?» Och det låg någonting egendomligt i
orden och rösten som uttalade dem. Det hördes deri
någonting, som fordrade medlidande.

En nyligen anstäld tjensteman, som efter de
andras exempel ville göra sig lustig öfver honom, slutade
plötsligt, då han fick höra dessa ord. Det var som
om allt hade förändrats omkring honom och tett sig
i en annan dager. En viss öfvernaturlig kraft stötte
honom till baka från kamraterna, som han nyss gjort
bekantskap med och tagit för bildade, väl
uppfostrade män.

Och länge efteråt, under de muntraste lag, såg
han fram för sig den lille tjenstemannen med hans kala
hjessa och hörde hans genomträngande ord:

»Låt mig vara! Hvarför plågar ni mig?»

Och i orden blandades en annan stämma:

»Jag är din broder.»

Och den unge mannen dolde sitt ansigte i
händerna och mången gång under sin lefnad kände han
hjertat krympa till sammans, då han såg huru
omensklig en menniska kan vara, hur mycken djurisk råhet
kan finnas i förfinad belefvenhet och, store gud,
äfven hos den som verlden dömer vara god och ädel.

Svårligen kan man finna en person, hvilken så
lefvat sig in i sin tjenst som Akakij Akakijevitsch. Det
är för litet säga, att han tjenade nitiskt — han
tjenade med passion. I sin skrifning såg han hela sin
verld, vexlande och skön. Njutningen af att lefva i
den återspeglade sig i hans ansigte. Några
bokstäfver voro hans älsklingsbokstäfver. När han kom till
dem var han utom sig af förtjusning: han tycktes
liksom göra smått narr af dem, blinkade åt dem och
arbetade med läpparna, så att man på hans ansigte
kunde se hvilken bokstaf han höll på med.

Om man belönat honom efter hans nit, skulle
han må hända en vacker dag till sin stora förvåning
blifvit statsråd, men nu tjenade han, som
qvickhufvudena hans kamrater uttryckte sig, med bara tråden
i knapphålet och hemorrhojder upp till öronen.

Det är orätt säga, att han alltid lemnats utan
uppmärksamhet. En departementschef, som var en
god menniska och ville belöna honom för hans långa
tjenst, befalde att gifva honom någonting vigtigare än
vanlig renskrifning. Arbetet bestod i att på grund
af en redan färdig handling uppsätta ett meddelande
till ett annat embetsverk. Allt som behöfde göras
var att ändra öfverskriften och på några ställen
utbyta första person mot tredje. Det beredde honom
ett sådant hufvudbry, att han formligen badade i svett,
torkade sig i pannan och slutligen sade: »Nej, det
är bättre jag skrifver rent någonting.» Sedan dess
föreslog man honom aldrig något annat arbete.

Utom renskrifningen tycktes ingenting finnas till
för honom. På sin klädedrägt tänkte han ej det
minsta. Uniformsrocken, ursprungligen grön till
färgen, hade antagit en obestämd skiftning i rödt.
Kragen var trång och låg, så att halsen föreföll mycket
lång, ehuru den i verkligheten ej var det, och kom
en att tänka på gipskattorna, som våra ryska
»utländingar» dussintals bära omkring på sina hufvuden.

Och alltid var det något som häftade fast vid
hans kläder, än en garnända, än ett halmstrå.
Dessutom hade han en ovanlig förmåga att befinna sig
under fönster, från hvilka orenlighet utkastades, så
att mössan vanligen var garnerad med melon- och
äppelskal eller annat dylikt. Hvad som tilldrog sig
på gatan fäste han aldrig det minsta afseende vid,
hvilket deremot hans kamrater, de unga tjenstemännen,
egnade så stor uppmärksamhet, att deras
genomträngande blickar genast observerade om en byxhälla gått
sönder för någon på andra sidan gatan — hvilket
alltid framkallade ett ironiskt leende på deras läppar.
Men Akakij Akakeijevitsch såg blott sin jemna
prydliga stil framför sig. Möjligen om en häst helt
oförmodadt placerade sitt hufvud på hans axel och
frustade honom i ansigtet, märkte han, att han ej var
midt i sin skrifning, utan midt på gatan.

Då han kom hem satte han sig genast till bords,
slefvade i hast i sig sin kålsoppa och åt ett stycke
kött med lök utan att tänka på hur det smakade —
åt det med flugor och allt som den gode guden lät
följa med. Då han märkte att magen började blifva
stinn, reste han sig från bordet och tog fram bläck
och penna för att renskrifva handlingar, som han tagit
med från departementet. Hade han ingenting
särskildt, roade han sig med att göra någon afskrift för
sin egen räkning, hvilket beredde honom ett
synnerligt nöje, om det var någon mera betydande skrifvelse,
ej på grund af att den var väl stiliserad, utan derför
att den var stäld till någon ny eller högt stående
personlighet.

När Petersburgs gråa himmel sveper in sig i
djupt mörker och allt hvad embetsmän heter stillat
sin hunger efter smak eller efter tillgångar, när allt
hvilar efter pennrasslet i departementen, efter alla
mödor och besvär, som den oroliga menniskan så ofta
i onödan ådrager sig, skyndar en hvar att söka
förströelse under återstående delen af dagen. En går
munter och glad på teatern, en annan måste nöja sig
med att på gatan betrakta hvad som kan finnas under
de moderna fruntimmershattarna, en tredje fördrifver
sin afton med komplimenter till någon vacker flicka,
stjernan i en stilla tjenstemannakrets. I vanligaste
fall går man helt enkelt till någon kamrat, som bor
tre eller fyra trappor upp i ett par rum med
tambur eller kök och med några anspråksfulla
godtköpsartiklar, såsom t. ex. en modern lampa eller annan
efter långa umbäranden förvärfvad obetydlighet. Med
ett ord, man samlas öfverallt hos kamraterna för att
dricka té med styfversskorpor, röka pipa, spela whist
och, under det man ger, berätta allt möjligt sqvaller
från den förnäma verlden, hvarförutan en ryss ej kan
lefva. Har man ingenting att berätta, nöjer man sig
med den urgamla anekdoten om kommendanten som
trodde, att man på Peter den stores monument slagit
af svansen på hästen.

Med ett ord, allt skyndar att förströ sig.

Men Akakij Akakijevitsch öfverlemnade sig ej
åt något dylikt. Aldrig hade någon sett honom i ett
samqväm. När han skrifvit sig mätt, lade han sig
att sofva och smålog vid tanken på morgondagen —
vid tanken på hvad den gode guden då skulle gifva
honom att skrifva rent. Så förflöt en menniskas
stilla lif, hvilken med 400 rubel i lön visste vara
nöjd med sin lott och som kan hända skulle uppnått
högsta ålderdom, om ej på lifvets stig funnes en hel
del förtretligheter, utströdda ej blott för titulärråd
utan äfven för hof-, stats-, geheime- och alla möjliga
slags råd, till och med för dem som aldrig gifva råd
och ej heller taga några.

Det fins i Petersburg en fruktansvärd fiende till
alla som hafva 400 rubel eller så omkring i lön.
Denna fiende är ingen annan än vår nordiska köld,
som för resten enligt mångas påstående lär vara
mycket helsosam. Vid niotiden på morgonen, just då man
öfverallt på gatorna ser folk skynda till
departementen, brukar den utan minsta afseende på person gifva
så skarpa nyp i allas näsor, att de stackars
tjenstemännen ej veta hvar de skola göra af sina. Till och
med de som bekläda högre embeten plågas då af
kylan, så att pannan svider och tårar pressas fram ur
ögonen. Titulärråd och andra mindre betydande
personligheter äro emellanåt alldeles redlösa. Enda
räddningen består i att med den tunna kappan öfver
axlarne så fort som möjligt rusa en fem sex gator
fram åt och sedan i förstugan stampa sig riktigt varm,
till dess de på vägen förfrusna kanslitalangerna åter
tina upp. Akakij Akakijovitsch började sedan någon
tid känna egendomliga, skarpa stickningar i axlar och
rygg, oaktadt han bemödade sig att så hastigt som
möjligt tillryggalägga vägen till departementet.
Slutligen funderade han på, om det ej händt något
spektakel med hans kappa. När han kom hem
undersökte han den noga och fann då, att den på ett par
ställen, just på ryggen och axlarna, var tunn som ett
flor. Klädet var så slitet att man kunde se tvärt
genom det; äfven fodret var trasigt.
Det bör anmärkas, att Akakij Akakijevitschs
kappa också var föremål för kamraternas skämt. De
hade till och med beröfvat ifrågavarande plagg dess
nobla benämning och kallade det kapott. I sjelfva
verket såg den också besynnerlig ut: kragen hade
minskats år från år, emedan den användes att lappa
andra ställen med. Lappningen vittnade emellertid
föga om skräddarens skicklighet. Kapotten var som
en säck.

När Akakij Akakijevitsch såg hur det stod till,
beslöt han att gå med kappan till skräddaren —
Petrovitsch, som bodde någonstädes fyra trappor upp öfver
gården, och som, oaktadt han blott hade ett öga och
var mycket koppärrig, temligen framgångsrikt
sysselsatte sig med lagning af tjenstemäns och andras
pantalonger och frackar, nota bene då han var nykter
och ej rufvade på andra företag.

Om ifrågavarande skräddare borde man
naturligtvis ej orda mycket, men som i en berättelse hvarje
handlande persons karakter bör vara noga bestämd,
så, det må vara kändt, låtom oss ta i hop äfven med
Petrovitsch.

Först hette han helt enkelt Grigorij och var
lifegen. Petrovitsch började han kallas då han blef fri
och tog sig för att dricka tappert på helgdagarna,
först blott på de större, men sedan på alla utan
åtskilnad, för hvilka det stod ett kors i almackan.Som bekant är helgdagarnas antal i Ryssland
särdeles stort.
I detta afseende blef han trogen sina förfäders
vanor, och när han sedan grälade med hustrun, kallade
han henne ett verldens barn och tyska.

Efter vi nu ha omnämnt hustrun, få vi lof att
säga ett par ord rörande henne också, men till vår
ledsnad är om ifrågavarande person helt litet bekant,
endast att hon var Petrovitschs hustru och att hon
gick klädd i mössa och ej i schalett. Någon
skönhet tyckes hon emellertid ej kunnat berömma sig af,
ty på gatorna tittade endast gardessoldaterna under
mössan på henne, och så snart de gjort det, började
de sno mustascherna och läto höra underliga ord.

När Akakij Akakijevitsch klättrade uppför
Petrovitschs trappa, hvilken — man måste göra den full
rättvisa — var alldeles blöt af vatten och skulor och
genompyrd med denna spritlukt, som sticker både i
näsa och ögon och, som bekant, är oskiljaktigt
förenad med alla baktrappor i Petersburg — när sålunda
Akakij Akakijevitsch klättrade uppför trappan, tänkte
han redan på hur mycket Petrovitsch skulle begära
och beslöt inom sig ej gifva mer än två rubel. Dörren
till köket stod öppen, emedan hustrun höll på att
tillaga något slags fisk och åstadkom en sådan rök,
att man ej kunde se någonting, ej ens kakerlackorna
på väggen. Akakij Akakijevitsch gick genom köket,
utan att hon märkte honom, och trädde in i rummet,
der han på ett stort omåladt bord såg Petrovitsch
sitta med benen i kors som en turkisk pascha.
Fötterna voro på skräddarmanér bara. Ena stortån stack
genast i ögonen på Akakij Akakijevitsch. Han kände
för resten väl till den. Nageln var på något sätt
stympad, men tjock ock stark som skalet på en
sköldpadda. Om halsen hade han en härfva med tråd och
silke och på knäna någon gammal trasa, som han höll
på att laga.

Under ett par minuter hade han förgäfves sökt
träda på en nål, hvilket gjorde, att han var förargad
både på mörkret och på tråden, som han grälade på
med låg röst: »Jaså, du vill inte! Lyckades du slinka
undan, din rackare!»

Akakij Akaijevitsch tyckte att det var obehagligt,
att han kommit just i ett ögonblick, då Petrovitsch
var vid dåligt humör. Han ville helst göra sina
beställningar, då han var en smula lifvad, eller då, som
husfrun uttryckte sig, »den enögda satan hållit
karantän med buteljen». I det tillståndet var han särdeles
medgörlig, gick in på allting, bockade sig
oupphörligt och tackade till och med. Visserligen kom
hustrun efteråt in och grät öfver att hennes man var
full och tog för litet betaldt, men med tillägg af en
tio kopek lyckades man vanligen klarera saken till
ömsesidig belåtenhet. För tillfället tycktes Petrovitsch
vara fullt nykter och på grund deraf tvär,
ordkarg och färdig att dra till med t—n vet hvilka
priser. Akakij Akakijevitsch såg hur det stod till och
skulle gerna dragit sig tillbaka, men det var redan
för sent. Petrovitsch tittade så stint på honom med
sitt ena öga, att Akakij Akakijevitsch ofrivilligt kom
fram med ett: »God dag, Petrovitsch».

»Jag har den äran, min herre», svarade denne
och sneglade härvid på Akakij Akakijevitschs händer
för att se hvilket byte de kunde medföra.

»Jag har kommit till dig, Petrovitsch, för...
blott... jag...» Det bör anmärkas, att Akakij
Akakijevitsch i sitt tal hufvudsakligen använde
prepositioner, adverb och en del små ord, som
fullkomligt saknade all betydelse. Ofta när han hade
något inveckladt att förkunna, brukade han stanna
midt i meningen, så att om han t. ex. börjat med
orden: »Det är sant... fullkomligt... deraf...»,
det ej blef något vidare, utan han glömde bort
alltsammans under antagande att han redan sagt det.

»Hvad för något?» sade Petrovitsch och
mönstrade Akakij Akakijevitschs rock med krage, ärmar,
uppslag, skört och knapphål, hvilket allt var honom
väl bekant, emedan det var af hans egen tillverkning.
Sådana vanor hafva nu en gång skräddarne: det är
det första de göra, när de få se någon.

»Men ser du, Petrovitsch... kappan
nemligen, klädet... ser du öfverallt, på alla andra ställen
är det fullkomligt starkt... det är litet dammigt
och ser ut som det voro gammalt., men det är nytt...
bara på ett ställe är det en smula... på ryggen
och här på axeln är det en smula slitet... och på
den här axeln också något litet... ser du? Det är
också allt... och arbete är det inte mycket....»

Petrovitsch tog kapotten, lade den på bordet,
betraktade den mycket noga, skakade på hufvudet
och sträckte derpå ut handen mot fönstret efter sin
snusdosa, en rund ask med porträtt af någon general
på locket — hvilken general det skulle föreställa var
obekant, emedan ansigtet var borta. Genom
oupphörlig nötning med fingret hade det nemligen
försvunnit och lemnat plats för ett hål, som nu var
öfverklistradt med en fyrkantig papperslapp. Sedan
Petrovitsch tagit sig en pris, spände han ut kappan
mot dagern, betraktade den än en gång uppmärksamt
och skakade åter på hufvudet, derpå vände han den
så att fodret kom upp och gjorde å nyo samma
rörelse; å nyo öppnade han dosan, drog in en väldig
pris, tryckte fast locket, stälde dosan ifrån sig och
sade slutligen: »Nej, det är omöjligt: dålig garderob!»

Vid dessa ord krympte hjertat tillsammans på
Akakij Akakijevitsch.

»Hvarför är det omöjligt, Petrovitsch?» utbrast
han med bedjande röst, nästan, som ett barn, »ser du,
det är... den är sliten på axlarna, men du har väl
några lappar...»

»Jo, lappar kan man nog få tag i, lappar finnas
nog», sade Petrovitsch, »men att sy fast dem går inte.
Klädet är ju alldeles multet, det slipper sönder när
man tar i det.»

»Låt det slippa sönder, och så sätter du tvärt
dit en lapp.»

»Det fins ingenting att sätta en lapp på, den
reparationen skulle bli för vidlyftig! Det heter att det
är kläde, och så behöfs det bara en vindpust för att
det skall flyga åt alla håll.»

»Ja, men försök ändå. Hvarför så der...
sannerligen, det...»

»Nej», sade Petrovitsch beslutsamt, »här fins
ingen hjelp. Tillståndet är för betänkligt. Det är
bättre när det blir rigtigt kallt, att ni tar och gör
fotlappar af den, det är varmt, mycket varmare än
strumpor, som tyskarne bara funnit upp för att
förtjena pengar (Petrovitsch tyckte om att vid tillfälle
gifva tyskarne en sticksmällare). Men ny kappa får
ni lof att göra er.»

Det svartnade för ögonen på Akakij
Akakijevitsch. Allt i rummet dansade rundt för honom.
Det enda han tydligt såg var generalen med
papperslappen i stället för ansigte. »Ny kappa», fortfor
han som i en dröm , »inte har jag pengar till en
sådan!»

»Ja, ny», återtog Petrovitsch med barbariskt lugn.

»Och om det skulle gå derhän... hur... det...
kappan...»

»Ni menar hvad den skulle kosta?»

»Ja!»

»Ja, en hundra femtio rubelGamla pappersrubeln. Ungefär 100 kronor. får ni allt sätta
till», svarade Petrovitsch och knep i hop läpparna på
ett betydelsefullt sätt. Han tyckte mycket om skarpa
effekter, tyckte om att förvirra folk och sedan njuta
af deras bryderi.

»Hundra femtio rubel», skrek Akakij
Akakijevitsch, skrek kanhända för första gången i sitt lif,
ty i vanliga fall var han mycket lågmält af sig.

»Ja», sade Petrovitsch, »det blir i alla fall
ingen märkvärdig kappa. Skulle man ta mård till
kragen och sätta sidenfoder i kapuschongen, går den
säkert till två hundra.»

»Petrovitsch, för Guds skull», sade Akakij
Akakijevitsch med bönfallande stämma, utan att höra
Petrovitschs ord eller bry sig om hans effekter... »laga
den på något sätt, så att jag åtminstone kan ha den
än så länge.»

»Nej, det vore att öda både tid och pengar»
förklarade Petrovitsch. Vid dessa ord lemnade Akakij
Akakijevitsch rummet fullkomligt tillintetgjord. Men
Petrovitsch satt länge sedan han gått med läpparna
betydelsefullt hoppressade utan att bry sig om sitt
arbete och nöjd med, att han stått fast vid sitt beslut
och upprätthållit aktningen för sitt yrke.

Utkommen på gatan befann sig Akakij
Akakijevitsch fortfarande som i en dröm.

»Det var då... sådant... så der... så
fasligt», yttrade han, »jag, sannerligen... jag tänkte
aldrig något dylikt...»

Efter en stunds tystnad tillade han:

»Jaså, att det är så... det blef slutligen...
jag, sannerligen, jag kunde inte tro, att det skulle gå
derhän.»

Härpå följde en lång stunds tystnad, hvarefter
han började på nytt:

»Så är det... det var också en... inte alls
oväntadt... det... det kunde inte det minsta...
en sådan omständighet.»

I stället för att gå hem, begaf han sig under
sin monolog åt alldeles motsatt håll. På vägen stötte
han mot en skorstensfejare och fick ena axeln full
med sot, ett helt ämbar kalk östes öfver honom från
ett hus som var under byggnad. Han märkte
ingenting. Derefter törnade han mot en poliskonstapel,
som höll på att ur ett horn strö snus på sin knotiga
näfve, och vaknade slutligen till medvetande, då karlen
i förargelsen utbrast: »Tänker du trampa mig midt i
synen, har du inte tratteralen att gå på?» Han såg
sig om och återvände hem.

Här lyckades han samla sina tankar och
betraktade saken i dess rätta, klara dager, började tala med
sig sjelf, ej på sitt vanliga konfysa sätt, utan redigt
och allvarsamt som med en bepröfvad vän, hvilken
han kunde anförtro sitt hjertas hemligheter.

»Nej», utbrast han... »Nu var det inte värdt
att tala med Petrovitsch, han är nu... antagligen
har käringen gifvit honom en körare. Det är bättre
jag går till honom om söndag. Han brukar då inte
vara rigtigt vaken efter lördagen, skelar med ögat och
behöfver något att nyktra till af, och då sticker jag i
handen... och han blir medgörligare och då...
kappan...»

Så resonerade Akakij Akakijevitsch med sig sjelf,
tog mod till sig och inväntade söndagsmorgonen. Sedan
han på långt håll öfvertygat sig om, att hustrun gått
ut, begaf han sig direkt till Petrovitsch, som efter
lördagen verkligen skelade betänkligt med ögat och
inte tycktes vara riktigt vaken. När han fick veta
orsaken till besöket, var det emellertid, som om den
onde farit i honom. »Det är omöjligt!» sade han,
»var så god och beställ er en ny!»

Akakij Akakijevitsch stack tio kopek i handen
på honom.

»Jag tackar min herre», sade Petrovitsch, »jag
skall stärka mig litet och dricka er skål, men hvad
beträffar kappan, så var så god och inte besvära er,
den duger till rakt ingenting. En ny skall jag sy
er, och den som ni skall bli belåten med, dervid
blir det.»

Akakij Akakijevitsch gjorde ännu ett försök,
men Petrovitsch hörde honom ej till slut utan
fortsatte: »Jag syr er en ny kappa och ni kan lita på,
att jag skall göra mitt bästa. Jag skall till och med,
som modet är, sätta i silfverhakar att knäppa kragen
med.»

Akakij Akakijevitsch insåg nu, att han måste
skaffa sig ny kappa, och förlorade alldeles modet.
Hur skulle det gå till? Hvar skulle han få pengar
ifrån? Visserligen hade han att vänta en
gratifikation till helgen, men den var redan på förhand
bestämd till diverse saker. Han måste skaffa sig nya
benkläder och betala skomakaren en gammal skuld för
ett par förskodda stöflar. Vidare måste han beställa två
skjortor och ett par af det plagg, som är opassande
namngifva i tryck; med ett ord hvar enda kopek
skulle gå åt. Och äfven om departementschefen visade
sig nog god och gaf honom fyrtiofem eller femtio
rubel i stället för fyrtio, blef det i alla fall blott en
obetydlighet öfver, hvilken i det för kappan
nödvändiga kapitalet skulle försvinna som en droppe i hafvet.
Visserligen kände han till Petrovitschs besatta vana att
hugga till med hin vet hvilka orimliga priser, så att
hustrun emellanåt ej kunde hålla sig, utan utropade:
»Är du från vettet, dit nöt! Ena gången tar han mot
arbete för rakt ingenting, och nu är det som om hin
rede honom — han begär ju mycket mer än han är
värd sjelf.» Han visste att Petrovitsch skulle göra
kappan för åttio rubel, men hvar skulle han få dessa
åttio rubel ifrån? Hälften kunde han åstadkomma,
måhända något mer, men hvar finna resten?

Det är här på sin plats att upplysa läsaren om,
hur Akakij Akakijevitsch förvärfvat sig hälften af den
erforderliga summan. Sedan långt till baka hade han
haft för vana att för hvarje rubel han gaf ut behålla
en grosch2 kopek., som han stoppade i en ask med hål på
locket. Efter hvarje halfårs slut reviderade han
kassan och bytte ut kopparslantarna med silfvermynt.
Under loppet af flera år hade han på så sätt lyckats
spara i hop fyrtio rubel.

Hälften af den behöfliga summan hade han
således, men hvar taga den andra hälften, hvarifrån få
fyrtio rubel? Han tänkte och tänkte och såg
slutligen ingen annan utväg än att under en längre tid
minska sina utgifter: lägga bort att dricka té om
aftnarna, ej tända ljus, utan om så behöfdes arbeta inne
hos värdinnan, gå så försigtigt som möjligt på
gatstenarne för att ej slita skosulorna, ej så ofta låta tvätta
sitt linne och då han kom hem ta af sig det och svepa
in sig i sin gamla, men väl medfarna
kanfasnattrock.

Sanningen att säga, hade han i början svårt
att finna sig i dessa umbäranden, men så småningom
vande han sig dervid och slutligen gick det bra
— han lärde sig till och med att svälta om
aftnarna. I stället fråssade han af andlig spis vid
tanken på kappan. Hans tillvaro föreföll honom mera
fullständig, det var som om han gift sig, som om han
ej vore ensam, utan hade bredvid sig en öm vän,
hvilken samtyckt att tillsammans med honom dela
lifvets mödor — och denna vän var ingen annan än
kappan med den sköna vadderingen och det nya,
präktiga fodret. Han blef lifligare, hans karakter fastare.
Det var en man som utstakat ett bestämdt mål för sig
och föresatt sig att äfven uppnå det. Tviflet försvann
från hans ansigte, hans hållning tillkännagaf
beslutsamhet, all obestämdhet var borta. Emellanåt glimmade
en egendomlig eld i hans ögon, djerfva, oförvägna
tankar korsade sig i hans hjerna — skulle han låta göra
kragen af mård? Dylika öfvermodiga planer gjorde
honom ibland tankspridd. En gång var han under sitt
arbete nära att göra ett skriffel, men hejdade sig i
rättan tid, utstötte ett temligen ljudligt »usch!» och
korsade sig.

Åtminstone en gång i månaden var han hos
Petrovitsch för att tala om kappan, hvar det var bäst att
köpa klädet, hvilken färg han borde välja, hvad det
skulle kosta aln. Hvarje besök medförde en hel del
bekymmer, men han återvände alltid hem belåten vid
tanken på, att den tid skulle komma, då klädet
verkligen skulle köpas och kappan sys.

Det inträffade långt förr än han beräknat. Mot
all förmodan bestämde departementschefen hans
gratifikation ej till fyrtio eller fyrtiofem rubel, utan till hela
sextio. Må hända hade han aning om, att Akakij
Akakijevitsch behöfde en ny kappa, må hända skedde
det af ren slump. Huru som helst, kapitalet ökades
härigenom ej obetydligt. Ännu ett par tre månader
af svält och försakelse och Akakij Akakijevitsch skulle
hafva den erforderliga summan. Hans annars lugna
hjerta började klappa lifligare.

En vacker, dag var han egare till åttio rubel
och gick ut med Petrovitsch för att köpa kläde. De
köpte ett mycket präktigt kläde — hvilket ej var
att undra öfver, ty ett halft års tid hade de tänkt
derpå och nästan hvarje månad varit inne i boden
för att ackordera om priset. Petrovitsch sade också,
att bättre kläde ej kunde fås. Till foder köpte de
kalliko, men af en så god qualité och så tjockt, att
det, enligt Petrovitschs utsago, var bättre än siden
och nästan lika glanskt och fint. Mård köpte de
ej. Det skulle verkligen ha blifvit för dyrt. I
stället valde de ut det bästa kattskinn som fans i
boden — ett kattskin som på långt håll såg ut nästan
som mård.

Med arbetet höll Petrovitsch på i hela fjorton
dagar, medan en stor del var sydt med sticksöm —
annars hade det gått mycket fortare. I sylön tog
han tolf rubel — mindre kunde han inte göra det
för, allt sammans var sydt med silke, med dubbel
söm, och sömmarna hade han undersökt med sina
egna tänder.

Det är svårt att säga hvilken dag Petrovitsch
kom hem med kappan, men säkerligen var det den
högtidligaste i Akakij Akakijevitschs lif. Det
inträffade på morgonen, strax innan det var tid att gå till
departementet. Kappan kunde aldrig komma bättre
till pass, emedan kylan började blifva ganska känbar
och hotade att ytterligare tilltaga.

Petrovitsch visade sig som det egnar och anstår
en värdig skräddare. Uttrycket i hans ansigte var
betydelsefullare än Akakij Akakijevitsch någonsin sett
förut. Han tycktes medveten om att hafva
åstadkommit ett betydande arbete och kände hvilken
afgrund det var mellan en lappskräddare och en som
syr nytt.

Kappan var inlindad i en duk, nyss
hemkommen från tvätterskan. Petrovitsch tog bort duken,
vek ihop den, stoppade den i fickan, lyfte upp
kappan med båda händerna, betraktade den stolt och
kastade den derefter lätt och elegant på Akakij
Akakijevitschs axlar. Sedan slätade han med handen ut
den i ryggen, sträckte på den nedtill och draperade
den som slängkappa. Akakij Akakijevitsch, som var
en man till åren, ville profva den med ärmarna på.
Petrovitsch hjelpte honom härmed. Det befans, att
den äfven med ärmarne på passade utmärkt väl.
Med ett ord: kappan kunde aldrig sitta bättre.
Petrovitsch försummade ej att framhålla, att han var så
billig, bara derför att han ej hade någon skylt och
bodde fyra trappor upp och dessutom sedan gammalt
kände Akakij Akakijevitsch; på Nevskij prospekt
skulle arbetslönen ensam gått till sjuttiofem rubel.
Akakij Akakijevitsch ville ej inlåta sig i några
dispyter med Petrovitsch och kände sig dessutom
alltid otreflig till mods, när han hörde de stora
summor, med hvilka Petrovitsch älskade att slå omkring
sig. Han betalade, tackade och gick derpå till
departementet i sin nya kappa.

Petrovitsch följde efter honom, stannade på gatan
och tittade länge på sitt verk, derpå vek han af in
i en gränd och gensköt Akakij Akakijevitsch för att
få se kappan äfven framifrån.

Emellertid fortsatte Akakij Akakijevitsch sin
väg som i ett rus. Hvarje ögonblick kände han,
att han hade en ny kappa på sina axlar; några
gånger smålog han till och med af inre förnöjelse. Af
vägen märkte han ingenting och blef helt öfverraskad,
då han ett tu tre befann sig i departementet. Han
tog af sig kappan, betraktade den mycket noga och
anförtrodde den i vaktmästarens synnerliga vård.
Jag vet inte hur det kom sig, att alla i
departementet strax fingo reda på, att Akakij Akakijevitsch
fått ny kappa och att den gamla kapotten ej mer fans
till. Allt nog den ene efter den andra skyndade
ut i förstugan för att se på kappan. De började
lyckönska Akakij Akakijevitsch och säga honom
artigheter. Först kunde han ej hålla sig från att småle.
Sedan rigtigt skämdes han.

När de derpå förklarade, att han ovilkorligen
måste blöta kappan och bjuda dem hem till sig,
tappade han alldeles koncepterna och visste ej hvad han
skulle svara eller hur han skulle komma ifrån dem.
Han rodnade förskräckligt och tänkte slutligen
förklara, att det ej var någon ny kappa, utan att det
var så... se så der... att den var gammal.
Emellertid räddades han ur sin kinkiga belägenhet och
det af sjelfva byråchefsassistenten, som ville visa, att
han ej var högfärdig utan kunde umgås äfven med
underordnade.

»Det må vara händt», sade han, »jag bjuder på
fest i stället för Akakij Akakijevitsch och ber er,
mina herrar, vara välkomna till mig på en kopp té
i afton. Det passar alldeles förträffligt: det är i dag
min namnsdag.

Tjenstemännen lyckönskade naturligtvis
byråchefsassistenten och tackade för bjudningen. Akakij
Akakijevitsch deremot sökte göra undflykter, men alla
förklarade då med en mun, att det var ohöfligt: det var
både synd och skam att komma fram med något
dylikt, han kunde omöjligt säga nej. Vid närmare
eftertanke tyckte Akakij Akakijevitsch också, att förslaget
ej var så oäfvet; han skulle härigenom få tillfälle att
begagna kappan på aftonen.

Hela dagen var för Akakij Akakijevitsch en
fullständig fest. Han återvände hem i den lyckligaste
sinnesstämning, tog af sig kappan, hängde försigtigt
upp den på väggen och undersökte än en gång kläde
och foder mycket noga. Derpå tog han för
jemförelses skull fram kapotten, af hvilken nästan bara
trasor var qvar. Han tittade på den och kunde ej
hålla sig från att skratta: »Det var något till skilnad».

Under middagen upprepades munterheten, så snart
han tänkte på kapotten. Det var en rigtig treflig
middag. När han stigit upp från bordet, skref han
ingenting utan lade sig helt sybaritiskt på soffan. Då
mörkret inbröt, skyndade han att kläda sig, tog på
sig kappan och gick ut.

Hvar den som hade bjudningen bodde kan jag
till min ledsnad ej säga. Minnet börjar betänkligt
slappas; Petersburgs hus och gator ha så blandats om
i mitt hufvud, att jag ej kan få någonting redigt
derur. Så mycket är emellertid säkert, att
ifrågavarande tjensteman bodde i den bästa delen af staden
och sålunda långt från Akakij Akakijevitsch.

I början hade han att passera en del öde gator
med klen upplysning, men ju närmare han kom sitt
mål, dess lifligare och ljusare blef det. Fotgängarnes
antal ökades, han mötte fint klädda fruntimmer, till
och med en och annan bäfverkrage började visa sig.
Bondslädarna med sina trägaller och förgylda spikar
blefvo allt sällsyntare, hvaremot hyrkuskar i
karmosinröda mössor allt oftare körde förbi i sina
lackerade slädar och täckvagnar gnisslade med hjulen
mot snön. Akakij Akakijevitsch tittade på allt detta
som på något nytt. Han hade på flera år ej varit
ute någon afton. Han stannade nyfiken framför ett
fönster för att se på en tafla, föreställande en
ung dam, som höll på att ta af sig en sko och
dervid blottade ett vackert ben; bakom ryggen på
henne framtittade ett ansigte, försedt med polisonger
och prydligt pipskägg. Akakij Akakijevitsch ruskade
på hufvudet, skrattade och gick sin väg. Hvarför
skrattade han? Derför att han fick se någonting som
han ej kände till, men som en hvar alltid bibehåller
en viss instinktlik aning om? Eller kanske tänkte
han som många andra tjensteman: »Jo, de fransoserna.
Men hvad man än må säga, vilja de någonting sådant
der... så sannerligen... se så der...» Kan hända
tänkte han ej heller något dylikt: hvem kan väl
tränga in i en menniskas själ och genomskåda hennes
tankar!

Slutligen var Akakij Akakijevitsch framme.
Byråchefsassistenten var en person som lefde på stor fot.
Han bodde i första våningen. Trappan var upplyst.
När Akakij Akakijevitsch kom in i tamburen, såg han
en hel rad galoscher. Midt ibland dem stod en
samovarTévattenkokare. som puttrade och utsände stora moln af
vattenånga. På väggarne hängde öfverallt kappor, en
del till och med med bäfverkragar eller
sammetsuppslag. Innanför hördes prat och buller, hvilket skarpt
och tydligt trängde till hans öron, då dörren
öppnades och en betjent visade sig med en bricka med
tomma glas, gräddkanna och skorpkorg. Gästerna
hade samlats för en god stund sedan och redan slutat
sitt första glas té. Då Akakij Akakijevitsch hängt
upp sin kappa, steg han in.

På en gång framstälde sig för hans syn ljus,
tjenstemän, pipor och spelbord, under det hans hörsel
förvirrades af ett döfvande prat och buller af stolar
som skötos på golfvet. Han stannade helt generad
midt i rummet utan att veta hvad han skulle ta sig
till. Emellertid hade man observerat honom och tog
emot honom med höga rop, hvarefter hela sällskapet
begaf sig ut i tamburen för att än en gång se på
kappan. Akakij Akakijevitsch kände sig visserligen
mycket konfys, men gladdes i sitt barnahjerta öfver
kamraternas beröm. Om en stund brydde sig ingen
hvarken om honom eller kappan.

Det talrika sällskapet, pratet, bullret — allt
föreföll Akakij Akakijevitsch mycket besynnerligt.
Han visste ej hvad han skulle ta sig till, hvar han
skulle göra af händer, fötter och hela sin person.
Slutligen satte han sig bakom en af de spelande och
tittade än i korten, än på motspelaren, till dess han
började gäspa och tyckte det var tråkigt, desto mer
som den tid, då han brukade gå till sängs, redan för
länge sedan var inne. Han ville säga godnatt åt
värden, men man släppte honom ej utan förklarade,
att han kappan till ära måste dricka ett glas champagne.

En half timme senare serverades supén,
bestående af kall kalfstek, vinaigrett, pastej, tårta och
champagne. Akakij Akakijevitsch måste dricka två
fulla glas, hvarefter han kände sig mycket gladare
och ledigare, men glömde i alla fall ej, att klockan
redan var tolf och att det för länge sedan var tid
att gå hem. För att undslippa alla invändningar af
värden, smög han sig sakta ur rummet och sökte
reda på kappan, som han till sin ledsnad fann
liggande på golfvet. Han skakade den, plockade bort
allt smol som fastnat, tog på den och gick.

Gatan var ännu upplyst. En del kryddbodar,
permanenta klubbar för tjenare och annat folk, voro
öppna, andra åter stängda. Den långa ljusstrimman
i dörrspringan tillkännagaf emellertid, att pigor och
betjenter fortfarande der inne tycktes afhandla dagens
frågor och sålunda lemnade sina herrskap i fullkomlig
okunnighet om hvar de höllo till.

Akakij Akakijevitsch gick gatan framåt i den
lyckligaste sinnesstämning. Han tänkte till och med
ett tag springa fatt ett fruntimmer, hvilket som en
blixt sköt förbi honom under mycket besynnerliga
rörelser med kroppen. Men han hejdade sig strax
och fortsatte lugnt sin väg som förut.

Efter en stund utsträckte sig framför honom
långa, öde gator, hvilka till och med vid full dager
föreföllo ganska obehagliga. Nu voro de ännu dystrare.
Lyktorna blefvo allt sällsyntare; trähus och plank
började visa sig; ej en menniska syntes till. Snart
fans intet annat ljus att vägleda sig vid än återskenet
från snön, mot hvilken de låga kojorna med sina
tillslutna fönsterluckor mörkt aftecknade sig. Han
närmade sig det ställe, der gatan mynnade ut i en
ofantlig öppen plats, en rigtig ödemark, på andra sidan om
hvilken man knappt kunde urskilja husen. I fjerran,
gud vet hvar, skimrade ett ljus i någon polisvaktstuga,
som tycktes befinna sig vid verldens ända.

Akakij Akakijevitschs munterhet minskades
betydligt. Med en viss ofrivillig räddsla begaf han sig
ut på torget. Det var som om han anat någon olycka.
Han tittade sig till baka och åt sidorna. Torget
föreföll honom som ett haf.

»Nej, det är bättre att inte se sig omkring», tänkte
han och fortsatte vägen med tillslutna ögon. Då han
öppnade dem för att se, om han ej snart hunnit
öfver, uppenbarade sig för honom ett par personer med
stora mustascher — hvilka kunde han omöjligt
urskilja. Det svartnade för hans ögon, blodet stelnade
i ådrorna.

»Kappan tillhör mig», sade den ene af dem med
dundrande stämma.

Akakij Akakijevitsch tänkte ropa på hjelp, då
den andre sträckte fram för näsan på honom en
knytnäfve, stor som ett barnhufvud, och tillade:

»Skrik bara!»

Akakij Akakijevitsch kände blott, att de togo
kappan af honom och gåfvo honom en spark, så att
han föll sanslös i snödrifvan.

Då han återfick medvetandet märkte han, att
det var mycket kallt och att kappan var borta. Han
började då skrika af alla krafter och fortsatte
härmed, under det han förtviflad sprang mot vaktstugan,
utanför hvilken en poliskonstapel stod och stödde sig
på sin hillebard, som det tycktes nyfiken att få veta
hvad det var för förbannadt väsen.

När Akakij Akakijevitsch kom fram till honom,
började han med halfqväfd röst förebrå honom, att
han sof och ej brydde sig om någonting utan lät
menniskor rånas midt för näsan på honom.

Poliskonstapeln svarade, att han inte sett
någonting, att han trodde det var ett par bekanta, som
stannade och talade vid honom, att det vore bättre att
dagen derpå gå till kommissarien än att stå der och
skälla. Kommissarien skulle nog ta reda på hvem
som stulit kappan.

Akakij Akakijevitsch skyndade sig hem i
förskräcklig oordning. Hårtestarne, som funnos qvar vid
tinningarne och i nacken, fladdrade omkring hufvudet
på honom. Rock och benkläder voro fulla med snö.

Då gumman, som han bodde hos, fick höra häftiga
bultningar på dörren, hoppade hon ur sängen och
skyndade med blott ena skon på att öppna, hvarvid
hon af blygsamhet skylde barmen med linnet. När
hon fick se, i hvilket tillstånd hennes herre befann
sig, var hon nära att ramla baklänges.

Akakij Akakijevitsch berättade hvad som händt.

Hon slog i hop händerna af bestörtning och
förklarade, att han ovilkorligen borde vända sig direkt
till öfverkommissarien och ej till kommissarien, som
bara skulle narra honom, lofva honom och sedan inte
göra någonting. Bäst var att vända sig direkt till
öfverkommissarien, som hon kände, derför att Anna,
finskan, som förut varit köksa hos henne, nu var
barnpiga hos öfverkommissarien. Hon hade sjelf
sett honom, då han åkte förbi. Hvarje söndag
brukade han dessutom vara i kyrkan och tittade då
alltid så vänligt omkring sig, att det ovilkorligen måste
vara en mycket god menniska.

Sedan Akakij Akaijevitsch hört hennes råd, gick
han sorgsen till mods in till sig. Hur han
tillbragte natten kan hvar och en fatta, som är i stånd
att göra sig någon föreställning om andras belägenhet.

Tidigt på morgonen begaf han sig till
öfverkommissarien och fick upplysning om att han sof; han
gick dit igen klockan tio — han sof fortfarande;
han gick dit klockan elfva — öfverkommissarien var
utgången; han gick dit vid middagstiden, men
skrifvarne ville ej släppa in honom, förr än han sagt
hvarför han ville tala vid öfverkommissarien och hvad
som händt, så att Akakij Akakijevitsch för första
gången i sitt lif rigtigt tog mod till sig och helt
burdus förklarade, att han personligen måste träffa
öfverkommissarien, att de skulle akta sig hindra honom,
emedan han var skickad från departementet i
tjensteärenden, och om han klagade på dem skulle de
få se hvad följden blefve. Häremot vågade
skrifvarne ingenting invända. En af dem gick att anmäla
honom.

Öfverkommissarien tog emot meddelandet om
stölden af kappan på ett mycket egendomligt sätt. I
stället för att fästa sig vid hufvudsaken, började han
fråga Akakij Akakijevitsch, hvad han hade så sent ute
att bestyra och om han ej hållit till på något mindre
välkändt ställe, så att Akakij Akakijevitsch alldeles
tappade koncepterna och ej visste, när han gick sin
väg, om hans anmälan skulle leda till någon
efterforskning eller ej.

På hela dagen var han ej i departementet (enda
gången i hans lif). Dagen derefter visade han sig helt
blek i sin gamla kapott, nu uslare än förut.

Berättelsen om rånet rörde många af
tjenstemännen, ehuru äfven sådana funnos, som ej heller nu
försummade att göra narr af Akakij Akakijevitsch.
Man beslöt göra en insamling, men lyckades blott
få i hop en obetydlighet, emedan penningar nyss
blifvit uppburna för att låta måla departementschefens
porträtt, och de fleste subskriberat på en bok, som
förordades af afdelningschefen, hvilken var vän till
författaren. Som sagdt, man lyckades blott få i hop
en obetydlighet.

En af kamraterna, som tyckte det var synd om
Akakij Akakijevitsch, ville åtminstone hjelpa honom
med ett godt råd och sade, att han ej skulle gå till
poliskommissaren, emedan det visserligen kunde hända,
att han för att vinna uppmuntran af sina förmän
verkligen toge reda på kappan, men att den i alla fall
komme att stanna i polisen, om han ej på lagligt sätt
bevisade, att den verkligen tillhörde honom. Bättre
vore att vända sig till en betydande person. Den
betydande personen skulle sätta sig i förbindelse med
vederbörande, och det skulle gå mycket fortare.

Akakij Akakijevitsch beslöt sig för att gå till
den betydande personen. Hvem denna betydande person
var och hvilket embete han beklädde är fullkomligt
obekant. Så mycket vet man dock, att den betydande
personen nyligen blifvit en betydande person. För resten
skulle han ej vara någon vidare betydande person i
jemförelse med ännu mer betydande personer, men
alltid fins det någon samhällsklass, för hvilken en i
andras ögon icke betydande person verkligen är
betydande. Dessutom använde han alla medel för att
göra sig så betydande som möjligt. Så hade han
infört, att de lägre tjenstemännen skulle möta honom
redan i trappan, då han anlände till sin embetslokal.
Ingen vågade vända sig direkt till honom, utan allt
måste ske med den strängaste ordning:
kollegieregistratorn anmälde till guvernementssekreteraren,
guvernementssekreteraren till titulärsekreteraren eller den som
var närmast honom o. s. v.

Men så är det nu en gång i vårt heliga
Ryssland! Och en hvar söker i sin tur likna sina förmän.
Så berättas det, att ett titulärråd, som blifvit chef
för något fristående, obetydligt kansli, genast lät för
sig inreda ett särskildt rum, som han kallade
sessionssal. Utanför dörren stälde han ett par i kansliet
tjenstgörande teatervaktmästare i galonerade rockar
med röda kragar för att öppna dörrarna för de sökande,
ehuru sessionssalen var så liten, att man der med
nöd fick rum med ett vanligt skrifbord.

Vår betydande persons vanor voro solida och
imponerande, men en smula invecklade. Stränghet
var grundvalen i hans system. »Stränghet, stränghet
och stränghet», brukade han säga och tittade
betydelsefullt i ögonen på den han talade med. Han tycktes
dock ej hafva något vidare behof häraf. Det tiotal
tjenstemän, som utgjorde kansliets hela maskineri,
befann sig alltid i vederbörlig fruktan. Så snart
någon fick se honom på långt afstånd, reste han
sig genast upp och blef stående sträckt, till dess
han gått genom rummet. Hans vanliga samtal med
underordnade andades stränghet och bestod nästan
uteslutande i tre fraser: »Hur vågar ni? Vet ni väl,
med hvem ni talar? Vet ni, hvem som står
framför er?»

För resten var han i grund och botten en god
menniska, men generalstiteln hade förvridit hufvudet
på honom och kollrat bort honom, så att han ej visste
hur han skulle bete sig. Då han träffade till
sammans med likstälda, var han som en vanlig menniska,
i många afseenden till och med en ingalunda dum
person, men så snart han kom i ett sällskap, der det
fans någon med lägre grad, var det slut med honom:
han teg då envist och uppväckte desto större
medömkan som han sjelf kände, att han kunde tillbringa
tiden mycket angenämare. Emellanåt kunde man i
hans ögon se, att han gerna skulle vilja inblanda sig
i något intressant samtal, men han tillbakahölls af
tanken: skulle det ej vara för mycket från hans sida,
skulle han ej förefalla för familjär och sätta sitt
anseende på spel. Och följden häraf blef att han teg,
endast då och då utstötte ett enstaka ljud och
förvärfvade sig härigenom anseendet att vara en
genomodräglig menniska.

Akakij Akakijevitsch infann sig hos den
betydande personen på en för honom olämplig, men för
den betydande personen ganska läglig tid. Den
betydande personen var nemligen i sitt arbetsrum
inbegripen i ett muntert samtal med en gammal bekant
och barndomsvän, som han ej träffat på flera år.
Man anmälde, att en viss Baschmatschkin anhöll att
få tala med honom. Han frågade kort: »Hvad är
han för något», och fick till svar: »Något slags
tjensteman», hvarpå den betydande personen förklarade:
»Han får vänta, nu har jag inte tid.»

Här bör anmärkas, att den betydande personen
ljög: han hade mycket godt om tid. Redan för en
god stund sedan hade de båda vännerna pratat sig
mätta på gamla minnen. Samtalet hade flera gånger
afbrutits, hvarunder de klappat hvarandra på knäna
och ej haft något annat att säga än:

»Så var det ja, Ivan Abramovitsch.»

»Just så, Stepan Varlamovitsch.»

Emellertid lät han Akakij Akakijevitsch stanna
utanför för att visa sin vän, som för länge sedan tagit
afsked från tjensten och nu bodde hemma på landet,
hur länge sökande måste vänta, innan han tog emot dem.

Slutligen, efter att ha pratat tillräckligt, tegat
ännu längre och tillbakalutad i sin beqväma länstol
rökt ut sin cigarr, vände han sig plötsligt, som om
han glömt bort att någon ville tala med honom, till
sekreteraren, hvilken stod vid dörren och väntade att
få underskrift på några handlingar:

»Det var visst någon derute, som ville tala vid
mig. Säg till, att han kan komma in!»

När han fick se Akakij Akakijevitsch med sin
blyga hållning och slitna uniformsrock, sade han
plötsligt med tvär och skarp röst: »Hvad önskar ni?»
hvarvid hans ansigte antog ett strängt uttryck — ett
uttryck, som han redan en vecka före sin befordran till
general instuderat i all hemlighet framför en spegel.

Akakij Akakijevitsch, som redan förut kände sig
vederbörligen högtidlig, blef genom detta barska
tilltal ytterligare förbryllad, men försökte, trots alla
besynnerliga småord, som kommo med, förklara så godt
hans tunga tillät, att han haft en alldeles ny kappa
och blifvit bestulen på den på ett omenskligt sätt, att
han nu vände sig till honom för att han genom sin
bemedling skulle på något sätt... se så der...
skulle skrifva till herr öfverpolismästaren eller någon
annan för att få reda på kappan.

Detta tillvägagående föreföll generalen, gud vet
af hvad anledning, alldeles för familiärt.

»Hvad tänker ni på, min gunstig herre»,
återtog han med samma tvära ton, »vet ni inte hur man
bör gå till väga? Hur vågar ni vända er direkt till
mig? Känner ni inte till den vanliga ordningen i ett
embetsverk? Först hade ni bort inlemna en ansökan i
kansliet, hvarefter saken öfverlemnats till byråchefen,
sedan till afdelningschefen och så genom sekreteraren
till mig.»

»Men, ers excellens», invände Akakij
Akakijevitsch, under det han svettades förskräckligt och sökte
samla den lilla rest af själsnärvaro som fans qvar,
»jag har vågat besvära ers excellens, derför att alla
sekreterare — äro ett hopplöst slägte.»

»Hvad, hvad, hvad?» utropade den betydande
personen. »Hvar har ni fått dylika tänkesätt ifrån?
Hvar har ni fått dessa hädiska tankar ifrån?
Hvilken förskräcklig upprorsanda mot förmän och öfverhet
sprider sig ej i våra dagar bland ungdomen!»

Den betydande personen tycktes ej märka, att Akakij
Akakijevitsch redan uppnått sina femtio år, och att,
om han skulle kallas ung, det åtminstone borde vara
af någon som hunnit in på sjuttiotalet.

»Vet ni väl, till hvem ni säger detta? Vet ni,
hvem som står fram för er? Vet ni det! Vet ni det!
Jag frågar er.» Härvid stampade han med foten och
höjde rösten till så fruktansvärd styrka, att till och
med andra än Akakij Akakijevitsch skulle känt sig
illa till mods.

Akakij Akakijevitsch blef alldeles tillintetgjord,
vacklade, skakades i hela kroppen och kunde ej stå
på benen. Om ej en vaktmästare skyndat in och
stödt honom, hade han fallit till golfvet. Han fördes
ut sanslös.

Men den betydande personen, som var ytterligt
belåten med att hafva åstadkommit större effekt än han
väntat, rigtigt berusades af tanken att med blotta rösten
kunna så tillintetgöra en person och sneglade på vännen
för att se hvad intryck tilldragelsen gjort på honom.
Han observerade då ej utan tillfredsställelse, att denne
befann sig i ett mycket obestämdt tillstånd och till
och med sjelf började känna sig förskräckt.

Hur Akakij Akakijevitsch kom ner för trappan
och ut på gatan, visste han ej. Han kände knappast
marken under sig. Aldrig i sitt lif hade han fått
så mycket ovett af någon general och till på köpet
af en som han ingenting hade att göra med. På gatan
var ett förskräckligt yrväder; han hade svårt att hålla
sig på trottoaren. Vinden blåste som vanligt i
Petersburg från alla fyra hållen på en gång, trängde in i
halsen på vårt stackars titulärråd och lemnade början
till strypsjuka efter sig. Då han kom hem kunde
han ej säga ett ord. Han svullnade upp förskräckligt
och gick till sängs.

Så häftig kan en generals vrede vara!

Dagen derpå hade han stark feber. Tack vare
petersburgsklimatets ädla medverkan utvecklade sig
sjukdomen långt hastigare än man kunnat vänta. Då
doktorn kom, kände han på pulsen och ansåg sig
ingenting kunna göra, men ordinerade dock varma
omslag för att ej lemna patienten helt och hållet
utan läkarekonstens välgörande hjelp. För resten
förklarade han tvärt, att det skulle vara slut om
halftannat dygn, och vände sig till värdinnan med
följande uppmaning:

»Du, mor lilla, har ingen tid att förlora utan
beställ kista med detsamma, men låt göra den af furu
och inte af ek, ty det blir för dyrt.»

Om Akakij Akakijevitsch hörde dessa ödesdigra
ord, om han kände sig uppskakad deraf, om han
beklagade sin eländiga tillvaro, vet man ej, derför att
han hade stark feber och yrade.

Egendomliga syner uppenbarade sig för honom.
Än talade han med Petrovitsch och bestälde en
kappa med snaror baktill för tjufvar, som han
ständigt trodde sig hafva under sängen. Ett par gånger
bad han värdinnan dra fram en som fans under
täcket. Än frågade han, hvarför den gamla
kapotten hängde på väggen, då han hade en ny kappa.
Än tyckte han sig stå framför generalen och åhöra
hans snäsor, hvarpå han svarade: »Jag ber om
ursäkt, ers excellens!» Derpå brast han ut i de
förskräckligaste smädelser, så att gumman som satt
bredvid honom korsade sig. Aldrig i sitt lif hade hon
hört någonting dylikt och förvånades desto mer som
smädelserna följde omedelbart efter orden ers excellens.

Sedan började han prata fullkomligt
osammanhängande, så att man ej kunde förstå någonting,
endast att hans orediga tankar oupphörligt rörde sig
om kappan.

Slutligen gaf den stackars Akakij Akakijevitsch
upp andan.

Man brydde sig hvarken om att försegla hans
rum eller tillhörigheter, för det första derför att det
ej fans några arfvingar och för det andra derför att
han lemnade mycket litet efter sig — en bundt
gåspennor, ett par böcker papper, tre par strumpor,
några byxknappar och den för läsaren väl bekanta
kapotten. Hvem som allt detta öfvergick till, vete
gud; författaren till denna berättelse måste bekänna,
att han ej gjort sig besvär att forska derefter.

Akakij Akakijevitsch bars emellertid bort och
begrofs. Och Petersburg förblef utan honom sig
fullkomligt likt, alldeles som om han aldrig funnits till.

Så försvann en varelse, som under sitt lif
hvarken haft beskyddare eller vänner, som ingen menniska
brytt sig om, som ej ens kunnat ådraga sig några
naturforskares intresse, hvilka annars med sådan ifver
spetsa vanliga flugor på knappnålar för att
mikroskopiskt undersöka dem — en varelse, som tåligt
fördragit kanslisternas spott och spe och utan hvarje
märkvärdig tilldragelse vandrat sin väg mot grafven,
men som likväl i sista timman fick ett besök af den
ljuse gästen i form af en kappa, som för ett
ögonblick förljufvade hans sorgliga tillvaro, dock för att
sedermera låta olyckan bryta lös öfver honom på samma
sätt som den bryter lös öfver de mägtige på jorden.

Några dagar efter begrafningen skickades en
vaktmästare från departementet hem till Akakij
Akakijevitsch med tillsägelse att han genast skulle infinna
sig: det var afdelningschefens ovilkorliga befallning.
Vaktmästaren måste emellertid vända till baka med
oförrättadt ärende och förklarade vid återkomsten,
att Akakij Akakijevitsch ej vidare kunde komma. Då
man frågade honom om orsaken härtill, svarade han:

»Jo, han begrofs för fyra dagar sedan.»

På så sätt fick man i departementet veta, att
Akakij Akakijevitsch var död. Dagen derpå satt
redan på hans plats en annan, mycket bastantare
tjensteman, som emellertid ej hade en så regelbunden stil,
utan skref sina bokstäfver både snedt och vindt.

***

Hvem skulle väl kunna tro, att härmed ej allt
var slut, att vår hjelte under några dagar efter sin
död skulle komma att göra väsen af sig, liksom till
ersättning för sitt obemärkta lif? Men så hände det,
och vår nyktra berättelse antager nu en fantastisk
vändning.

I Petersburg spred sig plötsligt ett rykte, att
vid Kalinkabron och ännu längre bort om nätterna
uppenbarade sig ett spöke, som under gestalt af en
tjensteman sökte en stulen kappa och för att
godtgöra sig derför utan minsta hänsyn till rang eller
stånd ryckte af de förbigående deras kappor, vare
sig de voro vadderade eller fodrade med bäfver-,
björn-, räf-, katt- eller råttskinn, med ett ord med
hvarje slags skinn, som en menniska någonsin hittat
på att skydda sig med. En af tjenstemännen i
departementet hade sett spöket och genast känt igen
Akakij Akakijevitsch, hvilket försatte honom i sådan
förskräckelse, att han började springa af alla krafter.
Först efter en god stund vågade han vända sig om
och såg då, hur spöket hotade honom med fingret.

Öfverallt hörde man klagomål öfver att ej blott
titulärråd, utan till och med hofråds ryggar blifvit
utsatta för den bitande kylan till följd af den ofta
upprepade kappafryckningen. I polisen gjordes
anordningar att gripa spöket, dödt eller lefvande, för
att andra till varnagel straffa det på ett
exemplariskt sätt.

Det var nära, att polisens bemödanden krönts med
framgång. En konstapel lyckades nemligen på
Kirjuschkagatan gripa spöket i kragen, just som det skulle
rycka en friskappa från axlarna på en f. d. musikant.
Så snart konstapeln fått fatt i spöket, började han
skrika af alla krafter och framkallade härigenom ett
par kamrater, som han anförtrodde att hålla spöket,
medan han i sitt stöfvelskaft sökte reda på en
näfverdosa för att uppfriska sin sex gånger förfrusna näsa.
Han täppte för venstra näsborren med fingret och
skulle just draga till sig en dugtig pris, då spöket
nös så häftigt, att alla tre konstaplarne fingo ögonen
fulla med snus och ofrivilligt drogo till sig näfvarne
för att torka bort det. Härunder försvann spöket
spårlöst. Sedan dess hade poliskonstaplarne en sådan
förskräckelse för spöken, att de ej ens vågade anhålla
lefvande menniskor, utan så snart de fingo se någon
misstänkt person på långt håll ropade: »Gå din väg!
Gå din väg!» Spöket började nu visa sig äfven på
andra sidan Kalinkabron och försatte en hel del
lättskrämdt folk i stor oro.

Emellertid ha vi alldeles glömt bort vår
betydande person, som är egentliga orsaken till att vår
annars fullkomligt sanna berättelse antagit en
fantastisk vändning.

Först och främst fordrar rättvisan, att vi
upplysa, att vår betydande person strax sedan den
obarmhertigt upplexade Akakij Akakijevitsch gått sin väg,
kände någonting liknande medlidande inom sig. Det
var ingalunda främmande för honom; hans hjerta var
tillgängligt för många goda känslor, ehuru ofta hans
rang hindrade honom att lägga dem i dagen. Då
barndomsvännen gått, tänkte han verkligen på den
stackars Akakij Akakijevitsch, och sedan dess gick ej
en dag utan att han såg honom framför sig,
tillintetgjord af den skarpa tillrättavisningen. Han kände sig
till den grad oroad deraf, att han en vecka efteråt
skickade en tjensteman för att höra efter hvad han var
för något, hur han hade det och om han kunde hjelpa
honom på något sätt. När han fick höra, att Akakij
Akakijevitsch hastigt aflidit, greps han af
samvetsförebråelser och var dyster hela dagen. För att
förströ sig och förjaga det obehagliga intryck
underrättelsen gjort på honom, beslöt han att tillbringa
aftonen hos en af sina bekanta, der ett valdt sällskap
församlat sig och, hvad som bättre var, der alla nästan
hade samma rang, så att han ej på något sätt
behöfde känna sig generad. Det hade ett märkvärdigt
inflytande på honom. Hans vanliga butterhet
försvann, han blef angenäm i sin konservation, älskvärd
— med ett ord han tillbragte en mycket angenäm
afton. Till supén drack han ett par glas champagne,
hvilket, som hvar och en vet, är ett godt sätt att
få glädjen att trifvas. Champagnen förde honom på
besynnerliga funderingar. Han beslöt att efter
supén ej fara hem utan först göra ett besök hos
ett bekant fruntimmer, Karolina Ivanovna, en dam,
som det tyckes af tysk härkomst, med hvilken han
stod på särdeles vänskaplig fot.

Det bör anmärkas, att vår betydande person ej
längre var ung, att han var en god make och aktad
familjefader. Två söner, af hvilka den ene redan
tjenstgjorde i kansliet, och en sextonårig dotter med
en väl skarpt krökt, men för resten förtjusande näsa
kommo hvarje morgon för att kyssa honom på hand och
önska sitt: »bon jour, papa!» Hans hustru, ännu väl
bibehållen och ej alls oäfven, räckte honom först sin
hand att kyssas, vände sedan om den och kysste hans.

Men den betydande personen, fullt nöjd med sitt
ömma familjelif, fann det i alla fall på sin plats att
hafva en väninna i andra ändan af staden.
Väninnan var hvarken vackrare eller yngre än hans hustru,
men dylika gåtor förekomma här i verlden, och det
är ingalunda min afsigt att söka lösa dem.

När den betydande personen stigit upp i släden,
ropade han till kusken: »Kör till Karolina Ivanovna»,
svepte in sig i sin varma kappa och försjönk i det
behagliga tillstånd, som så högt värderas af alla
ryssar, nemligen då man ej behöfver anstränga sig att
tänka, utan tankarna sjelfmant infinna sig, den ena
angenämare än den andra. För honom framstälde sig
alla muntra passager under aftonen, alla lustiga infall
han roat sällskapet med. Han uppropade dem med
låg röst och som han fortfarande fann dem lika lustiga
som förut, må man ej undra på, att han emellanåt
brast ut i ett hjertligt skratt.

En och annan gång stördes han af någon häftig
vindstöt, som obarmhertigt piskade honom i ansigtet,
öfveröste honom med snö och utspände hans
kappkrage som ett segel för att sedan helt oförmodadt
kasta den öfver hufvudet på honom och bereda honom
besväret att befria sig derifrån.

Plötsligt kände den betydande personen, att någon
kraftigt grep tag i kragen på honom. Han vände sig
om och fick se en liten person i sliten uniformsrock,
som han med förskräckelse igenkände vara Akakij
Akakijevitsch. Hans ansigte var hvitt som lärft,
ögonen stirrade som på ett spöke. Munnen öppnades
och utsläppte en vidrig likstank. Den betydande
personens förskräckelse kände inga gränser. Spöket
talade:

»Jaså, nu har jag dig ändtligen! Jag har...
nu så... ja... jag har fått tag i dig! Jag
behöfver kappan! Du ville inte hjelpa mig! Du bara
gaf mig ovett! Gif mig nu din kappa!»

Vår stackars betydande person var halfdöd af
fasa. I kansliet och inför underordnade var han en
modig man. Hans bestämda ansigtsuttryck och
imponerande hållning kom en hvar som såg honom att
tänka: »Den är ej att leka med!» Och nu kände
han, likt många andra starka personer, en sådan
ångest, att han ej utan anledning började frukta för ett
slaganfall. Han kastade sjelf af sig kappan och skrek
till kusken med vild röst: »Kör hem!... Kör allt
hvad tygen hålla!»

Kusken, som visste hvad denna röst betydde och
att den brukade åtföljas af handling, hukade ned
hufvudet mellan axlarna och gaf hästarne ett rapp, så
att det bar af med blixtens fart. Omkring sex
minuter derefter voro de framme. Blek, förskräckt och
utan kappa släpade den betydande personen sig upp
på sitt rum, der han tillbragte natten i största oro.

Vid téet på morgonen sade hans dotter helt
öppet: »Hvad du ser blek ut, pappa!»

Men pappa nämnde ej ett ord om hvar han hade
varit, hvad som händt och hvart han tänkte fara.
Tilldragelsen gjorde ett starkt intryck på honom. Han
började mera sällan tilltala sina underordnade med:
»Hur vågar ni! Vet ni hvem som står framför er!»
och om han någon gång gjorde det, var det
åtminstone först sedan han tagit reda på hvad det var
fråga om.

Märkvärdigare var, att spöket ej sedermera visade
sig. Antagligen hade generalskappan passat förträffligt.

Beställsamma personer funnos dock som påstodo,
att det fortfarande uppenbarade sig i aflägsnare delar
af staden. En poliskonstapel från KolomnaStadsdel i Petersburg. hade med
egna ögon sett det komma ut från en bakport.
Ifrågavarande konstapel var emellertid ej utrustad med
några vidare kroppskrafter. En gång hade till
isvoschtschikarnes stora förnöjelse en gris sprungit omkull
honom, för hvilket obefogade skämt han passade på att af
hvar och en af dem begära en grosch till snus. Som
konstapeln sålunda ej var utrustad med någon större styrka,
vågade han ej hejda spöket utan följde efter det, tills
det plötsligen stannade och frågade: »Hvad vill du?»
Poliskonstapeln svarade då: »Ingenting!» och vände
genast till baka. Spöket var emellertid af ganska
reslig växt, hade stora mustascher och rigtade sina
steg mot Obuchoffska bron, der det försvann i mörkret.



II.

BERÄTTELSEN
om hur Ivan Ivanovitsch och Ivan
Nikoforovitsch blefvo ovänner.




FÖRSTA KAPITLET.
Ivan Ivanovitsch och Ivan Nikoforovitsch.

Hvad Ivan Ivanovitsch har för en ståtlig bekesch!Lång lifrock.
Bättre fins inte! Och hvilket lamskinn den är kantad
med sedan! Tvi dig lede, ett sådant skinn! Blågrått,
liksom täckt med rimfrost! Jag håller hvad som
helst, att ingen annan har ett sådant bräm! Se då
i Herrans namn på det — särdeles om han stannar
och talar vid någon — se på det från sidan; det är
något till läckert! Hvarför söka beskrifva det?
Sammet, silfver, eld! Herre du gode gud och du
Nikolaj undergörare, mångbeprisade helgon, hvarför
har inte jag en sådan bekesch? Han lät sy den innan
Agafja Fedosjejevna for till Kijeff. Ni känner väl
Agafja Fedosjejevna? Det är samma en, som bet örat
af bisittaren.

Det är något till präktig karl, Ivan Ivanovitsch!
Och hvilket hus han har i Mirgorod sedan! Rundt
omkring det går ett skärmtak på ekstolpar. Under
taket finnas bänkar öfver allt. När det blir för varmt
tar Ivan Ivanovitsch af sig bekeschen och byxorna,
lägger sig i bara skjortan på någon bänk och ser
efter hvad som försiggår på gården eller gatan.

Hvilka äppel- och päronträd har han ej alldeles
utanför sina fönster! Öppna bara ett, och grenarna
sticka in i rummet. Men hvad är det mot i
trädgården! Der har han allting! Plommon, körsbär,
fogelbär, alla slags grönsaker, solrosor, gurkor,
meloner, bönor, ärter, till och med en loge och en smedja.

En präktig karl, den Ivan Ivanovitsch! Han
tycker mycket om meloner: det är rigtigt hans
älsklingsmat. När han ätit middag slår han sig ner i
bara skjortan under skärmtaket och låter Gapka ge
sig ett par meloner, hvarpå han sjelf skär sönder dem,
samlar i hop kärnorna i ett papper och börjar äta.
Sedan måste Gapka ta fram bläckhornet, och så
skrifver han sjelf, med egna händer, på papperet: »denna
melon åts den eller den dagen». Om någon främmande
är närvarande tillägger han: »den eller den åt med».

Salig domaren i Mirgorod betraktade alltid med
välbehag Ivan Ivanovitschs hus. Det är också en
liten treflig bostad. Jag tycker om, när det fins
utbyggnader och skrubbar på alla håll och kanter, så
att man på afstånd endast ser en mängd tak, det ena
öfver det andra liksom en tallrik full med bliny,Bliny — rysk nationalrätt. Ett slags stora, tjocka
rågmjölsplättar, som ätas med smör och kaviar eller sur grädde.
eller, ännu bättre, som svampar på ett träd. Taken
äro täckta med rör: en pil, en ek och ett par
äppelträd stöda deremot sina mångarmade grenar. Mellan
träden blänka rutorna till de små fönstren, som skjuta
fram ända ut på gatan med sina snidade, hvitmålade
luckor.

En präktig karl, den Ivan Ivanovitsch! Han är
också god vän med sjelfva kommissarien i Poltava.
När Dorasch Tarasovitsch Puchivotschka kommer från
Chorol, tittar han alltid in till honom. Och
protopopenHögsta värdighet inom hvita presterskapet (det som ej
är bundet af celibat). Motsvarar ungefär prost. fader Pjotr, som bor i Kaliberda, brukar
alltid då han har främmande hos sig säga, att han
ej känner någon som så väl uppfyller sina kristliga
pligter och så väl förstår lefva som Ivan Ivanovitsch.

Gode Gud, hvad tiden går. Det är redan tio
år sedan han blef enkling. Äktenskapet var barnlöst.
Gapka deremot har barn, som springa omkring på
gården. Allt emellanåt ger Ivan Ivanovitsch dem en
kringla, ett stycke melon eller ett päron. Gapka bär
nycklarna till visthus och källare. Nycklarna till
mellersta skafferiet och den stora kofferten som står i
sängkammaren har Ivan Ivanovitsch deremot hand om
sjelf och tycker inte om att släppa någon dit. Gapka
går klädd i förkläde. Det är en dugtig flicka med
runda vador och röda kinder.

Och hvilken gudfruktig menniska är ej Ivan
Ivanovitsch! Hvarje söndag tar han på sig bekeschen
och går i kyrkan. När han kommer in helsar han
åt alla sidor och beger sig derpå vanligen upp på
klirosUpphöjd plats framför ikonastasen, som afskiljer
sanctuarium från öfriga delen af kyrkan. Sångarne hafva här sina
platser. der han stämmer in i kören med sin vackra
basröst. Efter gudstjensten skulle Ivan Ivanovitsch
aldrig kunna glömma att titta till de fattige.Tiggare finnas nästan alltid utanför kyrkorna och i
förhusen under gudstjensten. Må
hända brydde han sig ej om någonting så tråkigt,
om icke hans medfödda godhet förmådde honom
härtill. »Guds fred!» vänder han sig då vanligen till
någon i lumpor höljd, af svält och elände utmerglad
käring. »Hvarifrån är du stackare?»

»Jag, panLillryska — herre. lille är från byn här bredvid. På
tre dagar har jag hvarken ätit eller druckit. Mina
egna barn ha kört bort mig.»

»Stackare! Och hvarför har du kommit hit?»

»För att bedja om allmosa, pan lille. Kanske
ger mig någon en skärf till litet bröd åtminstone.»

»Hm! Skulle du verkligen vilja ha litet bröd»,
brukade vanligen Ivan Ivanovitsch fråga.

»Visst vill jag det. Jag är hungrig som en
svulten hund.»

»Hm! kanske du skulle vilja ha litet kött också?»

»Ja, jag är tacksam för hvad ers nåd ger.»

»Hm! Tycker du att kött skulle vara bättre än
bröd?»

»Den som är hungrig lär inte ha något val. Allt
hvad ers nåd ger är godt.» Härvid sträckte gumman
vanligen ut handen.

»Nå, så gå med Gud!» svarade Ivan Ivanovitsch.
»Hvad står du och väntar på? Jag vill dig
ingenting ondt!»

Sedan han frågat en andra, en tredje ungefär
på samma sätt, återvänder han slutligen hem, eller
också tittar han in till Ivan Nikoforovitsch, till
domaren eller till polismästaren för att låta bjuda sig på
en sup.

Ivan Ivanovitsch tycker mycket om att bli
bjuden på något eller få någon liten present.

Ivan Nikoforovitsch är också en mycket präktig
karl. Hans gård ligger bredvid Ivan Ivanovitschs.
De äro så goda vänner, att bättre vänner inte finnas
i verlden. Anton Prokofjevitsch Pupopus, som allt
jemt går i sin kanelfärgade rock med blåa ärmar
och om söndagarne äter middag hos domaren, brukar
säga, att satan sjelf bundit i hop Ivan Nikoforovitsch
och Ivan Ivanovitsch med ett rep: dit den ena går
följer den andra alltid med.

Ivan Nikoforovitsch är en gammal ungkarl.
Visserligen har det pratats om, att han varit gift, men
det är fullkomligt osanning. Jag känner Ivan
Nikoforovitsch mycket väl och kan intyga, att han aldrig
ens haft i tänkarna att gifta sig. Hvarifrån kommer
väl allt sådant der käringsqvaller? Så sökte några
sprida ut, att Ivan Nikoforovitsch var född med svans.
Men det är då ett så plumpt på samma gång som
lumpet och opassande skämt, att jag ej anser mig
behöfva vederlägga en dylik osanning inför den
upplyste läsaren, som utan tvifvel vet, att endast
trollpackor ha svans, och det blott ett fåtal. För resten
höra trollpackorna snarare till det qvinliga än till
det manliga könet.

Trots den stora vänskapen voro dessa sällsynta
vänner ej så alldeles lika hvarandra. Bäst lär man
känna deras karakterer genom jemförelse. Ivan
Ivanovitsch har en ovanlig förmåga att uttrycka sig på
ett ytterst angenämt sätt. Herre gud, hur han talar!
Det käns alldeles som om någon skulle leta efter
något i hufvudet på en eller som om någon sakta
förde ett finger fram och tillbaka på hälen. Man
lyssnar och lyssnar — och låter hufvudet hänga.
Angenämt! Mycket angenämt! Alldeles som en lätt
slummer efter ett bad. Ivan Nikoforovitsch tiger
deremot för det mesta; men om han låter ett ord
undfalla sig, så tag dig i akt: det rakar af dig
skägget bättre än den skarpaste rakknif. Ivan
Ivanovitsch är mager och lång; Ivan Nikoforovitsch är
mindre till växten, men har desto mera utvecklat sig i
omfång. Ivan Ivanovitschs hufvud liknar en rättika med
blasten vänd uppåt, Ivan Nikoforovitschs en rättika
med blasten vänd nedåt. Ivan Ivanovitsch ligger blott
efter middagen i bara skjortan under sitt skärmtak;
mot aftonen tar han på sig bekeschen och går ut,
antingen till stadsmagasinet, dit han säljer mjöl, eller
på fältet för att fånga vaktlar. Ivan Nikoforovitsch
ligger hela dagen på förstuguqvisten: om det inte är
för varmt, vänder han vanligen ryggen åt solen och
vill ej gå någonstädes. I bland faller det honom in
om morgnarna att göra ett slag på gården för att se
till folket, hvarefter han genast går och lägger sig.
Förr i tiden brukade han titta in till Ivan
Ivanovitsch. Ivan Ivanovitsch är en mycket belefvad och
finkänslig person, som i städadt samtal aldrig låter
ett opassande ord undfalla sig och genast känner sig
sårad, om han får höra ett dylikt. Ivan
Nikoforovitsch är deremot mera rätt fram och väljer emellanåt
inte så noga på uttrycken. Vid sådana tillfällen brukar
Ivan Ivanovitsch resa sig upp från sin plats och säga:
»Nog, nog, Ivan Nikoforovitsch; det är bättre att ni
genast går och lägger er, än att sitta här och föra ett
sådant gudlöst tal.» Ivan Ivanovitsch blir mycket
ond, om han hittar någon fluga i rödbetsoppan: han
blir då alldeles utom sig, skjuter tallriken ifrån sig
och låter den som bjudit honom få veta att han lefver.
Ivan Nikoforovitsch är särdeles förtjust i att bada.
När han satt sig i vattnet, så att det räcker honom
till halsen, låter han flytta ett bord med samovarTévattenkokare.
ut till sig och dricker i den behagliga svalkan sitt
té med synnerlig förnöjelse. Ivan Ivanovitsch rakar
sig två gånger i veckan, Ivan Nikoforovitsch blott en
gång. Ivan Ivanovitsch är ytterligt nyfiken. Gud
förbjude någon att börja en berättelse för honom utan
att sluta den! Om han blir missbelåten med
någonting, märker man det genast. På Ivan Nikoforovitschs
är det mycket svårt att se, om han är belåten eller
missnöjd; till och med om han rigtigt fröjdar sig öfver
något, visar han det ej. Ivan Ivanovitsch är
temligen harhjertad af sig. Ivan Nikoforovitschs
vidbyxor falla deremot i så djupa veck, att om man
blåste upp dem, skulle hela gården med logar och
öfriga byggnader kunna rymmas deri. Ivan
Ivanovitsch har stora, uttrycksfulla, tobaksfärgade ögon och
munnen något liknande bokstafven ѴIshitsa = bokstaf i ryska alfabetet.. Ivan
Nikoforovitschs ögon äro små, gulaktiga och helt och hållet
inkrupna mellan hans buskiga ögonbryn och svällande
kinder; näsan ser ut som ett moget plommon. Om
Ivan Ivanovitsch bjuder någon på snus, slickar han
alltid förut med tungan på locket, knäpper derefter
på det med fingret, räcker fram dosan och säger, i
fall ni är bekant med honom: »Vågar jag anhålla,
min herre, att ni gör mig den äran», eller om ni ej
är bekant: »Vågar jag anhålla, min herre, utan att
hafva fördelen känna ert namn, fadersnamn och
titel, att ni gör mig den äran.» Ivan Nikoforovitsch
lemnar er utan vidare sitt snushorn och säger: »Var
så god». Båda äro mycket rädda för loppor, och
derför låter hvarken Ivan Ivanovitsch eller Ivan
Nikoforovitsch någon jude med handelsvaror gå förbi utan
att köpa åtskilliga burkar elixir mot dessa insekter,
dock först sedan de rigtigt grundligt lexat upp juden,
derför att han bekänner sig till den mosaiska läran.

*


ANDRA KAPITLET.
Af hvilket man erfar hvad Ivan Ivanovitsch
önskade sig, hvad Ivan Ivanovitsch och Ivan
Nikoforovitsch samtalade om och hur samtalet
slutades.

En morgon — det var i juli månad — låg Ivan
Ivanovitsch under sitt skärmtak. Dagen var het,
luften tung och regnbådande. Ivan Ivanovitsch hade
redan hunnit titta till slåtterkarlarna utanför staden,
besöka byn och fråga alla mötande bönder och
käringar: »hvarifrån, hvarthän och hvarför», och låg nu
efter alla dessa ansträngningar och hvilade sig. Länge
betraktade han visthusen, gården, lidret, hönsen, som
sprungo omkring på gården, och tänkte för sig sjelf:
»Du min gud, hvad jag är för en karl! Fins det
något, som jag inte har? Höns och gäss, fulla
visthus, renadt bränvin, sött bränvin; i trädgården: päron,
plommon, kål, ärter, vallmo... hvad är det jag inte
har? Jag skulle just vilja veta hvad det är som jag
inte har!»

Sedan Ivan Ivanovitsch gjort sig denna
djupsinniga fråga, blef han åter tankfull. Hans blickar
sökte allt jemt efter nya föremål, tills de slutligen
togo vägen öfver staketet till Ivan Nikoforovitschs
gård, der de helt oförväntadt fängslades af en högst
intressant syn. En mager käring höll på att bära ut
gamla klädesplagg och upphänga dem till vädring på
ett streck. Snart fick man se en gammal
uniformsrock med luggslitna uppslag sträcka ut sina ärmar i
luften och omfamna en kofta af brokad. Derefter
visade sig en adelsuniform med vapenknappar och till
hälften uppäten krage, ett par hvita nedfläckade
kasimirsbyxor, som en gång varit trädda på Ivan
Nikoforovitschs ben, men nu på sin höjd skulle passa till
hans fingrar; efter dem följde ett par andra formade
som bokstafven ЛL. och en blå kosacktröja, hvilken
Ivan Nikoforovitsch lät sy sig för tjugu år tillbaka,
då han beredde sig att inträda i milisen och redan
börjat låta mustascherna växa. Efter tröjan
uppenbarade sig äfven en värja, som likt en spira stack
upp i luften. Vidare började ett par skört fladdra,
hvilka tycktes tillhöra en gräsgrön kaftanLång veckad lifrock. med
messingsknappar, stora som femkopeksstycken.Kopparmynt, större än våra femöringar. Mellan
skörten visade sig en mycket öppen väst med
guldgaloner. Västen öfverhöljdes snart af en salig farmor
tillhörande kjol med fickor, som hvardera ledigt kunde
rymma en vattenmelon. Allt, blandadt om hvartannat,
framstälde för Ivan Ivanovitsch ett mycket intressant
skådespel. Solstrålarna kastade sitt skimmer än på
en grön eller blå ärm, än på ett rödt uppslag, än på
ett stycke guldbrokad och lekte kring värjspetsen,
hvarigenom det hela fick utseendet af någonting
egendomligt, någonting liknande en dockteater, som
vandrande taskspelare föra omkring i byarna. Man tyckte
sig se en tätt packad folkhop, som beskådade konung
Herodes med guldkrona på hufvudet eller Antonius med
geten. Bakom teatern gnisslar fiolen, en zigenare slår
med fingrarna på sina läppar för att härma trummans
ljud. Solen går ned och den sydländska nattens friska
svalka smyger sig tätare in till bydöttrarnas mjella
skuldror och fylliga barmar.

Snart kröp gumman å nyo fram ur kontoret, der
sakerna förvarades, och släpade under oupphörligt
pustande med sig en gammal sadel med bortslitna
stigbyglar och söndertrasade pistolhölster och en med
guldbroderier och messingssöljor utstyrd valtrapp, som
en gång varit ljusröd till färgen.

»Den dumma käringen», tänkte Ivan Ivanovitsch,
»snart släpar hon väl ut Ivan Nikoforovitsch sjelf för
att vädra honom också.»

Och i sjelfva verket tycktes det, som om Ivan
Ivanovitsch ej så alldeles misstagit sig i sin gissning.
Efter fem minuter visade sig nemligen Ivan
Nikoforovitschs nankingsbyxor och togo nästan halfva gårdens
utrymme i anspråk. Slutligen bar gumman ut en
mössa och ett gevär.

»Hvad vill det säga?» tänkte Ivan Ivanovitsch.
»Jag har aldrig sett något gevär förr hos Ivan
Nikoforovitsch. Hvad gör han med det? Han skjuter inte,
men håller sig med gevär. Hvad skall han med det
att göra? Och ett rigtigt präktigt gevär tycks det
vara! Jag har länge önskat mig ett dylikt. Jag
skulle bra gerna vilja ha det der lilla geväret. Jag
tycker om att roa mig med ett godt gevär.»

»Hör hit, käring!» ropade Ivan Ivanovitsch och
vinkade med handen.

Gumman närmade sig staketet.

»Hvad har du der, mor lilla?»

»Det ser ni väl sjelf — ett gevär.»

»Hvad är det för ett gevär?»

»Hvem kan ha reda på det? Vore det mitt,
visste jag kan hända hvad det vore af till och med,
men nu är det pans.»

Ivan Ivanovitsch reste sig upp, började
undersöka geväret och glömde alldeles bort att lexa upp
käringen, derför att hon hängt ut det att vädras.

»Det ser ut, som om det vore af jern», fortsatte
gumman.

»Hm! Af jern. Ja så, så att det skulle vara
af jern, och hvarför just det», mumlade Ivan
Ivanovitsch för sig sjelf. »Har pan haft det länge?»

»Det kan nog hända.»

»Det är en vacker pjes!» fortsatte Ivan
Ivanovitsch. »Jag skall be att få det. Hvad skall han
med det att göra? Eller också skall jag byta mig till
det mot något. Är pan hemma, mor lilla?»

»Ja.»

»Hvad gör han? Ligger han?»

»Ligger.»

»Skönt, då går jag in till honom!»

Ivan Ivanovitsch klädde på sig, beväpnade sig
med en dugtig knölpåk till skydd mot hundarna,
emedan man på Mirgorods gator oftare möter dylika
än menniskor, och gaf sig i väg.

Ehuru Ivan Nikoforovitschs gård låg bredvid
Ivan Ivanovitschs, och det var mycket lätt att klifva
öfver staketet, föredrog dock Ivan Ivanovitsch att gå
gatan. Från den måste han vika in i en gränd, som
var så smal, att två enspända fordon ej kunde komma
förbi hvarandra, utan, om de möttes, beredde de åkande
nöjet att stiga af och draga vagnarna i bakhjulen till
baka ut på gatan. Fotgängaren blef här fullsatt med
kardborrar, som växte invid planken på båda sidor af
gränden. Utåt den vette Ivan Ivanovitschs lider och
Ivan Nikoforovitschs visthus, dufslag och inkörsport.
Framkommen till porten lyfte Ivan Ivanovitsch
bullersamt upp klinkan. Inifrån uppgafs då ett ilsket
skällande. En hop hundar af alla möjliga färger
rusade mot den inträdande, men vände snart tillbaka
viftande med svansarne, då de sågo, att det var en
gammal bekant. Ivan Ivanovitsch gick öfver gården,
på hvilken i brokigt virvarr visade sig en flock
indiska dufvor (vanligen matade ur Ivan Nikoforovitschs
egna händer), skal af meloner och vattenmeloner, på
ett ställe halfruttna grönsaker, på ett annat ett
sönderbrutet hjul, ett tunnband eller en smutsig pojke,
som låg och vältrade sig i bara skjortan — med ett
ord: en bild, värdig en målares pensel. Skuggan från
de upphängda kläderna spred sig öfver nästan hela
gården och förlänade den en viss svalka. Käringen
mötte Ivan Ivanovitsch med en djup bugning, gäspade
derpå och förblef sedan orörlig som en bildstod.
Framför huset reste sig i all sin prydnad förstuguqvisten
med sitt af tvenne ekstolpar uppburna tak — ett
angenämt skydd för solen, som denna tid i
Lillryssland ej är att leka med, utan öfvergjuter fotgängaren
från hufvud till fot med het svett. Häraf kan man
fatta, hur lifligt Ivan Ivanovitsch åstundade att
förvärfva sig geväret, då han kunde besluta sig för att
gå ut i en sådan värme och bryta mot sin vana att
endast röra på sig om aftnarna.

Rummet, hvari Ivan Ivanovitsch inträdde, var helt
mörkt, emedan fösterluckorna voro tillslutna. En
solstråle som letat sig genom hålet i en af luckorna, hade
antagit regnbågens alla färger och kastade sitt sken
på motsatta väggen, der den afmålade en brokig tafla
af rörtak, träd och de på gården upphängda kläderna,
allt naturligtvis upp och ned.

»Guds fred», sade Ivan Ivanovitsch.

»Ah, goddag, Ivan Ivanovitsch!» svarade en röst
från ett hörn i rummet. Först då observerade Ivan
Ivanovitsch Ivan Nikoforovitsch, som låg på ett täcke
på golfvet.

»Ursäkta, att jag visar mig i mitt naturliga
tillstånd». Ivan Nikoforovitsch låg der utan någonting
på sig, till och med utan skjorta.

»Gör ingenting! Har ni sofvit godt i natt, Ivan
Nikoforovitsch?»

»Ja! Och ni, Ivan Ivanovitsch, har ni sofvit godt?»

»Ja!»

»Har ni nyss stigit upp?»

»Om jag nyss stigit upp? Gud vare med er,
Ivan Nikoforovitsch, hur kan man sofva så länge!
Jag är just nu hemkommen från byn. Kornet står
präktigt öfver allt på fälten, förtjusande. Och gräset
är så högt, mjukt och saftigt.»

»Gorpina!» ropade Ivan Nikoforovitsch, bjud Ivan
Ivanovitsch en sup och en pirogEtt slags pastej. med sur grädde!»

»Det är vackert väder i dag.»

»Prisa inte vädret, Ivan Ivanovitsch! Måtte fan
ta det — man vet inte hvart man skall ta vägen för
hettan.»

»Är ni nu framme med fan igen! Hör på, Ivan
Nikoforovitsch, ni kommer att minnas mina ord, då
det redan är för sent: på andra sidan grafven blir ni
straffad för ert gudlösa tal.»

»På hvad vis har jag förolämpat er, Ivan
Ivanovitsch? Hvad har jag gjort för något? Jag har inte
sagt ett ord hvarken om er far eller mor. Jag vet
inte, att jag förolämpat er.»

»Sluta då, sluta, Ivan Nikoforovitsch!»

»Vid Gud, jag har inte förolämpat er, Ivan
Ivanovitsch!»

»Det är egendomligt, att vakteln ännu inte går
på lock.»

»Tänk hvad ni vill, men jag har inte förolämpat
er på något vis.»

»Jag förstår inte, att de inte bry sig om lock»,
fortsatte Ivan Ivanovitsch, som om han ej hörde på
Ivan Nikoforovitsch — »tiden är väl inte inne än...
emellertid tyckes det, att tiden borde vara inne.»

»Ni säger, att kornet är vackert?»

»Förtjusande korn, förtjusande.»

Härpå följde en stunds tystnad.

»Hvad är det för kläder, ni hängt ut, Ivan
Nikoforovitsch?» sade slutligen Ivan Ivanovitsch.

»Jo, alldeles utmärkta kläder, nästan nya kläder,
som den förbannade käringen låtit mögla bort för mig.
Nu vädrar jag dem. Det är ett så fint, förträflligt
kläde i dem. Om man bara vänder det, kan man
begagna det på nytt.»

»Det var en sak der, som jag tyckte särdeles
mycket om, Ivan Nikoforovitsch.»

»Hvad då?»

»Säg mig, min käre vän, hvad skall ni med det
der geväret att göra, som hon burit ut att vädras till
sammans med kläderna?» Här sköt Ivan Ivanovitsch
fram sin snusdosa. »Vågar jag be er ha den
godheten.»

»Genera er inte, var så god; jag snusar af
mitt.» Härvid började Ivan Nikoforovitsch trefva om
kring sig och fick slutligen tag i sitt horn. »Jaså,
har den dumma käringen hängt ut geväret också!...
Det är något till präktigt snus, som juden i
Sorotschintsy gör. Jag vet inte hvad han lägger i det,
det luktar så godt. Det påminner något om gräs.
Var så god och tag och lägg litet i mun! Inte sant,
det påminner om gräs? Var så god och tag!»

»Jag sitter allt jemt och tänker på geväret. Säg
mig, Ivan Ivanovitsch, hvad skall ni med det att
göra? Ni behöfver det ju inte.»

»Hvarför inte? Det kan ju hända, att jag vill
skjuta?»

»Gud vare med er, Ivan Nikoforovitsch? När
skulle ni väl göra det? Vid den andra tillkommelsen?
Så vidt jag vet och andra minnas, har ni ännu inte
skjutit så mycket som en andunge, och er kropp är
inte så af gud fader skapad, att ni bör skjuta. Er
hållning och ert utseende äro mycket värdiga. Inte
skulle det passa er att plumsa omkring i kärren. Då
ni redan nu vädrar det plagg, hvars namn
anständigheten förbjuder att nämna, hur skulle det då gå? Nej
ni har behof af lugn och hvila.» (Ivan Ivanovitsch
talade, som förut är sagdt, ovanligt målande, när han
ville öfvertyga någon. Hvad han talade! Gud, hvad
han talade!) »Ja, ni bör tänka på värdigare
sysselsätningar. Hör på, gif mig geväret!»

»Hvad tycker ni väl! Det är ett mycket
dyrbart gevär. Sådant gevär kan man inte få nu för
tiden. Jag köpte det af en turk, då jag skulle ge
mig till milisen, och så ett tu tre utan vidare ge
bort det! Hvad tycker ni väl! För resten är det
någonting, som man inte kan vara af med.»

»Och hvarför skulle ni inte kunna vara af med
det?»

»Hvarför? Och om man blir öfverfallen af
landstrykare?... Skulle det inte vara bra att ha då? Gud
vare lof, nu är jag lugn och fruktar ingenting. Och
hvarför? Jo, derför att jag har mitt gevär ute i
kontoret.»

»Ett präktigt gevär! Men, Ivan Nikoforovitsch,
låset är sönder på det.»

»Hvad gör det, att det är sönder? Det kan
man väl laga. Hufvudsaken är, att man smörjer bra
in det med kampolja, så att det inte rostar.»

»Af era ord, Ivan Nikoforovitsch, ser jag att ni
ej vill visa mig det ringaste tillmötesgående. Ni
vill ingenting göra för mig såsom tecken till vår
vänskap.»

»Hvad är det ni säger, Ivan Ivanovitsch? Visar
jag ej någon vänskap för er? Att ni inte skäms!
Era oxar äro oupphörligen inne på min betesmark,
och jag låter dem gå der. Då ni far till Poltava, ber
ni alltid att få låna min vagn. Nå än se’n? Har
jag någonsin vägrat lemna den? Era ungar klättra
öfver planket till min gård för att leka med hundarna,
och jag säger ingenting, de må gerna leka, bara de
inte röra någonting, de må gerna leka så mycket de
behaga.»

»Då ni inte vill ge mig det, så låt mig få byta
mig till det.»

»Och hvad ger ni mig för det?» — Härvid reste
sig Ivan Nikoforovitsch upp på armhågen och tittade
Ivan Ivanovitsch stint i ansigtet.

»Jag ger er min bruna so för det, samma en
som jag nyss gödt. Det är en präktig so! Få se,
om hon inte grisar nästa år.»

»Jag förstår inte, Ivan Ivanovitsch, hur ni kan
komma fram med något dylikt? Hvad skall jag med
er so att göra? vill ni kanske jag skall fägna fan med
en själamessa.»

»Åter igen! Utan fan kan ni inte reda er, det
är syndigt, vid gud syndigt, Ivan Nikoforovitsch.»

»Ja men, Ivan Ivanovitsch, hur kan ni tänka,
att för ett gevär vilja ge fan vete hvad för något —
en so?»

»Hvarför är min so fan vete hvad för något,
Ivan Nikoforovitsch?»

»Hvarför? Om ni sjelf ville tänka efter en smula.
Det är i alla fall ett gevär, en kostlig pjes; och så
kommer ni med fan vete hvad — en so! Om det
inte vore ni som talade, skulle jag ta det som en
skymf mot min person.»

»Jag förstår inte, hvad ni ser för ondt i en so?»

»För hvem tar ni mig väl i sjelfva verket. För
att jag mot en so...»

»Lugna er, lugna er! Jag skall inte vidare...
Behäll ni ert gevär! Låt det stå der ute i kontoret
och rosta sönder. Jag vill inte alls vidare tala
om det.»

Härpå följde en stunds tystnad.

»Man säger», började Ivan Ivanovitsch, »att tre
kungar förklarat tsaren krig.»

»Ja, jag hörde det utaf Pjotr Fjodorovitsch.
»Hvad är det för krig? Hvad är orsaken till det?»

»Jag kan inte bestämdt säga, Ivan Nikoforovitsch,
hvad orsaken är till det. Men jag förmodar, att de
der kungarna vilja tvinga oss att antaga turkiska
religionen.»

»Jo, der ser man, hvad de åsnorna kunna hitta
på», sade Ivan Nikoforovitsch och lyfte på hufvudet.

»Och, ser ni, just derför förklarade tsaren dem
i sin tur krig. ’Nej’, sade han, ’gå ni i stället öfver
till kristendomen’.»

»Nå än se’n? De få naturligtvis på tafsen, Ivan
Ivanovitsch?»

»Naturligtvis! Ni vill således inte byta bort
geväret, Ivan Nikoforovitsch?»

»Det är egendomligt, Ivan Ivanovitsch, att ni,
som alla menskor påstå vara en så lärd man, kan
komma fram med dylika barnsligheter. Tar ni väl
mig för att vara en sådan dumsnut...»

»Ligg stilla, ligg stilla! Gud vare med ert
gevär! Låt det stå der och bli förstördt, jag skall inte
vidare tala om det!»

En bricka bars in.

Ivan Ivanovitsch tog sig en sup och började äta
på en pirog med sur grädde. »Hör på, Ivan
Nikoforovitsch, jag skall ge er utom son två säckar hafre.
Ni har inte sått än. Alltså måste ni i alla fall köpa
hafre i år.»

»Vid Gud, Ivan Ivanovitsch, för att tala med er
måste man ha ärter i magen.» (Det är ändå
ingenting: Ivan Nikoforovitsch kunde dra på med ännu
värre saker, när han kom rigtigt i farten.) »Har ni
väl någonsin hört talas om, att man bytt bort ett
gevär mot 2 säckar hafre? Jag tror inte, att ni
skulle vilja sätta er bekesch i pant för det!»

»Men ni glömmer ju, Ivan Nikoforovitsch, att
jag ger er son också.»

»Hvad för något! Två säckar hafre och en so
för geväret?»

»Ja visst! Är det så litet det?»

»För geväret?»

»Naturligtvis för geväret.»

»Två säckar för geväret?»

»Ja, två säckar, men inte tomma, utan fulla med
hafre, och så son! Glömde ni den?»

»Kyss ni er so bäst er gitter, och smakar inte
det, så kyss satan!»

»Ja, gå på, illfänas! Ni skall få se, att er tunga
en gång i helvetet kommer att genomstingas med
glödande spikar för dylika gudsföraktande ord. När
man talat med er, måste man tvätta både ansigte och
händer och sedan låta röka sig.»

»Ursäkta, Ivan Ivanovitsch, ett gevär, det är en
nobel pjes, någonting ytterst intressant att roa sig med
och dessutom en särdeles behaglig prydnad i ett
rum...»

»Ni, Ivan Nikoforovitsch, skryter öfver ert
gevär som en narr», sade Ivan Ivanovitsch ej utan
förtrytelse, ty han började verkligen känna att tålamodet
svek honom.

»Och ni, Ivan Ivanovitsch, ni är en rigtig gåse!»

Om ej Ivan Nikoforovitsch sagt detta ord, skulle
de hafva grälat en stund och sedan helt vänskapligt
skiljts åt som vanligt, men nu blef forhållandet
annorlunda. Ivan Ivanovitsch vardt alldeles utom sig af
vrede.

»Hvad var det för något ni sade, Ivan
Nikoforovitsch», frågade han och höjde rösten.

»Jag sade, att ni liknade en gåse, Ivan
Ivanovitsch!»

»Hur vågar ni, min herre, att med glömska af
anständigheten och den aktning man är skyldig en
persons rang och familj skymfa mig med en så nedrig
benämning?»

»Hvad är det för nedrigt i det...! Hvarför
flaxar ni med armarna på det der viset, Ivan
Ivanovitsch?»

»Jag frågar er ännu en gång, hur vågar ni, att
glömsk af all anständighet kalla mig gåse?»

»Jag ger er anständighet så många som flyger
och far. Hvarför snattrar ni så der, Ivan
Ivanovitsch?»

Nu kunde Ivan Ivanovitsch ej längre beherska
sig. Hans läppar darrade, munnen liknade ej mer
bokstafven Ѵ, utan hade antagit formen af ett О.
Ögonen blixtrade så hotande, att någon annan än
Ivan Nikoforovitsch skulle känt sig helt ängslig till
mods. Det var ytterst sällan Ivan Ivanovitsch visade
sig på detta sätt. Han måste för att bringas derhän
vara retad till ytterlighet.

»I så fall får jag meddela er», utbrast slutligen
Ivan Nikoforovitsch, »att jag ej vidare känner er!»

»Nå, det var en förskräcklig olycka! Ni kan
vara alldeles lugn! Jag tänker inte gråta för det»,
svarade Ivan Nikoforovitsch. — Han ljög, vid gud,
han ljög! Han var i grund och botten mycket
upprörd.

»Min fot skall aldrig mer beträda er tröskel!»

»Ha, ha, ha!» utbrast Ivan Nikoforovitsch, som
i förargelsen inte visste hvad han gjorde och mot
vanan rest sig upp, så att han blef stående midt emot
Ivan Ivanovitsch. »Hallå, käring, pojke!» I dörren
visade sig den magra gumman och en kortväxt pojke,
inlindad i en vid och lång rock, som nästan släpade
efter honom. »Tag Ivan Ivanovitsch i armarna och
led ut honom!»

»Hvad för något? Mig, en adelsman?» utropade
i känslan af sin värdighet Ivan Ivanovitsch med
ytterlig ovilja. »Våga bara! Kom hit, om ni vill, och
jag skall tillintetgöra er och er dumma herre! Korpen
skall ej finna det ringaste spår efter er!» (Ivan
Ivanovitsch uttryckte sig ovanligt kraftigt, då hans själ var
i svallning).

De i rummet grupperade personerna bildade en
gripande tafla: Ivan Nikoforovitsch, midt på golfvet
i fulla glansen af sin naturliga skönhet, utan hvarje
konstlad prydnad; den magra gumman med
vidöppen mun och af vetlös förskräckelse förvridna
anletsdrag; Ivan Ivanovitsch med lyftad arm, en sann
bild af en romersk tribun. Det var ett sällsamt
ögonblick, ett storartadt skådespel! Och emellertid
fans det blott en enda åskådare: det var pojken i
den långa rocken, som stod der temligen orörd af det
hemska dramat och petade sig i näsan.

Ivan Ivanovitsch tog sin mössa. »Ert uppförande
är i sanning hedrande, Ivan Nikoforovitsch, nobelt!
Men vänta, jag skall minnas det!»

»Gå er väg, Ivan Ivanovitsch, gå och akta er för
att ej komma i vägen för mig. I annat fall, Ivan
Ivanovitsch, slår jag ögonen ur skallen på er!»

»Der har ni för det, Ivan Nikoforovitsch»,
svarade Ivan Ivanovitsch och räckte ut tungan, hvarpå
han slog igen dörren efter sig så att den med
ängsligt knarrande å nyo gick upp.

Ivan Nikoforovitsch skyndade efter för att
ytterligare säga något, men Ivan Ivanovitsch såg sig ej till
baka utan sprang sin väg så fort han förmådde.

*



TREDJE KAPITLET.
Hvad som tilldrog sig efter grälet mellan Ivan
Ivanovitsch och Ivan Nikoforovitsch.

Och sålunda blefvo två aktade män, Mirgorods
ära och prydnad, ovänner! Och hvarför? För en
obetydlighet, för ett förfluget ord! De ville ej vidare se
hvarandra, utan afbröto hvarje förbindelse, under det
att de förut voro bekanta som oskiljaktiga vänner.
Dagligen brukade Ivan Ivanovitsch och Ivan
Nikoforovitsch skicka bud till hvarandra för att höra efter
hur det stod till, ofta brukade de samtala med hvar
andra och säga hvarandra så behagliga saker, att
hjertat hoppade af fröjd, när man hörde dem. Om
söndagarna såg man Ivan Ivanovitsch i sin yllebekesch
och Ivan Nikoforovitsch i sin gulbruna jacka arm i
arm bege sig till kyrkan, och om då Ivan Ivanovitsch,
som hade ovanligt skarpa ögon, först fick se någon
pöl eller smuts på gatan, hvilket i Mirgorod är
mycket vanligt, sade han alltid till Ivan Nikoforovitsch:
»Akta er, stig åt sidan, ty här är smutsigt.» Ivan
Nikoforovitsch visade å sin sida samma rörande tecken
till vänskap. Allt som oftast räckte han fram sitt
snushorn till Ivan Ivanovitsch med orden: »Var så god!»

Och hvilket hem, hvilket ordnadt hushåll hos dem
båda!... Och dessa vänner... När man berättade
det för mig, kände jag mig som träffad af blixten.
Jag ville ej på länge tro det. Rättfärdige gud! Ivan
Ivanovitsch och Ivan Nikoforovitsch ovänner! Två
så vördnadsvärda personer! Fins väl någon
beständighet här på jorden?

När Ivan Ivanovitsch kom hem till sig igen,
var han fortfarande häftigt upprörd. I vanliga fall
brukade han först titta in i stallet, för att se efter,
om märren åt sitt foder ordentligt (Ivan Ivanovitsch
hade en brunskymlig märr med bläs i pannan, en
rigtigt liten treflig häst), derpå med egna händer mata
kalkoner och grisar och först sedan gå in i sitt rum,
der han antingen roade sig med att snickra (han var
mycket skicklig i att tillverka allehanda saker af trä,
lika skicklig som en svarfvare) eller att läsa sin bok,
tryckt hos Ljubij, Garij & Popoff (titeln mindes inte
Ivan Ivanovitsch, derför att pigan för länge sedan
slitit bort titelbladet, då hon höll på leka med
barnen), eller också lade han sig och hvilade under
skärmtaket. Nu brydde han sig ej om någon af sina
hvardagliga sysselsättningar. I stället började han gräla
på Gapka, derför att hon dref omkring och
ingenting gjorde, då hon i sjelfva verket höll på att släpa
en säck med gryn in i köket. Tuppen, som kom
fram till trappan för att få sin vanliga undfägnad,
slängde han en käpp efter, och då en liten smutsig
unge i trasig skjorta kom springande mot honom och
ropade: »pappa, pappa, får jag en pepparkaka», visade
han en så hotande min och stampade så häftigt med
foten att pojken förskräckt sprang sin väg och gömde
sig, gud vet hvar.

Emellertid återkom han slutligen till besinning
och började med sina vanliga sysselsättningar. Han åt
sent middag och först inemot qvällen kom han i ro
under skärmtaket. Den goda rödbetsoppan med
dufvor, som Gapka kokat, förjagade helt och hållet
morgonens obehagliga tilldragelse ur hans tankar. Å nyo
började han med välbehag mönstra än det ena än
det andra af sin egendom, lät slutligen sina blickar
hvila på granngården, och sade härvid för sig sjelf:
»i dag har jag inte varit hos Ivan Nikoforovitsch, jag
skall ta och gå till honom.» Med dessa ord tog Ivan
Ivanovitsch hatt och käpp och gick ut på gatan.
Men knappast hade han kommit genom porten, förr
än han påminde sig grälet på morgonen, spottade och
vände om igen. Något nästan liknande tilldrog sig
på Ivan Nikoforovitschs gård. Ivan Ivanovitsch såg,
huru käringen redan satt ena foten på staketet i
afsigt att klättra öfver, då han plötsligt hörde Ivan
Nikoforovitschs röst: »Kom tillbaka, det behöfs inte!»
Emellertid tyckte Ivan Ivanovitsch, att det var mycket
otrefligt. Det skulle ej alls varit omöjligt, att dessa
värdige män dagen derpå försonats, om ej en särskild
tilldragelse i Ivan Nikoforovitschs hem tillintetgjort
hvarje förhoppning och gjutit olja i fiendskapens redan
halfslocknade eld.

Ifrågavarande dag på aftonen kom Agafja
Fedosjejevna resande till Ivan Nikoforovitsch. Agafja
Fedosjejevna var hvarken köttslig slägtinge, svägerska eller
ens gumor till Ivan Ivanovitsch. Det tycktes, som
om hon i sjelfva verket ej hade någon anledning att
resa till honom. Ivan Nikoforovitsch var ej heller
vidare glad öfver besöken. Emellertid kom hon och
tillbragte hela veckor hos honom, ibland ännu längre
tid. Hon tog då hand om alla nycklar och styrde
huset helt och hållet på sitt vis. Det tyckte Ivan
Nikoforovitsch var mycket otrefligt. Emellertid lydde
han henne, eget nog, som ett barn. Visserligen
försökte han någon gång att göra sin mening gällande,
men Agafja Fedosjejevna fick alltid öfvertaget.

Jag måste erkänna, att jag inte förstår, hvarför
det är så inrättadt här i verlden, att qvinnorna lika
ledigt dra oss vid näsan, som man tar tag i handtaget
på en tekanna; antingen äro deras händer skapade
på det viset, eller också duga inte våra näsor till
någonting annat. Oaktadt Ivan Nikoforovitsch hade
en näsa som ett plommon, drog hon honom i alla fall
vid denna näsa och ledde honom med sig som en
hund. Till och med sitt vanliga lefnadssätt ändrade
han i hennes närvaro. Han låg ej så länge som
annars och solade sig, och när han gjorde det, var det
aldrig i naturtillstånd utan ständigt med skjorta och
byxor på, ehuru Agafja Fedosjejevna ej på minsta
sätt fordrade någonting dylikt. Tvärtom hatade hon
allt hvad etikett hette, och då Ivan Nikoforovitsch
hade frossa, gned hon honom med egna händer från
hufvud till fot med terpentin och ättika. Agafja
Feodosjejevna bar en kaffebrun klädning med gula
blommor, en mössa på hufvudet och tre vårtor på
näsan. Hennes växt påminde mycket om en vattenså;
att upptäcka någon tillstymmelse till midja var lika
svårt som att se sin egen näsa utan spegel. Hennes
fötter voro korta och formade som ett par små
kuddar. Hon sladdrade och sqvallrade oupphörligt, åt
inlagda rödbetor om morgnarne och förstod sig
utmärkt väl på att använda oqvädinsord. Under alla
dessa omvexlande sysselsättningar förändrades ej ett
ögonblick uttrycket i hennes ansigte. Endast en qvinna
är i stånd till något dylikt!

Genast vid hennes ankomst togo sakerna en helt
annan vändning: »Du, Ivan Nikoforovitsch, skall inte
tänka på försoning och be om förlåtelse; han vill
bara ditt förderf; det är nu en gång en sådan
menniska! Du känner honom inte än!» — Gift, gift
droppade den djefvulska qvinnan i Ivan
Nikoforovitschs själ! Han ville ej ens höra talas om Ivan
Ivanovitsch.

Allt antog nu ett annat utseende. Om någon af
grannens hundar kom in på gården, jagades han
derifrån med hugg och slag. Barnungarne, som
klättrade öfver staketet, återvände tjutande med
upplyftade skjortor och märken efter ris der bak.

Till och med den magra käringen bar sig så
oanständigt åt, när Ivan Ivanovitsch en gång ville
fråga henne om någonting, att han, såsom en särdeles
finkänslig person, spottade och blott kunde säga:
»Hvilken otäck käring, hon är värre än sin husbonde!»

Slutligen till råga på skymfen lät den hätske
grannen midt för näsan på Ivan Ivanovitsch bygga
ett gåshus just på den plats der öfvergången öfver
staketet var, liksom för att med afsigt upprepa
förolämpningen. Denna för Ivan Ivanovitsch så vidriga
byggnad uppfördes med djefvulsk hastighet — på
en dag.

Allt detta uppväckte hos Ivan Ivanovitsch
illvilja och begär att hämnas. Han visade dock intet
spår till förbittring, ehuru gåshuset till och med
inkräktade en del af hans mark, men hjertat klappade
på honom så våldsamt, att han endast med stor
svårighet kunde bibehålla sitt yttre lugn.

Så tillbragte han dagen. Natten inbröt... O,
om jag vore målare, skulle jag framställa en underbar
bild af nattens alla behag! Jag skulle framställa,
hur hela Mirgorod ligger försjunken i sömn; hur
oräkneliga stjernor orörligt blicka ned på dess gator
och gränder; hur hundskall från när och fjerran
genljuder i den påfallande stillheten, hur en förälskad
klockare skyndar förbi de morrande nattväktarne och med
ridderligt mod kastar sig öfver ett staket, hur de
hvita husväggarna, begjutna med månsken, förefalla
större och träden, som beskugga dem, mörkare, hur
sjelfva skuggan faller tätare, hur blommor och gräs
sprida en rikare vällukt, och hur syrsorna, nattens
outtröttliga riddare, från alla knutar stämma upp sina
knarrande sånger. Jag skulle framställa, hur i en
af dessa låga lerhyddor någon af stadens ungmör med
svarta ögonbryn och af ungdomslust sprittande barm
drömmer om mustascher och husarsporrar, under det
att månskenet ler på hennes kinder. Jag skulle
framställa, hur en flädermus låter sin skugga hastigt ila
öfver den ljusa vägen och sedan slår sig ned på
någon hvitmenad skorsten.... Men näppeligen skulle
jag kunna framställa, hur Ivan Ivanovitsch smög sig
ut på gården med en såg i sin hand: så många
stridiga känslor voro målade i hans ansigte! Sakta,
sakta närmade han sig gåshuset och kröp slutligen
under det. Ivan Nikoforovitschs hundar visste ännu
ingenting om grälet och läto honom derför som en
gammal bekant nalkas den nyuppförda byggnaden, som
hvilade på fyra ekstolpar. När han krupit fram till
närmaste stolpe, satte han sågen till den och begynte
sitt arbete. Bullret, som härigenom uppstod kom
honom att stanna ett ögonblick och se sig omkring,
men tanken på den skymf han lidit gaf honom åter
mod. Den första stolpen var afsågad; Ivan
Ivanovitsch började med den andra. Hans ögon brunno
med en hemsk glans, af förskräckelse såg han nästan
ingenting. Plötsligt uppgaf han ett rop af fasa och
blef liksom förlamad. Han tyckte sig se ett spöke.
Men snart återfick han fattningen, då han kom under
fund med, att det var en gås, som sträckte ut halsen
mot honom. Ivan Ivanovitsch spottade af harm och
fortsatte sitt arbete. Den andra stolpen var nu
afsågad. Ivan Ivanovitschs hjerta började så häftigt
klappa, när han satte sågen till den tredje stolpen,
att han några gånger måste afbryta sitt arbete.
Redan var mer än hälften genomsågad, då plötsligt
gåshuset häftigt skakades.... Nätt och jemt hann han
hoppa åt sidan, förr än det bullersamt ramlade
omkull. Han ryckte då till sig sågen och skyndade i
vild förskräckelse in i sitt rum, der han kastade sig
på sängen utan att ens våga i fönstret se efter hvad
följden blef af hans förfärliga tilltag. Han förestälde
sig grannens gård full med folk: den gamla käringen,
Ivan Nikoforovitsch sjelf, pojken i den långa rocken,
alla beväpnade med störar, stodo i begrepp att
under Agafja Fedosjejevnas befäl ödelägga och förhärja
hans hus.

Följande dagen tillbragte Ivan Ivanovitsch
liksom i feber. Han fruktade att den hätske grannen
till hämnd skulle tända eld på hans hus och befalde
Gapka att emellanåt se efter, om man ej lagt torr
halm på något undangömdt ställe. Slutligen beslöt han,
för att förekomma Ivan Nikoforovitsch, att skynda
till kretsdomstolen och inlemna en klagoskrift mot
honom. Hvari den bestod, ser man af följande kapitel.

*


FJERDE KAPITLET.
Hvad som tilldrog sig vid kretsdomstolen
i Mirgorod.

Hvilken underbar stad är ej Mirgorod! Hvilka
byggnader finnas der ej! Somliga hafva halmtak,
andra rörtak, andra till och med brädtak. Till höger
gata, till venster gata! Öfver allt präktiga staket.
Längs dem slingra sig humlerefvor, på dem hänga
grytor, bakom dem sticker solrosen fram sitt runda
hufvud, rodnar vallmon, glänsa kurbitsar... öfverallt
yppig prakt! Staketen äro ständigt garnerade med
en del föremål, som göra dem ännu mera pittoreska:
utspända rutiga kjolar, skjortor, vidbyxor. Stöld och
bedrägeri äro okända saker i Mirgorod, och derför
hänger hvar och en ut på staketen hvad han behagar.
Om ni närmar er torget, kommer ni bestämdt att
stanna ett ögonblick, hänförd af den förtjusande
utsigten: der befinner sig nemligen en stor pöl, en högst
underbar pöl, säkerligen i sitt slag den enda ni
någonsin kan få se. Den upptager nästan hela torget.
En präktig pöl! Husen, som resa sig rundt omkring
och på afstånd kunna förvexlas med höstackar, tyckas
liksom försänkta i beundran öfver dess skönhet.

I mitt tycke finnes emellertid intet vackrare hus
än kretsdomstolens. Om det är utaf ek eller björk
fäster jag ej något afseende vid, men, mina ärade
herrar, der finnas åtta fönster! Åtta fönster i rad
utåt torget, utåt det vatten, om hvilket jag nyss
talade, och som polismästaren kallar för sjö! Det är
det enda hus i Mirgorod, som är måladt med
granitfärg, alla öfriga äro bloft hvitmenade. Taket är helt
och hållet täckt med bräder och skulle till och med
varit rödstruket, om inte kanslisterna lagt lök i den
härför bestälda oljan och ätit upp den, hvilket kom
alldeles utmärkt till pass, ty det var under fastan,
men gjorde att taket blef omåladt. På
förstugutrappan, som leder utåt torget, hålls ofta en mängd höns,
som här nästan alltid kunna plocka gryn eller något
annat ätbart, hvilket för resten ej utkastas med flit,
utan härleder sig uteslutande från de rättsökandes
oförsigtighet. Huset är deladt i två lika stora afdelningar:
på ena sidan sessionssalen, på den andra arrestlokalerna.
I den hälften, der sessionssalen är, finnas två rum,
putsade och hvitmenade. Det yttre är afsedt för
rättssökande. I det inre står ett bord prydt med bläckfläckar
och på bordet en spegel. Vidare finnas fyra stolar med
höga karmar och invid väggarna jernbeslagna koffertar,
i hvilka förvaras digra packor med alla möjliga prof
på kretsdomstolens lagvrängning. På en af
koffertarne stod för tillfället en nyblankad stöfvel.

Sessionen hade redan börjat på morgonen.
Domaren, en ganska tjock herre, ehuru ej fullt så tjock
som Ivan Nikoforovitsch, med godmodigt utseende,
fettglänsande nattrock, pipa i mun och tékopp i
handen, höll just på att samtala med underdomaren.
Läpparne sutto på domaren så tätt under näsan, att
den med lätthet kunde beröra öfverläppen, hvilken
gjorde tjenst som snusdosa, emedan största delen af
det snus, som var afsedt för näsan vanligen stannade
på den. Domaren höll sålunda på att samtala med
underdomaren. Bredvid honom stod en flicka med
bara fötter och höll en bricka med koppar. Vid
ändan af bordet uppläste sekreteraren ett utslag med
så entonig och melankolisk röst, att den anklagade
sjelf sannolikt somnat, om han varit närvarande. Utan
tvifvel skulle domaren varit den första att göra det,
om han ej för tillfället varit inbegripen i ett
underhållande samtal.

»Jag har särskildt bemödat mig», sade domaren,
»att få reda på hur det kommer sig, att de sjunga
så bra ibland. Jag hade för ett par år sedan en
präktig trast. Nå, hvad hände? Ett tu tre var det
slut med honom! Han började sjunga, gud vet hvad
för något. Ju längre det led, allt sämre och sämre.
Slutligen var det bara ett skorrande, ett hväsande...
någonting alldeles omöjligt! Rigtig smörja! Ser ni,
det kommer sig deraf, att under strupen bildar sig en
bobon, mindre än en ärta. Den der lilla bobonen
skall man sticka igenom med en synål. Det lärde mig
Sachar Prokofjevitsch, och, om ni vill, skall jag
berätta genom hvilken tillfällighet jag fick veta det.
... Jag kommer resande till honom...»

»Befaller ni, Demjan Demjanovitsch, att jag läser
upp det andra?» afbröt sekreteraren, som nyss slutat
sin läsning.

»Har ni redan läst igenom det? Tänk, så fort!
Jag har rakt ingenting hört. Hvar är det
någonstädes? Gif hit det, skall jag skrifva under. Hvad
har ni mer för något?»

»Kosacken Bokitjkas mål om den stulna kon.»

»Godt, läs det! Som sagdt, jag kommer resande
till honom... Jag kan till och med ge er en
noggrann beskrifning på hvad han trakterade mig med.
Till smörgåsbordet var det torkad störrygg
— sällsynt i sitt slag. Ja , det var inte sådan der störrygg,
som (härvid slickade domaren sig om munnen och
smålog, under det att näsan tog sig en pris ur sin
vanliga snusdosa) — som kryddbodarne i Mirgorod
bjuda på. Sillen smakade jag ej, derför att jag, som
ni vet, får halsbränna deraf, men kaviar åt jag —
den var utmärkt, alldeles utmärkt, det måste man
medge! Så tog jag en sup persikebränvin destilleradt
med tusengyllen. Det fans också saffransbränvin, men
saffransbränvin dricker jag inte, som ni vet. Det är
visserligen mycket bra, derför att, som man säger, det
först retar aptiten och sedan!... Ah, skall jag väl
tro mina ögon!...» utropade domaren, då han
plötsligt fick se Ivan Ivanovitsch i dörren.

»Guds fred! Jag önskar eder en god morgon!»
sade Ivan Ivanovitsch, i det han bugade sig åt alla
sidor med honom säreget behag. Du gode gud, hur han
visste förtrolla alla med sitt uppträdande. Jag har aldrig
tänkt mig en så fulländad belefvenhet. Han kände också
mycket väl sin egen värdighet och betraktade derför den
vördnad, som visades honom, som en skyldighet. Domaren
sjelf räckte Ivan Ivanovitsch en stol, under det att hans
näsa drog till sig snuset, som var qvar på öfverläppen,
hvilket var ett säkert bevis på innerlig tillfredsställelse.

»Hvad befaller ni, att jag får bjuda på, Ivan
Ivanovitsch?» frågade han, »behagar ni inte en kopp té?»

»Nej, jag tackar så mycket», svarade Ivan
Ivanovitsch, bugade och satte sig.

»Gör mig den äran, en enda liten kopp!»
upprepade domaren.

»Nej, jag tackar; mycket smickrad af er
gästvänlighet!» svarade Ivan Ivanovitsch, steg upp, bugade
och satte sig.

»En enda liten kopp!» upprepade domaren.

»Nej, var så god och gör er inte något besvär,
Demjan Demjanovitsch!» Härvid steg Ivan Ivanovitsch
upp, bugade och satte sig.

»En liten kopp!»

»Nå, må göra, en liten kopp!» sade Ivan
Ivanovitsch och sträckte ut handen mot brickan.

Du milde gud, hvilken oerhörd belefvenhet en
menniska kan utveckla! Det är omöjligt att beskrifva,
hvilket behagligt intryck ett dylikt uppträdande åstadkommer.

»Behagar ni inte en liten kopp till?»

»Nej, jag tackar ödmjukast», svarade Ivan
Ivanovitsch, i det han stälde den tömda koppen på brickan
och bockade sig.

»Haf den godheten, Ivan Ivanovitsch!»

»Jag tackar så mycket, jag kan inte.» Härvid
steg Ivan Ivanovitsch upp, bugade och satte sig.

»Ivan Ivanovitsch, bevisa mig den vänskapen, en
enda liten kopp!»

»Nej, jag är särdeles tacksam för undfägnaden!»
När Ivan Ivanovitsch sagt detta, steg han upp, bugade
och satte sig.

»Bara en liten kopp, en enda liten kopp!»

Ivan Ivanovitsch sträckte ut handen mot brickan
och tog koppen.

Du min skapare, hur kan en menniska så förstå
att bära upp sin värdighet!

»Jag har ett angeläget ärende till er, Demjan
Demjanovitsch», sade Ivan Ivanovitsch och tömde de
sista dropparne af téet, »jag kommer med klagomål.»
Han stälde koppen ifrån sig och drog upp ur fickan
en på stämpladt papper skrifven ansökan. »Med
klagomål mot min fiende, min afsvurne fiende.»

»Mot hvem?»

»Mot Ivan Nikoforovitsch Dovgotschchun.»

Vid dessa ord hade domaren så när fallit af
stolen. »Hvad är det ni säger!» utropade han och slog
i hop händerna. »Ivan Ivanovitsch! Är det väl ni?»

»Som ni ser, jag sjelf!»

»Må gud och alla helgon stå er bi! Huru! Ni,
Ivan Ivanovitsch! Ni skulle blifvit ovän med Ivan
Nikoforovitsch! Är det väl från er mun jag hör det!
Säg om det en gång till! Är det ej någon, som gömt
sig bakom ryggen på er och talar i ert ställe?»

»Hvad är det väl för egendomligt i det? Jag
kan inte ens tåla se honom. Han har tillfogat mig
en dödlig förolämpning, sårat min heder.»

»Heliga treenighet! Det skall jag aldrig kunna
öfvertyga mor min om! Gumman säger hvarenda dag,
när jag och syster min gräla: ’Barn, ni lefva
tillsammans som hundar! Om ni ville ta exempel af Ivan
Ivanovitsch och Ivan Nikoforovitsch, det är vänner
det! Sådana vänner, som man sällan ser! Vänner i
ordets vackraste bemärkelser. Värdiga menniskor!’ —
Jo, vackra vänner! Berätta mig hvad orsaken är
och hur det har gått till!»

»Det är en grannlaga sak, Demjan Demjanovitsch,
svår att med ord beskrifva! Låt hellre läsa upp min
klagoskrift. Var så god och tag i den här ändan,
der är det snyggare!»

»Läs, Taras Tichonovitsch», sade domaren och
vände sig till sekreteraren.

Taras Tichonovitsch tog klagoskriften, snöt sig
på samma sätt som alla andra kretsdomstolssekreterare,
med tillhjelp af tvenne fingrar, och började läsa:

»Klagoskrift från adelsmannen i kretsen Mirgorod,
godsegaren Ivan, Ivans son,Lagstil (Ivanoff syn) i stället för det annars brukliga Ivanovitsch. Perepepenko, angående
hvad som innehålles i följande punkter:

1). För sina gudlösa, afskyväckande, hvarje
mått öfverstigande, lagvidriga handlingar allmänt
bekante adelsmannen Ivan, Nikifors son, Dovgotschchun
har under nu löpande år och sistlidne 7 juli tillfogat
mig en dödlig skymf, berörande såväl min personliga
heder som likaledes bidragande till min rangs och
mitt namns förnedring och konfusion. Ifrågavarande
adelsman, hvars blotta utseende uppväcker äckel, är
till karakteren grälsjuk och öfverfull med alla slags
skällsord och gudsföraktande uttryck...»

Här stannade föreläsaren för att å nyo snyta
sig, under det att domaren andäktigt lade armarne
i kors och yttrade för sig sjelf: »Hvilken hurtig
penna! Gode gud, hur den menniskan förstår att
uttrycka sig!»

Ivan Ivanovitsch bad att man skulle läsa vidare,
och Taras Tichonovitsch fortfor:

»Ifrågavarande adelsman Ivan, Nikofors son,
Dovgotschchun benämnde mig, då jag kom till honom med
vänliga erbjudanden, offentligen med ett sårande och
för min ära skymfligt namn, nemligen gåse, ehuru hela
mirgorodska kretsen väl vet, att jag aldrig tillförene
blifvit kallad med en så vederstygglig benämning och
ej heller för framtiden tänker låta mig så kallas.
Beviset för min adeliga härkomst är, att i dopboken,
som förvaras i kyrkan De Tre Biskoparne, såväl dagen
för min födelse som det af mig mottagna heliga dopet
finnas inskrifna. Som alla, hvilka ega aldrig så liten
bevandring i vetenskaperna, väl veta, kan en gåse inte
inskrifvas i dopboken, ty en gåse är ej en menniska
utan en fogel, hvilket en hvar säkerligen känner, äfven
om han ej varit i något seminarium. Men
ifrågavarande illasinnade adelsman, som var väl underrättad
om allt detta, skymfade mig med denna
vederstyggliga benämning endast och allenast för att tillfoga
min rang och mitt stånd en dödlig förolämpning.

2). Samme oanständige och vanartade adelsman
har förgripit sig på min egendom, ärfd efter min
presteståndet tillhörande fader, Ivan, Onisieffs son,
Perepepenko, salig i åminnelse, derigenom att han
mot allt hvad lagar och författningar heta midt
framför min förstugutrappa flyttat sitt gåshus, hvilket ej
skedde i någon annan afsigt än att förnya den mig
tillfogade skymfen, ty ifrågavarande gåshus stod förut
på en förträfflig plats och var ännu i godt skick.
Men meromnämnde adelsmans smutsiga syfte var
uteslutande att tvinga mig blifva vittne till obehagliga
passager, ty hvar och en vet, att någon menniska ej
ger sig in i ett gåshus i anständiga ärenden. Vid
detta lagvidriga tillvägagående kommo de två främre
stolparne att stå på min egen mark, som jag erhöll
af min fader, Ivan, Onisieffs son, Perepepenko, salig
i åminnelse, medan han ännu lefde, och som sträcker
sig från visthuset i rak linie till den plats, der
qvinfolket brukar skölja grytorna.

3). Ofvan beskrifne adelsman, hvars blotta
dop- och familjenamn uppväcka afsky, när i sitt sinne
den onda afsigten att bränna mig inne i mitt eget
hus. De otvifvelaktiga tecknen härpå framgå af
följande: 1) ifrågavarande illasinnade adelsman har
börjat ofta gå ut på gården, hvilket han förut nästan
aldrig gjorde till följd af sin lättja och vämjeliga
fetma; 2) i hans drängstuga, som stöder mot
staketet, hvilket begränsar min egen mark, ärfd efter min
fader Ivan, Onisieffs son, Perepepenko, salig i
åminnelse, brinner dagligen ljus till långt in på natten,
hvilket är ett tydligt bevis på hvad jag ofvan
framhållit, ty förut har han till följd af sin vederstyggliga
girighet genast låtit släcka ej blott talgljuset, utan äfven
veken han har i en buteljbotten, fyld med fett.

På grund af allt detta anhåller jag, att
ifrågavarande adelsman, Ivan Nikifors son, Dovgotschehun,
såsom bevisligen skyldig till mordbrand, vanärande af
min rang samt af mitt dop- och familjenamn,
röfvarlikt tillegnande af min egendom och, värst af allt,
lågt och skymfligt förlängande af mitt namn med
benämningen gåse, måtte dömas till penningeböter och
ersättande af rättegångsomkostnaderna samt sjelf slås
i bojor såsom förbrytare och sändas till stadsfängelset
och att utslag rörande denna min anhållan
omedelbarligen och utan uppskof måtte följa.

Skrifvet och författadt af adelsmannen,
mirgorodska godsegaren Ivan, Ivans son, Perepepenko.»

När läsningen slutades gick domaren fram till
Ivan Ivanovitsch, tog tag i en knapp i hans rock
och tilltalade honom på följande sätt: »Hvad gör ni
väl, Ivan Ivanovitsch? Tänk på, att det fins en gud!
Kasta bort ansökan, den är inte bättre värd! Må hin
ta den! Räck hellre handen åt Ivan Nikoforovitsch,
och kyssen hvarandra i all vänskaplighet! Köp så
litet santurinskt eller nikopolskt eller gör helt enkelt
en bål punsch och bjud mig, så skola vi dricka om
till sammans och låta allt vara glömdt.»

»Nej, Demjan Demjanovitsch! Saken är ej af
den beskaffenheten», sade Ivan Ivanovitsch med sin
vanliga värdighet, som passade honom så väl, »saken
är ej af den beskaffenhet, att den kan göras upp
genom vänlig öfverenskommelse. Farväl! Farväl äfven
ni, mine herrar!» fortsatte han med samma värdighet
och vände sig till de öfriga. »Jag hoppas att min
ansökan skall hafva vederbörlig verkan», tilläde han
derpå och gick, lemnande rätten i djupaste förvåning.

Domaren blef sittande på sin plats utan att säga
ett ord, sekreteraren snusade, en af kanslisterna stjelpte
i kull flaskbottnen, hvilken tjenstgjorde som bläckhorn,
och domaren sjelf förde af idel distraktion det utslagna
bläcket med fingret omkring i små bäckar på bordet.

»Hvad säger ni om det här, Dorofej
Trofimovitsch?» frågade slutligen domaren underdomaren.

»Jag säger ingenting», svarade underdomaren.

»Det sker underliga saker här i verlden!»
fortsatte domaren. Knappt hade han sagt detta, förr
än dörren knarrade till och främre hälften af Ivan
Nikoforovitsch visade sig i sessionssalen; den andra
hälften stannade deremot utanför. Ivan Nikoforovitschs
uppträdande föreföll så egendomligt, att domaren
uppgaf ett rop af öfverraskning, sekreteraren afbröt sin
läsning, en kanslist, iklädd någonting af fris liknande en
frack, stoppade pennan i munnen och en annan sväljde
en fluga. Till och med invaliden, rättens kurir och
vakt, som stod vid dörren i sin smutsiga lappade
skjorta och kliade sig, till och med han spärrade
af förvåning upp munnen och trampade en af
kanslisterna på tårna.

»Genom hvilka ödets skickelser? Hur i all
verlden? Hur står det till, Ivan Nikoforovitsch?»

Men Ivan Nikoforovitsch befann sig i en
förskräcklig ångest. Han hade fastnat i dörren och
kunde hvarken komma ut eller in. Förgäfves ropade
domaren, att någon i yttre rummet skulle skjuta på Ivan
Nikoforovitsch. Der fans blott en supplikant, en
gammal gumma, som, trots all den kraft hon utvecklade
med sina knotiga näfvar, ingenting förmådde. En af
kanslisterna med svällande läppar, breda axlar, tjock
näsa, skelande, blodsprängda ögon och söndertrasade
armbågar närmade sig då främre hälften af Ivan
Nikoforovitsch, lade hans armar i kors som på ett barn
och blinkade åt invaliden, hvilken rände sitt knä i
magen på Ivan Nikoforovitsch och utan att fästa sig
vid hans ömkliga stönande sålunda trängde honom
tillbaka i yttre rummet. Reglarna frånskötos derpå och
den andra dubbeldörren öppnades, hvarvid kanslisten
och hans biträde invaliden till följd af sitt vänskapliga
nit utsläppte en sådan stank ur sina lungor, att
sessionssalen för en stund tycktes förvandlad till en krog.

»Ni gjorde väl inte illa er, Ivan Nikoforovitsch?
Jag skall säga till mor min, så skickar hon er en
tinktur, med hvilken ni bara behöfver gnida midja
och rygg, så går det bort med det samma.»

Men Ivan Nikoforovitsch kastade sig handlöst
ned på en stol under fortsatt stönande och kunde ej
få fram ett ord. Slutligen yttrade han med af
matthet knappast hörbar röst:

»Behagar ni inte?» hvarvid han ur fickan drog
fram sitt snushorn och tillade: »var så god!»

»Det gläder mig att se er», svarade domaren.

»Jag kunde aldrig föreställa mig, att ni skulle göra
er sådant besvär och bereda oss en så angenäm
öfverraskning.»

»Med ansökan...» kunde Ivan Nikoforovitsch
blott få fram.

»Med ansökan? Hvad för ansökan?»

»Med klagoskrift...» (härefter pustade han en
lång stund)... »Åh!... Med klagoskrift mot en
usling... Ivan Ivanovitsch Perepepenko.»

»Herre min gud! Ni också! Så sällsynta
vänner! Klagoskrift mot en så ädel man!»

»Han!... Det är satan sjelf!» framstammade
Ivan Nikoforovitsch.

Domaren korsade sig.

»Här är ansökan, läs!»

»Vi få väl lof att göra det då! Läs, Taras
Tichonovitsch», sade domaren och vände sig till
sekreteraren med missnöjd uppsyn, hvarvid näsan kom
att vidröra öfverläppen, hvilket annars var ett
tecken till belåtenhet. Detta sjelfrådiga tilltag af näsan
förargade domaren ytterligare, hvarför han tog upp
näsduken och till straff slog bort snuset från
öfverläppen.

Sekreteraren gjorde med två fingrar den vanliga
inledningen och började med sin entoniga stämma på
följande sätt:

»Klagoskrift från adelsmannen i kretsen Mirgorod
Ivan Nikofors son, Dovgotschchun, angående hvad som
innehållos i följande punkter:

1). I sin hatfulla ondska och uppenbara illvilja
utsätter mig den sig så kallande adelsmannen Ivan,
Ivanoffs son, Perepepenko för hvarjehande nedrigheter,
förluster och andra ondskefulla, fasaväckande tilltag,
och i går eftermiddag stal han sig som en röfvare
och tjuf med yxor, sågar, mejslar och allahanda
verktyg på natten in på min gård och sönderhögg med
egna händer på ett skamlöst sätt mitt gåshus, utan
att jag från min sida gifvit minsta anledning till ett
så lagvidrigt och röfvarlikt tilltag.

2). Ifrågavarande adelsman Perepepenko traktar
till och med efter mitt lif, men har hållit detta sitt
förehafvande hemligt till den 7 i förra månaden, då
han kom in till mig och började på ett vänskapligt och
listigt sätt utbedja sig ett gevär, som finnes i mitt
rum, och bjöd derför med honom egen girighet
hvarjehanda odugliga saker såsom en brun so och två mått
hafre. Som jag emellertid anade hans brottsliga
förehafvande, försökte jag på alla möjliga sätt få honom
att afstå från geväret; men ifrågavarande bof och
usling Ivan, Ivanoffs son, Perepepenko, öfveröste mig
då med de gröfsta skymford och närer sedan dess
till mig ett oförsonligt hat. Denne meromtalade,
rasande adelsman och bof Ivan, Ivanoffs son,
Perepepenko är dessutom af liderlig härkomst. Hans syster
var allmänt bekant för sitt skamliga lif och följde
efter det jägarekompani, som för fem år sedan fans
i Mirgorod, på samma gång hon skref in sin man
som bonde. Hans far och mor voro äfven gudlösa
menniskor och ohjelpliga fyllesvin. Meromnämnde
adelsman och bof Perepepenko öfverträffar dock genom
sina djuriska handlingar hela sin slägt och under
fromhetens mantel döljer han de skamligaste laster: han
håller icke fastan, ty dagen före advent köpte denne
kättare ett får, som han sedan lät sin olagliga piga,
Gapka, slagta under förevändning, att han behöfde
talg till lampor och ljus.

På grund häraf anhåller jag, att ifrågavarande
adelsman, såsom en för stöld och plundring
öfverbevisad röfvare, kyrkoskändare och bof måtte slås i bojor
och insättas i fängelse eller å tukthus och der, efter
bepröfvande, beröfvas rang och adelskap, grundligt piskas
med spö och, om så behöfves, skickas på straffarbete
till Sibirien samt ådömas att betala skadeersättning
och rättegångsomkostnader och att denna min anhållan
måtte stadfästas genom rättens utslag.

Denna ansökan är egenhändigt undertecknad af
adelsmannen i kretsen Mirgorod Ivan, Nikifors son,
Dovgotschchun.»

Så snart sekreteraren slutat läsningen, tog Ivan
Nikoforovitsch sin mössa och bockade sig för att gå.

»Hvart tänker ni ta vägen, Ivan Nikoforovitsch?»
skyndade domaren att invända. »Var så god och sitt
ner en liten stund och drick en kopp té! Orischko!
Hvad står du och blinkar åt kanslisterna efter, dumma
flicka! Gå genast och skaffa hit litet té!»

Men Ivan Nikoforovitsch, förskräckt öfver att
han aflägsnat sig så långt från sitt hem och hållit en
så farlig karantän, hade redan hunnit ut genom dörren.
»Oroa er inte, jag skulle med nöje...» sade han och
stängde dörren, lemnande rätten i djup förvåning.

Ingenting var att göra. Båda ansökningarna voro
mottagna och saken började taga en ganska allvarsam
vändning, då en oförutsedd omständighet kom att
förläna den ett ännu större intresse. När domaren
lemnade rätten i sällskap med underdomaren och
sekreteraren och kanslisterna höllo på att i en säck
nedstoppa af rättsökande medförda hons, ägg, brödskifvor,
piroger, kakor och öfrigt smått och godt, kom en
brun so inspringande i rummet och högg, till de
närvarandes förvåning, tag, ej i en pirog eller brödbit,
utan i Ivan Nikoforovitschs ansökan, som låg på
ändan af bordet med bladen hängande öfver kanten.
Sedan detta var gjordt, rusade den bruna fyrfotingen
med sådan fart ur rummet, att ingen af
kanslitjenstemännen kunde få fatt i henne trots alla linealer och
bläckhorn, som slungades mot den oväntade gästen.

Denna utomordentliga tilldragelse uppväckte en
förskräcklig oreda, desto mer som man ännu ej
hunnit taga någon kopia af ansökan. Sekreteraren och
underdomaren hade långa öfverläggningar härom.
Slutligen kom man öfverens om att utfärda en skrifvelse
till polismästaren angående förhållandet, då målet ansågs
böra hänvisas till stadspolisen. Skrifvelsen, som fick
389 till nummer, afsändes samma dag och kom att
förorsaka en intressant förklaring, som läsaren kan
se af följande kapitel.



FEMTE KAPITLET.
I hvilket framställes ett samtal mellan tvenne i
Mirgorod aktade personer.

När Ivan Ivanovitsch hunnit se till sitt hus
och efter vanligheten gick ut för att lägga sig under
skärmtaket, varseblef han till sin stora förvåning
någonting rödt i portluckan. Det var polismästarens
uppslag, liksom kragen glänsande af fett och i
kanterna förvandlade till lackeradt läder. »Det var
rigtigt bra, att Pjotr Fjodorovitsch kommer, så att man
kan få prata litet», tänkte Ivan Ivanovitsch, men blef
mycket förvånad, då han såg, att polismästaren gick
ovanligt hastigt och svängde med armarna fram och
till baka, hvilket ytterst sällan hände honom. I
polismästarens uniformsrock funnos åtta knappar; den
nionde hade blifvit bortsliten för två år sedan under
en procession, som egde rum vid kyrkans invigning,
och ända hittills hade konstaplarne ej kunnat få fatt
i den, ehuru polismästaren vid kommissariernas
dagliga rapporter alltid frågade: »har någon hittat
knappen?» De åtta knapparna voro isydda på samma sätt
som käringar sätta bönor, den ena till höger, den
andra till venster. Under senaste fälttåget hade han
fått venstra benet genomskjutet, hvarför han haltade
och flyttade foten för hvarje steg så långt åt sidan,
att han knappast hade någon nytta af det högra
benets arbete. Ju hastigare polismästaren opererade
med sitt infanteri, desto saktare rörde han sig
framåt, och derföre hade Ivan Ivanovitsch, under det
polismästaren närmade sig, god tid att fördjupa sig i
gissningar, hvarför han så häftigt svängde med
armarna. Detta intresserade honom desto mer, som
polismästaren hade sin nya värja på sig, hvilket
tillkännagaf att ärendet måste vara af synnerlig vigt.

»Goddag, Pjotr Fjodorovitsch!» ropade Ivan
Ivanovitsch, hvilken, som redan är sagdt, var mycket
nyfiken och ej kunde tillbakahålla sin otålighet, då han
såg polismästaren storma mot trappan men allt jemt
hålla ögonen sänkta och förargas öfver sitt infanteri,
som först efter åtskilliga svängningar lyckades komma
upp på trappsteget.

»Jag önskar er, älsklige vän och välgörare Ivan
Ivanovitsch en god dag!» svarade polismästaren.

»Välkommen! var så god och sitt ner! Ni är
trött, kan jag se, ert sårade ben hindrar...»

»Mitt ben!» utropade polismästaren och kastade
på Ivan Ivanovitsch en af dessa blickar, som en jätte
kastar på en pygmé, en lärd pedant på en dansmästare.
Samtidigt härmed sträckte han ut benet och stampade
med foten i golfvet. Denna tapperhet stod honom
emellertid dyrt, ty han kom härigenom att förlora
jemnvigten och rände näsan rakt mot ledstången. Men
stadens vise upprätthållare af allmänna ordningen
rätade genast på sig, som om ingenting passerat, stack
hastigt handen i fickan och låtsade söka efter sin
snusdosa. »Jag får meddela er, högst älsklige vän och
välgörare Ivan Ivanovitsch, att jag i mina dagar varit
med om helt andra marscher. Jag försäkrar helt
andra marscher! T. ex. under 1809 års fälttåg...
Jag skall berätta er, hur jag klättrade öfver ett plank
till en vacker tyska.» Härvid blinkade polismästaren
mod ena ögat och smålog sataniskt illistigt.

»Hvar har ni varit i dag?» frågade Ivan
Ivanovitsch, som ville afbryta polismästaren och så fort
som möjligt få honom att meddela orsaken till
besöket. Han skulle bra gerna velat fråga, hvad
polismästaren hade att förkunna, men hans fina verldsvana
sade honom, hur opassande det skulle vara att komma
fram med en dylik fråga, hvarför Ivan Ivanovitsch
såg sig nödsakad att lägga band på sin otålighet och
afvakta gåtans lösning, under det hans hjerta klappade
med ovanlig häftighet.

»Om ni tillåter, skall jag berätta, hvar jag varit»,
svarade polismästaren. »För det första får jag
meddela, att vädret är förträffligt i dag...»

Vid de sista orden var Ivan Ivanovitsch nära
halfdöd af nyfikenhet.

»Men, om ni tillåter», fortsatte polismästaren,
»så har jag kommit hit i ett angeläget ärende.»
Härvid antogo polismästarens ansigte och hela utseende
samma allvarsamma uppsyn som när han stormade
trappan. Ivan Ivanovitsch ryckte till och började
skakas som af frossa; emellertid underlät han ej, sin vana
trogen, att fråga: »Hvad skulle det vara för
angeläget ärende? Mån tro, det är ett så angeläget ärende?»

»Om ni tillåter, älsklige vän och välgörare Ivan
Ivanovitsch, vågar jag först och främst meddela, att
ni... hvad beträffar mig personligen ber jag er
observera, att jag ingenting han att anmärka, men min
egenskap af öfverhetsperson fordrar det... ni har
förbrutit er mot allmänna ordningen.»

»Hvad är det ni säger, Pjotr Fjodorovitsch ? Jag
förstår ingenting.»

»Hvad i guds namn menar ni med, att ni
ingenting förstår, Ivan Ivanovitsch? Ert eget kreatur har
släpat bort ett mycket vigtigt aktstycke från
domstolen, och ni säger ändå, att ni ingenting förstår!»

»Hvad för kreatur?»

»Med förlof till sägandes, er egen bruna so.»

»Och hvad har jag för del i det? Hvarför
öppnar vakten dörrarna?»

»Men, Ivan Ivanovitsch, det var ert eget kreatur,
alltså är det ni, som är skyldig.»

»Jag tackar ödmjukast för vänligheten att vilja
likna mig vid en so.»

»Det har jag visst inte gjort, Ivan Ivanovitsch,
vid gud, jag det har gjort, om ni blott sjelf ville
vara god att bedöma saken oveldigt! Utan tvifvel vet
ni, att, i enlighet med öfverhetens uppfattning af
förhållandena, det är förbjudet att låta orena djur löpa
omkring i staden, allra helst på de förnämsta gatorna.
Medgif dock sjelf, att det är förbjudet.»

»Gud vet, hvad det är ni pratar. Det var visst
något så farligt, att ett svin gått ut på gatan.»

»Tillåt mig meddela, tillåt Ivan Ivanovitsch, tillåt
mig — det är en ren omöjlighet. Hvad är att göra.
Öfverheten vill det — vi måste lyda. Jag vill ej
bestrida, att man emellanåt på gatorna och till och
med på torget får se höns och gäss springa omkring,
men märk väl: höns och gäss. Hvad svin och bockar
beträffar, utgaf jag redan i fjol en förordning, att de
ej få vistas på offentliga platser, och befalde att
förordningen skulle högt uppläsas i församlingen, inför
hela folket.»

»Nej, Pjotr Fjodorovitsch! Af allt detta ser jag
endast ett bemödande från er sida att såra mig.»

»Det kan ni omöjligen säga, älsklige vän och
välgörare, att jag skulle vilja såra er. Kom i håg,
att jag i fjol inte sade ett enda ord, när ni lät bygga
ert hus en hel aln högre än som vanligen tillåtes.
Tvärtom låtsade jag, som om jag rakt ingenting märkte.
Var öfvertygad, älsklige vän, att jag äfven nu skulle
fullkomligt, så att säga... men min pligt, med ett
ord, min skyldighet fordrar att noga tillse
renhållningen. Döm sjelf, när plötsligt midt på Storgatan...»

»Jo, det är mig just en vacker Storgata!
Hvarenda käring kastar ut på den hvad hon behagar.»

»Tillåt mig meddela, Ivan Ivanovitsch, att det
är ni sjelf som sårar mig! Det är sant, att dylikt
händer emellanåt, men i så fall hufvudsakligen bakom
plank, lider och uthus; men att midt på Storgatan,
på torget få se en drägtig sugga drifva omkring, det
är någonting så....»

»Hvad är det mer med det, Pjotr Fjodorovitsch?
Är inte en sugga en af gud skapad varelse?»

»Det är sant! Hela verlden vet, att ni är en
lärd man, bevandrad i vetenskaperna och åtskilligt
annat. Jag har visserligen ej fått någon lärdom;
kursiv stil började jag med, när jag var trettio år
gammal. Som ni vet, har jag varit simpel soldat.»

»Hm!» sade Ivan Ivanovitsch.

»Ja», fortsatte polismästaren, år 1801 var jag
löjtnant vid 4:e kompaniet af 42:a jägareregementet.
Kapten Jeremejeff var med er tillåtelse min
kompanichef.» Härvid stack polismästaren sina fingrar i
snusdosan, som Ivan Ivanovitsch höll fram åt honom, och
började knåda i snuset.

»Hm!» svarade Ivan Ivanovitsch.

»Men», fortsatte polismästaren, »min pligt är att
uppfylla de fordringar öfverheten ställer på mig. Vet
ni väl, Ivan Ivanovitsch, att tillgrepp af ett
domstolen tillhörande aktstycke räknas som brottmål.»

»Det vet jag så väl, att jag kan lära er det, om
ni vill. Emellertid gäller det blott menniskor, t. ex.
om ni skulle stjäla ett papper; men ett svin. det är
ett djur, en af gud skapad varelse.»

»Det är nog sant, men lagen säger: ’skyldig till
stöld’... jag ber er vara så god att noga observera:
’skyldig’! Här talas hvarken om födsel, kön eller
stånd; alltså kan äfven en so vara skyldig. Som ni
vill, men innan domen afkunnas och straffet
bestämmes, måste son öfverantvardas i polisens händer såsom
störare af allmänna ordningen.»

»Nej, Pjotr Fjodorovitsch», invände helt
kallblodigt Ivan Ivanovitsch, »det blir ingenting af.»

»Som ni behagar, men jag måste lyda öfverhetens
befallningar.»

»Tror ni, att ni skall skrämma mig? Säkerligen
tänker ni skicka hit er enarmade soldat? I så fall
skall jag säga till pigan, att hon visar honom vägen
med eldgaffeln, och det så, att han kommer tillbaka
utan den andra armen också.»

»Jag vågar inte tvista med er. Om ni inte vill
öfverlemna er so åt polisen, så gör med den hvad ni
behagar. Slagta den till julen, gör skinka och korf
af den eller ät upp den i någon annan form. I fall
ni skulle göra korf, vill jag blott be er skicka mig
ett par af de der, som Gapka förstår sig så bra på
att laga. Min Agrafena Trifonovna är alldeles
förtjust i dem.»

»Med nöje skall jag skicka er ett par.»

»Jag är er mycket förbunden, älsklige vän och
välgörare. Nu skall jag be att få säga er ännu ett
ord. Jag har i uppdrag från domaren och alla våra
öfriga bekanta att försona er med er vän, så till
sägandes, Ivan Nikoforovitsch.»

»Hvad för något! Med den tölpen! Att jag skulle
försona mig med den grobianen! Aldrig. Det kan ej
hända!» Ivan Ivanovitsch visade en fasthet i sitt
beslut som ej tålde någon motsägelse.

»Som ni sjelf vill», svarade polismästaren och
fylde båda näsborrarna med snus, »jag vågar inte råda
er. Emellertid tillåt mig meddela: nu äro ni
ovänner med hvarandra, men om ni blefve sams»...

Ivan Ivanovitsch afbröt honom och började tala
om vaktelfångst, hvilket han vanligen gjorde, då han
ville byta om samtalsämne.

Utan att sålunda haft den minsta framgång såg
sig polismästaren tvungen att gå sin väg.


SJETTE KAPITLET.
Af hvilket läsaren lätt kan få reda på allt som
innehålles deri.

Huru mycket man än i domstolen bemödade sig
att hemlighålla hvad som passerat, visste likväl hela
Mirgorod dagen derpå, att Ivan Ivanovitschs so släpat
bort Ivan Nikoforovitschs ansökan. Polismästaren sjelf
var den förste som glömde sig och pratade bredvid
munnen. Då Ivan Nikoforovitsch blef underrättad
om förhållandet, frågade han blott: »var det inte den
bruna?» men sade för resten ingenting.

Agafja Fedosjejevna, som var närvarande,
började deremot å nyo ansätta Ivan Nikoforovitsch: »Hvad
tänker du på, Ivan Nikoforovitsch? Hela verlden
kommer att skratta åt dig som åt en narr. Hvad
blir du se'n för en adelsman? Du blir sämre än
käringen, som säljer de der smörbakelserna du tycker
så mycket om.» Och den oroliga qvinnan lyckades
öfvertala honom! De fingo någonstädes tag i en
svartmuskig medelålders karl med fläckigt ansigte och
mörkblå rock med lappar på armbågarna — en rigtig typ
för en bränvinsadvokat. Sina stöflar smorde han med
ryssolja, bar tre pennor bakom örat och vid en knapp
i rocken en med ett snöre fastbunden liten flaska,
som tjenstgjorde som bläckhorn. Om man bjöd
honom, åt han upp nio piroger i ett tag och stoppade
den tionde i fickan. Ett stämpladt pappersark fylde
han med så ampra saker, att ingen kunde läsa upp
det på en gång utan att hosta och nysa. Denne föga
menniskoliknande individ rafistulerade, bökade, skref
och sammansmorde slutligen följande aktstycke:

»Till kretsdomstolen i Mirgorod från
adelsmannen Ivan, Nikofors son, Dovgotschchun.

Rörande den min ansökan, som från mig,
adelsmannen Ivan, Nikofors son, Dovgotschchun, till
vederbörande, i samband med adelsmannen Ivan, Ivanoffs
son, Perepepenko, som kretsdomstolen i Mirgorod sjelf
bevisat otillbörligt öfverseende. Och just ifrågavarande
fräcka egenmägtighet af den bruna son, som hållits
hemlig och som redan genom främmande personer
blifvit allmänt bekant. Alldenstund ifrågavarande
efterlåtenhet och öfverseende, såsom i ond afsigt,
ofördröjligen hör under domstolens jurisdiktion, ty
ifrågavarande so är ett djur utan förstånd, och desto mindre
lämpligt att stjäla papper. Häraf framgår tydligen,
att meromnämnda so fått tillfälle härtill just på grund
af anstiftan af min fiende, den sig så kallade
adelsmannen Ivan, Ivanoffs son, Perepepenko, som redan
blifvit öfverbevisad om plundring, traktan efter mitt
lif och kyrkoskändande. Men ifrågavarande domstol
i Mirgorod har med sin vanliga partiskhet lagt i
dagen hemligt medgifvande åt sin person; utan dylikt
medgifvande har ifrågavarande so på intet sätt kunnat
fått tillfälle att stjäla bort papperet, ty kretsdomstolen
i Mirgorod är rikligen utrustad med tjenare: såsom
bevis härför är tillräckligt att påpeka den soldat, som
alltid brukar uppehålla sig i mottagningssalen, hvilken
visserligen är enögd och har en något skadad arm,
men likväl, för att drifva ut en so och bra prygla
henne bör vara i besittning af fullt motsvarande
egenskaper. Häraf synes uppenbarligen ifrågavarande
domstols i Mirgorods eftergifvenhet och otvifvelaktiga
delning af sin judeprofit, ömsesidigt förenade. Förut
omnämnde bof och adelsman Ivan, Ivanoffs son,
Perepepenko blifver sålunda, trots sitt skurkaktiga
förhållande, ostraffad. Derför bringar jag, Ivan, Nikifors
son, Dovgotschchun, kretsdomstolen i vederbörlig
allvetenhet, om från ifrågavarande bruna so eller i
förstånd med henne varande adelsman Perepepenko, den
angifna ansökan ej blifver affordrad och rättvis dom
till min fördel ej utfaller, så skall jag, adelsmannen
Ivan, Nikifors son, Dovgotschchun, om en sådan
lagstridig eftergift af ifrågavarande domstol anföra klagan
vid högre rätt, med i behörig form öfverlåtande af målet.

Adelsmannen i kretsen Mirgorod, Ivan, Nikofors
son, Dovgotschchun.»

Ansökan medförde vederbörlig verkan. Såsom
ofta är fallet med godhjertade personer, utmärkte sig
domaren ej genom något särdeles stort mod. Han
vände sig derför till sekreteraren. Men sekreteraren
framstötte blott ett ljudligt hm... och tog på sig
denna likgiltiga, djefvulskt-tvetydiga min, som endast
satan är i stånd att visa, då han ser sitt offer i
förtviflan kasta sig för hans fötter.

Blott ett medel återstod: att förlika de båda
ovännerna. Men huru gå till väga härvid, då alla
försök hittills varit fruktlösa?

Emellertid beslöt man, att ytterligare göra en
ansträngning. Ivan Ivanovitschs förklarade envist, att
han ej ville höra talas om förlikning, och blef
alldeles ursinnig af förargelse. Ivan Nikoforovitsch
vände ryggen till i stället för att svara och kunde ej
förmås att yttra ett ord. Processen började då
handläggas med den utomordentliga hastighet, som
vanligen utmärker våra domstolar. Handlingarne
daterades, inskrefvos, numrerades, häftades, rubricerades,
allt samman på en dag. Härefter inlades de i ett
skåp, hvarest de lågo, lågo och lågo — ett år, två
år, tre år. En mängd fästmör hunno under tiden
stå brud; en ny gata anlades i Mirgorod; domaren
tappade en framtand och två oxeltänder; på Ivan
Ivanovitschs gård sprungo ett större antal barnungar
omkring än förut (hvarifrån de kommo, vete gud
allena); Ivan Nikoforovitsch uppförde för att trotsa
Ivan Ivanovitsch ett nytt gåshus, dock något längre
bort än det förra, och byggde sig helt och hållet undan
för Ivan Ivanovitsch, så att dessa båda värdiga
personer nästan aldrig sågo hvarandra.

Emellertid inträffade en för hela Mirgorod ytterst
vigtig tilldragelse. Polismästaren gaf en assemblée.

Hvar finna pensel och färger för att måla den
brokiga samlingen, den glänsande festen!

Tag en klocka, öppna den och se efter hvad som
fins inne i den! Inte sant, ett förskräckligt
sammelsurium! Tänk er då, att lika många om ej flera
hjul funnos på polismästarens gård. Hvilka droskor
och vagnar stodo der ej! Den ena bred framtill och
smal baktill, den andra smal framtill och bred baktill.
En liknade en ofantlig höstack, en annan liknade en
tjock månglerska, en tredje en ruggig jude eller ett
skelett, från hvilket skinnet ännu ej helt och hållet
fallit af, somliga liknade pipor med långa skaft, andra
åter voro ej lika någonting alls, utan sågo ut som
en besynnerlig, formlös massa. Öfver detta kaos af
hjul och kuskbockar reste sig en gammaldags
heltäckare med rigtiga stugfönster och grofva
fönsterkors. Kuskar i långa rockar och korta rockar,
fårskinnsmössor och klädesmössor af olika kalibrar och
med pipor i mun ledde de frånspända hästarne fram
och tillbaka på gården.

Hvilken assemblée gaf ej polismästarn! Om ni
vill, skall jag räkna upp alla som. voro der. — Taras
Tarosovitsch, Jevpl Akinfovitsch, Jevtichij
Jevtichievitsch, Ivan Ivanovitsch — inte vår Ivan Ivanovitsch,
utan den andra — Savva Gavrilovitsch, vår Ivan
Ivanovitsch, Jeleferij Jeliferievitsch, Makar
Nasarjevitsch, Foma Grigorjevitsch.... Jag förmår inte
vidare, mina krafter ta slut, min hand är som
förlamad. Och hvilken mängd damer fans der ej!
Mörkhyade och ljushylta, långa och korta, tjocka som Ivan
Nikoforovitsch, och smala så att de kunde få rum i
polismästarens värjskida. Hvilken mängd af
fruntimmersmössor, klädningar — röda, gula, kaffebruna,
gröna, blåa, nya, vända, öfverklädda — dukar, band,
ridikyler! Farväl, stackars ögon! Efter detta
skådespel komma ni att duga till ingenting. Och hvilket
långt bord stod dukadt! Och hvilket samtal fördes,
hvilket buller på alla håll! Hvad är väl mot detta
en qvarn, med alla sina stenar, hjul, trällor och
klappar! Jag kan ej med säkerhet säga er hvarom man
talade, men antagligen var det om många angenäma
och nyttiga saker, såsom: väder, hundar,
fruntimmersmössor och fölungar. Slutligen sade Ivan Ivanovitsch,
inte vår Ivan Ivanovitsch, utan den andra, han med
ena ögat: »det förefaller mig egendomligt, att mitt
högra öga (den enögde Ivan Ivanovitsch talade alltid
om sig sjelf med en viss ironi) inte ser Ivan
Nikoforovitsch, herr Dovgotschchun.»

»Han ville inte komma», sade polismästaren.

»Hur så?»

»Det är nu, gud ske lof redan två år sedan de
blefvo osams, d. v. s. Ivan Ivanovitsch och Ivan
Nikoforovitsch, och dit den ena går kan den andra för
intet pris förmås att träda med sin fot.»

»Hvad är det ni säger!» utropade Ivan
Ivanovitsch, i det han lyfte ögat mot taket och lade
armarne i kors. — »När inte menniskor med goda ögon
kunna lefva i frid med hvarandra, hur skall då jag
med mitt onda öga kunna komma öfverens med någon?»
Vid dessa ord skrattade alla med full hals. Ivan
Ivanovitsch var mycket omtyckt derför att han
förstod att skämta på ett sätt, som behagade alla.
Till och med en lång, mager herre i frisrock och
med plåsterlapp på näsan, hvilken herre hittills suttit
tyst i ett hörn utan att ett ögonblick förändra uttrycket
i sitt ansigte, trots flugornas noggranna undersökningar
af hans näsa — till och med denna herre steg upp
och närmade sig gruppen, som omgaf den enögde Ivan
Ivanovitsch. »Hör på», sade Ivan Ivanovitsch, då
han tyckte, att han samlat en tillräcklig mängd åhörare
omkring sig — »hör på, i stället för att ni nu stå
och gapa på mitt blinda öga, låtom oss försona två
af våra vänner med hvarandra! Ivan Ivanovitsch håller
nu som bäst på att språka med gummorna och
flickorna der borta... skulle vi inte i all tysthet kunna
ta och skicka efter Ivan Nikoforovitsch och fösa i
hop dem på något sätt?»

Alla antogo enhälligt Ivan Ivanovitschs förslag
och beslöto att omedelbarligen skicka bud till Ivan
Nikoforovitsch och bedja honom att ovilkorligen komma
till middagen. Emellertid tillkom den vigtiga frågan,
hvem som skulle anförtros ett så grannlaga uppdrag.
Man var mycket tvehågsen och tvistade länge om
hvem som borde anses mest bevandrad i diplomatiska
konstgrepp. Slutligen föll valet på Anton Prokofjevitsch
Golopus.

Det är kanhända först på sin plats att göra
läsaren bekant med denna märkvärdiga personlighet.
Anton Prokofjevitsch var en fridfull man i ordets
fulla bemärkelse. Gaf någon af stadens notabiliteter
honom en halsduk eller ett par byxor, så tackade
han; knäppte honom någon helt lätt på näsan, tackade
han äfven. Frågade honom någon: »hvarför, Anton
Prokofjevitsch, har ni kanelbrun rock och blåa
ärmar?» svarade han: »vänta och låt mig slita på den,
så blir den nog kanelbrun hel och hållen!» Och han
hade rätt. Genom solens inverkan förvandlades
ärmarnas blåa färg så småningom till brun. Som en
egendomlighet må anmärkas, att Anton Prokofjevitsch
vanligen begagnade klädeskläder om sommaren och
nankingskläder om vintern. Något eget hus hade han
ej. Han hade förr haft ett i utkanten af staden,
men det sålde han och köpte för pengarna ett
trespann brunskimlar och en mindre droska, i hvilken
han for omkring och gästade egendomarno i trakten.
Som det emellertid var mycket besvär med hästarne
och han dessutom behöfde pengar till hafre, bytte
han ut dem mot en fiol och en tjenstflicka, hvarvid
han dessutom erhöll en tjugufemrubelssedel i
mellanafgift. Sedermera sålde han äfven fiolen och bytte
bort flickan mot en tobakspung af saffian, och för
närvarande fins det ingen, som har en sådan tobakspung
som Ivan Prokofjevitsch. Nöjet att ega en dylik har
emellertid nödsakat honom att inställa sina resor på
landsbygden och stanna qvar i staden, der han
tillbringar nätterna än hos den ena än hos den andra,
företrädesvis hos dem, som finna nöje i att knäppa
honom på näsan. Anton Prokofjevitsch tycker om
att äta godt och spelar skapligt svarte peter och
mjölnarmatte. Lyda är hans element, derför tog han
genast hatt och käpp och gaf sig i väg.

Under det han gick började han att tänka efter,
hur han skulle kunna förmå Ivan Nikoforovitsch att
besöka assembléen. Kännedomen om denna för öfrigt
ytterst värdiga persons något sträfva karakter gjorde, att
han ansåg företaget nästan outförbart. Hur skulle han
kunna öfvertala honom att komma, då det i vanliga fall
kostade så stor möda att förmå honom stiga upp ur
sängen? Antag emellertid, att han stege upp, på hvad
sätt skulle han kunna locka honom dit, der —
någonting som han utan tvifvel visste — hans oförsonlige
fiende redan befann sig? Ju allvarsammare Anton
Prokofjevitsch tog saken i betraktande, desto fler
hinder stälde sig i vägen. Luften var qvaf, solen brände,
svetten lackade af hela hans kropp. Anton
Prokofjevitsch var, äfven om han lät knäppa sig på näsan,
ganska slipad i många saker (i stället var han ej fullt
så lycklig). Han visste mycket väl, när det behöfdes
att ställa sig enfaldig, och emellanåt förstod han att
finna sig i omständigheter, der månget slughufvud
fått stå med skammen.

Bäst som hans uppfinningsrika hufvud höll på
med att utfundera något sätt att öfvertyga Ivan
Nikoforovitsch och han tappert gick alla hinder till mötes,
inträffade en öfverutsedd händelse, som till en god
del betog honom modet. Det skadar inte att
meddela läsaren, att Anton Prokofjevitsch bland annat
hade ett par byxor med den besynnerliga egenskapen, att
de, så snart han tog dem på sig, framlockade en massa
hundar, som nafsade honom i vaderna. Till all olycka
var han iklädd just dessa byxor, och knappt hade han
hunnit öfverlemna sig åt sina funderingar, förr än ett
döfvande hundskall trängde till hans öron. Anton
Prokofjevitsch uppgaf då ett sådant skrik (värre än
han kunde ingen skrika), att icke blott den magra
käringen och pojken i den långa rocken utan äfven
ungarna från Ivan Ivanovitschs gård rusade mot
honom. Ehuru hundarne blott hunnit bita honom i
ena vaden, kände han likväl sitt mod betydligt
minskadt. Det var ej utan en viss skygghet han satte
foten på Ivan Nikoforovitschs förstugutrapp.


SJUNDE OCH SISTA KAPITLET.

»Ah, god dag! Hvarför låter ni inte hundarne
vara i fred?» sade Ivan Nikoforovitsch, ty med
Anton Prokofjevitsch talade ingen utan att skämta.

»Må fan ta dem, hvar eviga en! Jag har inte
retat dem!» svarade Anton Prokofjevitsch.

»Ni narras.»

»Vid gud, nej! Pjotr Fjodorovitsch ber er vara
välkommen till middagen i dag.»

»Hm!»

»Vid gud, han bad så enträget, att det är omöjligt
att uttrycka det i ord. ’Jag förstår inte hvad det
betyder’, sade han, ’Ivan Nikoforovitsch drar sig från mig,
som om han vore min ovän. Aldrig tittar han in till
mig för att prata bort en stund eller hvila sig litet.’»

Ivan Nikoforovitsch tog sig om hakan.

»’Om’, sade han, 'Ivan Nikoforovitsch inte
kommer i dag, vet jag inte längre hvad jag skall
tänka, säkerligen hyser han något groll mot mig.
Var så innerligt god, Ivan Prokofjevitsch, och sök
öfvertala honom’. Nå Ivan Nikoforovitsch? Kom då
med! Ni skulle se hvilket utvaldt sällskap som är
samladt der!»

Ivan Nikoforovitsch tittade mycket noga på
tuppen, som stod på trappan och gol allt hvad tygen höllo.

»Om ni visste, Ivan Nikoforovitsch», fortsatte
den oförtrutne deputeraden, »hvilken stor, skön, färsk
kaviar Pjotr Fjodorovitsch fått sig tillsänd!»

Ivan Nikoforovitsch vände på hufvudet och
började lyssna uppmärksammare.

Detta uppmuntrade Ivan Prokofjevitsch. »Nå kom
då, så gå vi. Der träffar ni bland andra Foma
Grigorjevitsch. Hvad för något?» tillade han, då han
såg, att Ivan Nikoforovitsch alltjemt låg qvar i samma
ställning. »Hvad för något? Skola vi gå eller inte gå?»

»Nej, jag vill inte.»

Detta »jag vill inte» öfverraskado Anton
Prokofjevitsch. Han trodde redan, att hans
öfvertalningsförmåga gjort behörig verkan, och så fick han till svar
— »jag vill inte».

»Hvarför vill ni inte?» frågade han nästan med
förargelse, hvilket ytterst sällan inträffade, äfven om
man lade brinnande papper på hans hufvud, hvilket
polismästaren och domaren voro mycket roade af
att göra.

Ivan Nikoforovitsch snusade.

»Som ni vill, Ivan Nikoforovitsch, men jag
förstår inte hvad som håller er tillbaka.»

»Hvarför skulle jag gå?» sade slutligen Ivan
Nikoforovitsch, »der träffar jag bara på bofven!» Så
kallade han vanligen Ivan Ivanovitsch. Rättfärdige
gud! Och var det väl länge sedan...

»Vid gud, han kommer ej dit! Så sant gud är
helig, han kommer ej! Må jag straffas af blixten der
jag står, om han kommer!» svarade Ivan
Prokofjevitsch, som var färdig att svärja tio gånger i ett tag.
»Kom så gå vi, Ivan Nikoforovitsch!»

»Ni narras bara, Anton Prokofjeyitsch! Han
är der!»

»Vid gud, nej! Vid gud, han är der ej. Må jag
aldrig röra mig ur fläcken, om han är der! Och för
resten tänk efter sjelf, hvad skulle jag ha för nytta
af att stå här och ljuga?... Må mina armar och ben
förtorka!... Hvad, tror ni inte ändå? Må jag dö
på fläcken inför er! Må hvarken min far eller mor
eller jag sjelf komma till himmelriket, om han är
der! Tror ni mig nu?»

Ivan Nikoforovitsch lugnades fullkomligt af dessa
försäkringar och tillsade sin kammartjenare i den
långa rocken att taga fram byxorna och nankingsjackan.

Jag antar, att det är öfverflödigt beskrifva, hur
Ivan Nikoforovitsch tog på sig byxorna, hur de flätade
halsduken kring halsen och slutligen hjelpte på honom
nankingsjackan, som härvid sprack under venstra armen.
Må den anmärkningen vara nog, att han hela tiden
bibehöll sitt värdiga lugn och ej svarade ett ord på Anton
Prokofjevitschs förslag — att han skulle byta till sig
den turkiska tobakspungen mot någonting.

Emellertid väntade sällskapet med otålighet det
ögonblick, då Ivan Nikoforovitsch skulle visa sig och
den allmänna önskan att se de båda värdiga männen
försonade skulle uppfyllas. Många voro öfvertygade
om, att Ivan Nikoforovitsch icke skulle komma.
Polismästaren slog till och med vad härom med den enögde
Ivan Ivanovitsch, ett vad som dock gick om intet,
emedan Ivan Ivanovitsch fordrade, att han skulle hålla
sitt halta ben mot hans blinda öga, hvaröfver
polismästaren blef högeligen förargad, men sällskapet i
smyg hade mycket roligt. Man hade ännu ej börjat
middagen, ehuru klockan redan var två, en tid då
man äfven vid högtidliga tillfällen i Mirgorod för
länge sedan satt sig till bords.

Knappt hann Anton Prokofjovitsch visa sig i
dörren, förr än gästerna trängde sig kring honom.
Anton Prokofjevitsch ropade till svar på allas frågor
ett högt: »han kommer inte». Vid dessa ord höll
en skur af förebråelser, smädelser och må hända äfven
slag att bryta lös öfver hans hufvud, då dörren
öppnades och — Ivan Nikoforovitsch trädde in.

Om satan sjelf eller någon af hans tjensteandar
uppenbarat sig, skulle de ej kunnat framkalla en
sådan öfverraskning som Ivan Nikoforovitschs
uppträdande åstadkom. Men Anton Prokofjevitsch höll sig
i sidan och var nära att förgås af skratt öfver sitt
lyckade skämt.

Alla funno det nästan otroligt, att Ivan
Nikoforovitsch hunnit på så kort tid kläda sig som en
adelsman egnar och anstår. Ivan Ivanovitsch syntes
ej till: han hade af någon anledning gått ut. Då
sällskapet hunnit hemta sig från sin första förvåning,
började man med allmänt intresse sysselsätta sig med
Ivan Nikoforovitschs hälsa och uttryckte stor
belåtenhet öfver att han tilltagit i omfång. Ivan
Nikoforovitschs kysstes med alla och svarade: »mycket
förbunden».

Emellertid började en angenäm lukt af
rödbetsoppa att sprida sig i rummet och behagligt kittla
näsorna på de hungriga gästerna. Man strömmade in
i matsalen. Först kom en lång rad damer, pratsamma
och tystlåtna, feta och magra, och det långa bordet
började glimma i alla möjliga färger. Jag vill ej beskrifva
rätterna som serverades. Jag skall hvarken tala om
bakverket med färsk ost och sur grädde eller om
kråset och tarmkäxen som bjöds till rödbetsoppan,
om kalkon med plommon och russin, om den rätt
som till utseendet påminner om läder doppadt i kvass
eller om såsen som en gång i den gamla goda tiden
var en mästerkocks svanesång, såsen som serverades
omgifven af lågor, hvilket på samma gång roade och
förskräckte damerna. Jag vill ej tala om dessa rätter,
emedan jag tycker mer om att äta dem än att öfver
dem utbreda mig i vidlyftiga beskrifningar.

Ivan Ivanovitsch blef särdeles förtjust i ett slags
fisk med pepparrot och tycktes med synnerligt intresse
hängifva sig åt den nyttiga och närande
sysselsättningen att förtära en del deraf. Han tog försigtigt ut
benen och lade dem på kanten af tallriken.
Tillfälligtvis kom han att titta åt motsatta sidan af bordet...
Himmelske skapare! Hvilken besynnerlig ödets
skickelse! Midt emot honom satt Ivan Nikoforovitsch.

I samma ögonblick tittade Ivan Nikoforovitsch
äfven upp. Nej... jag förmår inte! Gif mig en
annan penna! Min är för matt, för död, för litet
klufven för att måla denna tafla! Deras ansigten
voro som förstenade af ömsesidig förvåning. Hvar
och en af dem såg framför sig en gammal bekant,
till hvilken han tyckte sig ofrivilligt dragen och
färdig att liksom till en kär vän räcka fram sin dosa
med orden: »var så god» eller: »vågar jag anhålla,
att ni gör mig den äran»; men på samma gång
föreföll denna person honom förskräcklig, lik en
olycksbådande augur. Svetten strömmade från bådas ansigten.

Alla närvarande, så många som funnos, tystnade
och betraktade de båda forna vännerna med spänd
uppmärksamhet. Ej en sekund togo de ögonen från
dem. Damerna, som varit inbegripna i en intressant
förhandling om hur man gör kapuner, afbröto tvärt
sitt samtal. Allt blef stilla. Det var en tafla,
värdig en stor mästares pensel.

Slutligen tog Ivan Ivanovitsch upp näsduken och
snöt sig, under det att Ivan Nikoforovitsch började
se sig omkring och slutligen fäste sina ögon på den
öppna dörren. Polismästaren märkte genast rörelsen
och befalde att låsa dörren. De båda vännerna
började då äta och tittade ej vidare på hvarandra.
Så snart middagen tog slut, skyndade de forna
vännerna att söka reda på sina hattar för att smyga
sig undan. Polismästaren blinkade då åt Ivan
Ivanovitsch med ena ögat, som genast smög sig bakom
ryggen på Ivan Nikoforovitsch, under det att
polismästaren stälde sig bakom Ivan Ivanovitsch, hvarefter
båda började knuffa dem bakifrån för att fösa dem
tillsammans och ej släppa dem, förr än de räckt
hvarandra händerna. Ivan Ivanovitsch — han med ena ögat
— lyckades temligen bra i sina ansträngningar med
Ivan Nikoforovitsch. Det gick visserligen något snedt,
men han närmade sig i alla fall platsen der Ivan
Ivanovitsch stod. För polismästaren deremot bar det
alldeles på tok, emedan han ej kunde styra sitt
sjelfsvåldiga infanteri, som denna gång ej lydde något
kommando, utan liksom på trots förde honom åt motsatt
håll mot hvad han sjelf ville (hvilket må hända äfven
berodde på att middagen blifvit fuktad med alla
möjliga slags fruktviner). Ivan Ivanovitsch kom
härigenom att falla öfver en dam i röd klädning, som af
nyfikenhet trängt sig för långt fram. Denna
tilldragelse bådade intet godt. Emellertid intog domaren,
för att förbättra saken, polismästarens plats, drog till
sig allt snus som fans qvar på öfverläppen och började
knuffa Ivan Ivanovitsch åt rätt håll. I Mirgorod är detta
det vanliga sättet för förlikning; det påminner något
om bollspel. Så snart domaren knuffade till Ivan
Ivanovitsch, körde den enögde Ivan Ivanovitsch sin
axel mot ryggen på Ivan Nikoforovitsch, från hvars
ansigte svetten lackade som vattnet från en råtta i
regnväder. Oaktadt de båda vännerna envist stretade
emot, stötte de dock till sammans, hvilket mycket
berodde på att de opererande erhöllo kraftig undsättning
af öfriga gäster.

Då de stött till sammans, trängde man sig
omkring dem för att slutligen förmå dem räcka hvarandra
händerna.

»Gud vare med er, Ivan Nikoforovitsch och Ivan
Ivanovitsch!» ropades det. »Bekänn på samvete, hvar
för ni blifvit ovänner! Säkerligen för någon struntsak!
Skäms ni inte både inför menniskor och gud?»

»Jag vet inte», sade Ivan Nikoforovitsch,
flämtande af matthet (det märktes dock, att han ej var
så alldeles obenägen att förlikas), »jag vet inte hvad
jag gjort Ivan Ivanovitsch för något. Men, hvarför
har han slagit i kull mitt gåshus, hvarför traktar
han efter mitt lif?»

»Jag är visst inte skyldig till något brottsligt
förehafvande», svarade Ivan Ivanovitsch utan att se
på Ivan Nikoforovitsch, »jag svär inför gud och inför
er, aktade adel, att jag ej gjort min fiende något ondt.
Men hvarför skymfar och vanhedrar han min rang
och mitt stånd?»

»På hvad sätt har jag skymfat er, Ivan
Ivanovitsch?» återtog Ivan Nikoforovitsch. Ännu ett
ögonblicks förklaring och den gamla fiendskapen skulle
slocknat. Ivan Nikoforovitsch stoppade redan handen
i fickan för att taga fram sitt snushorn och säga:
»var så god».

»Är det inte skymf nog», svarade Ivan
Ivanovitsch utan att lyfta upp ögonen, »att ni, min
gunstige herre, vanhedrar min rang och min familj med
en benämning, som anständigheten förbjuder mig att
upprepa inför detta ärade sällskap?»

»Tillåt mig säga er i all vänskaplighet, Ivan
Ivanovitsch» (härvid petade Ivan Nikoforovitsch på
en knapp i Ivan Ivanovitschs rock, hvilket
tillkännagaf hans fullkomliga benägenhet för försoning), »ni
blef ond öfver fan vete hvad för något: öfver att
jag kallade er för gåse...»

Ivan Nikoforovitsch märkte genast, att han begått
en oförsigtighet, då han uttalade detta ord; men det
var för sent: det var redan uttaladt. Allt gick för
hin i våld. Då Ivan Ivanovitsch, när detta ord först
yttrades utan vittnen, blef alldeles utom sig och
råkade i ett raseri, som gud förbjude någon menniska
öfverväldigas af — hvad skulle det ej nu bli, döm
sjelf älskvärde läsare, hvad skulle det ej nu bli, då det
mördande ordet uttalades i ett sällskap, hvarest många
damer voro närvarande, inför hvilka Ivan Ivanovitsch
gerna ville visa sig i sin fördelaktigaste dager? Om
ej Ivan Nikoforovitsch gått till väga som han gjorde,
om han sagt fågel och icke gåse, skulle saken ännu
stått att rätta. Men nu... nu var allt slut.

Han kastade en blick på Ivan Nikoforovitsch,
och hvilken blick! Om den egt verkställande kraft,
skulle den förvandlat Ivan Nikoforovitsch till stoft.
Gästerna förstodo blicken och skyndade att skilja dem
åt. Och denne man, ett föredöme i mildhet, som
aldrig lät någon tiggarkäring gå utan att vänligt tilltala
henne, sprang sin väg i förskräckligt raseri. Sådana
häftiga stormar framkalla passionerna.

På en hel månad hörde man ingenting om Ivan
Ivanovitsch. Han höll sig instängd. Den hemliga
kofferten öppnades och fram togos — hvad? dukater,
gamla, af farfar ärfda dukater! Och dessa dukater
vandrade till bläcksuddares smutsiga händer. Målet
hade öfverlemnats till högre rätt. Och då Ivan
Ivanovitsch erhållit den glädjande underrättelsen, att dom
skulle afkunnas nästa dag, först då vågade han titta på
verlden och besluta sig för att gå ut. Ty värr! sedan
dess har domstolen dagligen förkunnat att målet skall
afgöras följande dag — under loppet af tio år.

***

För en fem år sedan for jag genom Mirgorod.
Det var en obehaglig årstid. Hösten var redan inne
med sin dystra, fuktiga väderlek, sin smuts och sitt
töcken. En viss onaturlig grönska, framkallad af
ständigt, odrägligt regnande, betäckte med sitt glesa
nät fält och åkrar, för hvilka den passade ungefär
som pojkstreck för en gubbe eller rosor för en käring.
Vädret hade då för tiden stort inflytande på mig:
var det ruskigt, kände jag mig ruskig. Icke desto
mindre märkte jag hur mitt hjerta började häftigt
klappa, då jag närmade mig Mirgorod. Gud, hvilka
minnen! Förr lefde i den gamla goda staden två
makalösa vänner, förenade med innerligt rörande
tillgifvenhet. Huru många framstående män hade ej dött sedan
dess! Domaren Demjan Demjanovitsch hörde ej mer
till de lefvandes antal. Ivan Ivanovitsch, han med
ena ögat, hade äfven sagt farväl åt verlden. Jag körde
Storgatan framåt. Öfver allt voro stänger uppresta
med halmkärfvar i toppen; man höll på med någon
ny planering. Några kojor voro redan nedrifna.
Lemningar af plank och staket stucko melankoliskt fram
i töcknet.

Det var helgdag. Jag lät min med bastmattor
täckta kibitka hålla utanför kyrkan och steg in så
tyst, att ingen märkte mig. Sanningen att säga
behöfde jag ej frukta någonting dylikt, ty kyrkan var i
det närmaste tom; äfven de gudfruktigaste tycktes
synbarligen vara rädda för smutsen. I den dystra
eller, rättare sagdt, plågsamma dagern gjorde vaxljusen
ett egendomligt och på samma gång obehagligt intryck
på sinnet; det mörka förhuset föreföll särdeles
bedröfligt; de aflånga fönstren med sina runda rutor
gräto regntårar. Jag drog mig till baka till förhuset
och vände mig der till en ärevördig, gråhårig gubbe
med frågan: »var god och säg mig, om Ivan
Nikoforovitsch lefver än?» I samma ögonblick flammade
lampan till framför helgonbilden och kastade sitt sken
rakt i ansigtet på min granne. Hur förvånad blef
jag ej, då jag urskilde bekanta anletsdrag! Det
var Ivan Nikoforovitsch sjelf! Men hvad han hade
förändrats!

»Hur står det till, Ivan Nikoforovitsch? Hvad
ni åldrats!»

»Ja, jag har åldrats. Jag kommer från Poltava
i dag», svarade Ivan Nikoforovitsch.

»Hvad säger ni? Har ni varit i Poltava i så
förskräckligt väder?»

»Hvad skall jag göra? Processen...»

Jag kunde ej tillbakahålla en suck.

Ivan Nikoforovitsch märkte den. »Var lugn»,
sade han, »jag har säker underrättelse om, att dom
kommer att afkunnas i nästa vecka och till min fördel.»
Jag ryckte på axlarna och gick för att få höra
något om Ivan Ivanovitsch.

»Ivan Ivanovitsch är här», upplyste mig någon,
»han är på kliros.»

Jag fick der se en mager figur. Var det
verkligen Ivan Ivanovitsch? Ansigtet var betäckt med
skrynklor, och håret snöhvitt, men bekeschen alldeles
som förr. Sedan vi utbytt de första helsningarna,
frågade han mig med sitt vänliga leende, som så väl
passade till hans trattformiga ansigte, »vill ni höra
en angenäm nyhet?»

»Hvad för nyhet?» återtog jag.

»I morgon kommer min process med säkerhet
att afgöras.»

Jag suckade ännu djupare, skyndade att taga
afsked, emedan jag reste i ett mycket angeläget ärende,
och steg upp i kibitkan.

De magra krakarne, i Mirgorod bekanta under
namnet kurirhästar, satte sig i rörelse och
åstadkommo, då de sänkte hofvarna i den gråa
smutsmassan, ett örat föga tilltalande ljud. Regnet göt sig i
strömmar öfver hufvudet på juden, som satt insvept
i en bastmatta på kuskbocken. Fuktigheten trängde
genom mina leder. Sakta färdades jag förbi
slagbommen med dess dystra vaktstuga, i hvilken en
invalid satt och lappade sin gråa mundering. Återigen
samma fält, delvis upplöjda och svarta, delvis
grönskande, våta kajor och kråkor, ett enformigt regnande,
en gråtmild himmel utan minsta ljuspunkt... Det
är en dyster verld vi lefva i, mina herrar!







Fahlcrantz & Cos UNIVERSAL-BIBLIOTEK utgifves
i volymer till ett pris af 25 öre. Ingen subskription är bindande.
I allmänhet kommer hvarje volym eller häfte att utgöra ett sjelfständigt
helt. I fråga om ett eller annat undantagsvis synnerligt omfattande
arbete kommer utgifningen att fördelas på häften om visst sidantal.
Men äfven i fråga om dylika arbeten blir ingen subskription bindande.
Förläggarne våga nämligen på grund af företagets beskaffenhet och
billiga pris antaga, att allmänheten snart skall finna sitt eget intresse
i att på ovanligt moderata vilkor förskaffa sig ett valdt bibliotek af
verldsliteraturens yppersta skatter i goda öfversättningar samt med
vacker och solid utstyrsel.

De första volymerna komma att omfatta:

1. Cervantes: Don Quijote. Ny öfversättning med noter och
förklaringar af professor Edv. Lidforss. Utkommer i vid
pass 13 häften.

2. George Sand: Djefvulskärret, en byhistoria. Öfversättning
af Ernst Lundquist.

3. Holberg: Comoedier, i urval, med ordförklaringar samt
historiska och estetiska upplysningar, under redaktion af
professor C. R. Nyblom och Helena Nyblom. 1. Den politiske
Kandstöber. 2. Jean de France. 3. Jeppe paa Bierget.
4. Gert Westphaler. 5. Henrich og Pernille.
Samlingen kommer att omfatta de 12 förnämsta comoedierna.

4. Washington Irving: Ur skissboken. Öfversättning af
Erik G. Folcker.

5. Sam. Ödmann: Hågkomster från hembygden och skolan.

6. Wessel: Kärlek utan strumpor. Parodiskt sorgespel på
vers. Öfversättning af Ernst Lundquist.

7. Chamisso: Peter Schlemihls underliga historia.
Öfversättning af Alfr. Victorin.

8—9. Byron: Ung Haralds pilgrimsfärd. Öfversättning af
A. M. Malmstedt.

10. Luther: Om kyrkans reformation. Öfversättning af d:r
G. Bergström.

11—12. Sandeau: Fröken de la Seiglière. Roman.
Öfversättning af Ernst Lundquist.

13. Goethe: Egmont. Sorgespel. Öfversättning af Bernh. Risberg.

14. Heine: Harzresan. Öfversättning af H. A. Ring.

15—16. Thackeray: Samuel Titmarsh eller Historien om
den stora Hoggarty-diamanten. Öfversättning af Erik
G. Folcker.

17—18. George Sand: Barnhusbarnet. Öfversättning af Ernst
Lundquist.

19—21. Mérimée: Från Bartholomæinattens tid. Öfversättning
af Karl Wisén.

22—23. Gogol: Berättelser. Öfversättning från ryskan af K. E.
Peterson.

Återförsäljare
antagas öfver hela landet, äfven på de obetydligaste orter.

Personer, som önska sprida detta samlingsverk, behagade vända sig
till närmaste bokhandel, der upplysning erhålles om
provisionsvilkor m. m.





