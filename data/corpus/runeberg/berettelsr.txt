<table o c>
<td r><i><b>ERNST AHLGREN</b></i>
<td><tab>
<td><h1>BERÄTTELSER</h1>
<td>OCH
<td><h1>UTKAST</h1>
<td><tab>
<td>TREDJE UPPLAGAN
<td><tab>
<td><tab>
<td><tab>
<td><tab>
<td>STOCKHOLM
<td>ALBERT BONNIERS FÖRLAG
</table>
<table o c>
<td><i>Copyright. Albert Bonnier 1912.</i>
<td><tab>
<td><tab>
<td><tab>
<td>STOCKHOLM
<td>ALB. BONNIERS BOKTRYCKERI 1912
</table>
<chapter name="Livsleda">
<table o>
<td c><h2>LIVSLEDA</h2><br><b>————————————————————————</b>
</table>

Den lilla skogssjön låg mörk och djup i sin
fattning av gammal bokskog; blank och orörlig låg den
och speglade trädens kronor, medan stora, ljusgröna
näckrosblad sögo sig fast på dess yta längs
stränderna, där vassen stod och gick i frö.

Solen sken på lövvalvet och gjorde det
genomskinligt grönt, men icke en stråle trängde igenom,
knappt ett grässtrå växte på marken, som tycktes
gunga under foten — svampig under sitt lag av
torra löv och kvistar, oberörd av sommarens torka.

Luften var sval och full av trädens andedräkt;
när en fågel slog till en drill, genljöd det mellan
höga, ranka stammar, långt, långt bort. Ett
rådjur tittade fram ur en dunge av ungbok och hassel,
men försvann ljudlöst. Och så låg allt lika stilla
som förut.

Men långt borta på skogsstigen rörde sig något,
närmade sig långsamt, växte liksom fram ur
trädens skuggor och blev till en kvinnogestalt, vilken
stelt kom skridande framåt, nästan utan en rörelse,
glidande längs stigen.

Stelt som hennes gång var också ansiktet, dess
uttryck slutet kring en sorg till döds. Det var
fordom vackra drag, nu blott markerade; hyn var
gråblek, och under ögonen lågo brunaktiga skuggor
efter sömnlösa nätter. Figuren var smärt,
avmagrad, men ännu med runda axlar.




Hon hade icke hatt på, och håret låg uppfäst
på hjässan, slätkammat, i en grekisk knut, med sin
glänsande färg tecknande nackens linjer. Endast
vid tinningarna skymtade några silvergråa strån
bland de mörka som enstaka trådar.

Hon gick med nedböjt huvud, i tunga tankar,
med avmätt gång, liksom rädd för att brådska.
Så stannade hon plötsligt och såg upp — lät blicken
glida över nejden, över den mörka skogssjön, in
mellan stammarna, långt bort, där alla konturer
flöto samman i gröngrå dager. Det var mörka
ögon, i vilka lidelserna kolnat till en svart
ödslighet, det var en lugn, dyster blick, vilken
granskande såg på allt liksom för att mäta dess
värdelöshet; en kall, hård blick, i vilken solens ljus ej
tände en glimt av värme. Det låg en död förtvivlan
kring de slutna läpparna, och händerna knäppte sig
samman i övermäktig ångest: det kom i blicken
ett sökande uttryck, ett ljudlöst skri efter räddning; 
så blev den lugn igen, och den strök över allt,
som stod här och växte, strök över det som över
någonting för alltid främmande och försjönk så
åter i sig själv med den livdömdes tungt
tillkämpade ro.

Kvinnan gick vidare, långsamt och grubblande
som förut. Vid kanten av vattnet, där marken
började slutta, stannade hon och stödde sig emot
ett träd, som lutade ut över brädden. Hon var så
försjunken i sig själv, att hon icke märkte
traskandet av små barnafötter. Som en röjd förbrytare
spratt hon till, då en späd liten röst sade:

»Tant.»

Hon vände sig långsamt, för att genom sitt
skenbara lugn dölja skrämseln.

»Vad vill du?» De mörka ögonen fäste sig på
den lille så känslolöst som om han varit ett kryp, 
vilket hon med en knäppning av sitt finger kunde
skicka bort.

»Ingenting,» svarade barnet.

Tanten betraktade den besvärlige lille så
ogillande, att han synbarligen kände sig brydd. Han
uthärdade hennes blick utan att kunna möta den,
satte sig ned i det yviga gräs, som växte på
sjösluttningen, och såg ned i vattnet med lillgammalt
allvar.

»Vem har skickat dig hit?»

»Mamma.»

I det bleka kvinnoansiktet ryckte det som av
harm kring den slutna munnen, och den ryckningen
var i släkt med elakhetens bittra leende. Den
bevakade såg på sin väktare med det slags halsstarrighet, 
som kan vänta. Till sist blev närvaron av
detta främmande väsen henne alltför outhärdlig;
hon vände sig och började gå inåt skogen. Den
lille reste sig, sprang ett par steg för att hinna
med och gick sedan bredvid henne utan att falla
besvärlig med ett ord eller ens med att se på henne.

Hon gick som om han icke fanns, utan att
bevärdiga honom med en blick och utan att taga
hänsyn till hans snubblande små barnafötter.

Till slut såg hon på honom.

»Blir du inte trött?»

»Nej, jag kan gärna gå med.» Han sade det,
som om den stora tjänst, han visste sig göra henne,
tillfredsställde honom i så hög grad, att han icke
kunde känna någon trötthet.

Där stod en halvmurken träbänk vid gångstigen, 
hon satte sig på den, och han lade sig på
marken.

»Du kan gärna springa bort och leka, om du
har lust.»

»Tack, jag kan gott stanna här.»

Det var inte möjligt att säga honom, att han 
var till besvär, orden ville icke komma fram. Detta
barns närvaro tvingade henne till mera hänsyn än
om det varit en stor människa.

Hon måste underkasta sig. Det blev en lång
tystnad. När den lille också fortfor att vara tyst,
blev hon nyfiken, hon fick en känsla av, att han
smugit sig bort, och att hon var ensam. Gripen av
den glada aningen vände hon sig om för att se,
men den lille fanns där, han halvlåg på marken och
syntes helt upptagen av något han sysslade med.
Hon böjde sig framåt. Av hylsan till ett bokollon
hade han gjort sig ett litet fordon, som han drog
framåt med yttersta fingerspetsarna, begagnande
stjälken som tistelstång och små jordklumpar till
last. Han färdades mellan några rödsvarta skogsmyror 
och roade sig med att ibland köra över någon
av dem, så att den rullade runt om, eller också
jagade han dem så, att deras ben gingo som
trumpinnar, eller han kappades med dem och körde förbi.
Han såg ut att kunna hålla på med detta hur länge
som helst och gav icke akt på henne.

Hon reste sig sakta, utan ett frasande av
klänningen, och med sin stela, tysta gång började hon
avlägsna sig inåt skogen. Hon vågade icke ens se
sig tillbaka, av fruktan att själva hennes blick kunde
draga hans uppmärksamhet till sig. Först när hon
gått ett långt stycke och svängde in bakom några
buskar, måste hon vända sig om för att försäkra sig
om att han icke följt henne. Hon såg honom ett
stycke bort, på den väg hon själv gått, han gick
med nedböjt huvud och täljde på en träpinne; han
hade icke förlorat henne ur sikte.

Det föreföll henne med ens som om denna lilla
varelse vore så övermäktigt mycket starkare än
hon; hon kände sig trött och uppgiven och kastade
sig på marken, stödjande ryggen mot foten av ett
träd.


Den lille fortfor att gå i sakta mak, alltjämt
täljande på sin pinne. Hon låg och såg på hans
små smala ben, som rörde sig framåt, klädda i
mörkblå trikå. Med ett slags slö iakttagelseförmåga 
uppfattade hon mekaniskt, att han satte högra
foten inåt, med en liten slarvig sväng på benet för
varje steg. Hon betraktade den lilla gängliga,
framåtlutade gestalten i den blårandiga sjömanströjan, 
och så höjde sig hennes blick till barnaansiktet 
under den mjuka, uppvikta filthatten.

Gossen var helt upptagen av vad han förehade,
och över hans fina, blekhyllta drag låg där ett
uttryck av fullständig ro. Ett ögonblick fattades hon
av en vidskeplig skrämsel: han var icke något
vanligt barn, han tycktes henne vara utsänd från en
värld som hon icke kände. Så fattade hon sig och
insåg, att skrämseln endast kommit av hennes
sjukliga sinnesstämning. Det var ju endast den
barnsliga bekymmerslöshetens sinnesro hon såg.

När den lille kom nära intill henne, lade han
sig på knä i gräset och fortfor att tälja utan att
se upp.

»Ejnar.»

Han vände två klara, frågande ögon emot henne
och upphörde med sitt arbete.

»Varför följer du efter mig?»

»Mamma har sagt det.»

Det bleka ansiktet förvred sig i förbittring och
förödmjukelse. — Vaktad, som en simpel 
sinnessjuk! — Hon lade handen på sin puls. — Dårar
som icke förmådde fatta att detta var ett lugnt, kallt
beslut! Kryp! Murmeldjur! som kunde släpa vidare
på livets stora tomhet — släpa och släpa, utan att
kasta det ifrån sig! Och så gripa in i andras frihet!
Det drog sig ett uttryck av äckel och leda över
hennes drag.

»Hur sade mamma?»


Han lät åter träpinne och kniv sjunka för att
kunna se på henne.

»Mamma sade, att tant är sjuk och att jag inte
skulle gå ifrån tant, därför att det kunde vara
någonting tant ville.»

Han talade långsamt och med tydligt bemödande
att ordagrant minnas allt, och han fortfor att se på
henne, som för att utforska, om hon riktigt
förstått, och om hon visste, att han talade sanning.

»Jag vill ingenting,» kom det ovänligt.

»Det gör inte något, jag kan gärna bli här
ändå,» svarade barnet, med stilla tillfredsställelse
över att vara till nytta.

»Vill du inte springa dit bort till bänken, där
du hade din lilla vagn?»

»Nej, nu skall jag hitta på något annat.»

Hon låg en stund i plågsam stillhet, liksom
fjättrad, medan den lille verksamt sysslade bland
löv och pinnar. Hon tyckte att hon hatade honom.
Men hon kunde icke låta bli att betrakta dessa fina
små lemmar och de späda dragen, över vilka det
under själva leken låg ett lillgammalt uttryck av
eftertänksamhet.

Hon reste sig.

»Du blir visst trött av att gå så mycket, du kan
ligga kvar här och leka.»

»Tack; jag kan gott gå; jag kan gå så långt
tant vill.»

Han var redan på fötter, beredd att traska med.

Hon förstod, att hon icke skulle bli kvitt sin
välmenande plågoande förrän till kvällen, och att
det icke fanns annan råd än att göra tiden så
dräglig som möjligt. När hon kommit till klarhet
över, att hon måste vänta, var det som om något
av hennes ovilja mot den lille givit vika. Han
sprang bredvid henne med ojämna steg, och för att
hjälpa honom att gå stadigare sträckte hon ut sin 
hand emot honom. Han stack genast in sin däri,
och så gingo de bredvid varandra under tystnad.

Det var som om en känsla av trygghet strömmat 
genom hennes varelse från denna lilla hand,
och denna förtroendefullhet, som icke ens förmådde
fatta möjligheten av, att man kunde vara till besvär,
rörde henne. Vad var det för en hemlig drivfjäder,
som gjorde, att detta barn kunde hålla ut hos henne
med sådant tålamod?

Hon tänkte på hur trötta de små fötterna måste
vara, satte sig därför på en bänk och lyfte
stillatigande den lille upp bredvid sig. Han blev sittande
där med hängande ben och såg ut som en stor
människa, vilken till sitt bryderi känner, att det
här borde föras konversation.

»Tycker du synd om mig, att jag är sjuk — 
som mamma säger?» frågade tanten.

»Ja,» kom det blygt.

»Har du själv varit sjuk?»

»Ja, jag har varit sjuk en gång. Det var när
doktorn brukade gå till mig.» Nu var han odelat
glad över att ha fått ett samtalsämne.

»Tyckte du om doktorn?» 

»Ja; men jag var så rädd för honom.»

»Varför var du rädd? Var doktorn obeskedlig
mot dig?»

»Nej, men jag var så rädd för det där järnet.»

»Vilket järn?»

»Han stack in ett långt järn här.» Den lille
visade på ena sidan av sin tröja.

»Ett järn!»

»Ja. Jag» — han giorde ett uppehåll för att
kunna draga sig till minnes och uttala orden
korrekt — »<sp>jag hade vatten i lungsäcken</sp>.»

Han såg frågande upp för att se om hon
förstått detta konstiga.

Hon tyckte sig se honom ligga på sjukbädden, 
iklädd sin långa, vita nattskjorta; hennes egen
livsbävan mätte detta lilla hjärtas hjälplösa ångest,
hon såg dessa stora undrande barnaögon med
deras förskrämda resignation och protestlösa
undergivenhet...

Hennes sinne sved, som varma muskler svida
för isande knivblad, och de livströtta ögonen drogo
sig tillhopa för att slippa se mer.

Det blev tyst mellan de två, och de sutto stilla
på bänken.

»Leker du aldrig med dina syskon?» vidtog
tanten på nytt.

»Nej.»

»Tycker du inte om dem?»

Han tvekade först.

»Nej.»

»Varför det?»

Han tänkte efter ett ögonblick för att kunna
svara riktigt sanningsenligt.

»De ta så hårt,» sade han och såg upp i hennes
ansikte, liksom för att få det avgjort om den 
förklaringen kunde gälla.

Hans följeslagerska svarade ej; det lade sig ett
par veck mellan hennes ögonbryn som i smärta.
Hon förstod plötsligt hur ensam han var, denne
lille, huru hänvisad till sig själv, han — som måste
frukta sina syskons lekar.

»Tant.»

Hon såg på honom, han satt hopsjunken på
bänken, kutryggig som en liten apa.

»Vad vill du?»

»Tror tant inte, det är middag snart?»

Han sade det mycket lågt, skamsen över att
hungern tvingade honom till påminnelsen.

»Jo, det är visst middag nu.»

De reste sig båda och började gå upp emot
huvudbyggnaden.


När det omaka paret kom in i matsalen, stod
soppan redan på bordet.

»Det var väl att ni kom; jag hade skickat
betjänten ut att söka efter er,» sade frun; »alla dessa
hungriga magar kunde inte vänta längre.» Hon stod
vid ena bordsändan och såg omkring sig på den
stojande barnaskaran, som knuffades under brådskan
att komma till sina stolar.

»Mamma, skall pappa inte komma hem till
middag?» ropade en gnällig flickröst.

»Nej. Inte förrän i morgon.»

»Då kan jag få sitta på hans plats!» kom det
trestämmigt, den ena rösten skrikande över den 
andra. 

»Var och en blir där han är van — var så
god! — och intet väsen.»

Moderns bestämda ton kom det att bli tyst
med ens.

»Förlåt mina skrikhalsar, kära Ottilia,» vände
hon sig till den främmande, »får jag be dig taga
plats?»

Den tilltalade satte sig stelt. Det låg någonting
fientligt i hennes blick, och hon undvek att se på
sin svägerska.

Denna var synbarligen ett gott stycke in i
trettiotalet, men hennes fylliga rödhyllta ansikte med
den käcka minen hade någonting ungdomligt och
levnadsdugligt i hela sitt uttryck.

»Ni ha visst varit på långtur?» sade hon och
såg bort på sin gäst, i det hon också själv intog
sin plats. Hon hade ett par kloka, erfarna ögon
med en botten av välvilja.

»Ja, vi ha gått mycket,» var det tvära svaret.

»Nå, och har Ejnar kunnat vara tant till någon
nytta?» fortsatte frun med det slags muntra
oförskräckthet som liksom vill <sp>tvinga</sp> bort en
annans misstämning.


Frågan ställdes skenbart till Ejnar, som icke
svarade, utan endast såg ned i sin tallrik med en
min så anspråkslös, att den tydde på en mycket
stark inre tillfredsställelse.

Tant teg även, och kring de tunna läpparna
kom det ett drag av hat. Hon såg upp med en
snabb blick och satt därpå lika kall och stel igen.
Men det jäste av harm och trots inom henne.

Trodde hon — denna robusta, rödkindade kvinna
därborta, som aldrig känt vad kval och ångest och
tomhet och leda vill säga — trodde hon sig med
sin klumpiga slughet kunna hindra vad som måste
ske? Triumferade hon redan, därför att barnets
närvaro fördröjt utförandet?... Å, denna
dumhetens hjärtlöshet, att icke ens unna en människa
att få dö!... Och denna kvinna trodde sig klok
och god, alla människor ansågo henne så. — Dum,
endast dum!

»Du har väl inte varit till besvär för tant,
Ejnar?» sade modern och såg på den lille med en
blick, som hon nästan gjorde förebrående. Det var
hennes föresats att tvinga den inbitna
halsstarrigheten därborta till ett svar.

Ett par av syskonen fnittrade och stötte på
varandra, Ejnar blev röd, och stoltheten gled över i
förödmjukelse. Han hade synbarligen varit så säker
på ett erkännande, och nu kom i stället syskonens
spe och moderns förebråelse!

»Ejnar och jag trivas gott samman. Eller hur?»
— Det lade sig en mager, något skälvande arm
kring Ejnars skuldror, och han såg upp i ett blekt
ansikte, som böjde sig emot honom, medan ett par
underliga ögon sågo in i hans — ett par 
hjärtängslande mörka ögon med någonting skarpt, som med
ens blev milt.

Den lille kunde icke svara. Han såg på en
gång skyggt och förtroendefullt upp i det bleka
ansiktet, och så gav han syskonen ett ögonkast. Där
kunde de se, att tant tyckte om att ha honom med!

»Jag vill gärna ha Ejnar med mig,» tillade hon
och drog bort sin arm. I hennes sjuka sinne jublade
hånglädjen. Hon därborta skulle icke tro att hon
gjorde något förfång med sina tvångsåtgärder.

Så kom det sig att Ejnar och tant sällskapade
med varandra hela den dagen och i bästa sämja.

Äntligen blev det kväll.

Tanten stod ensam i sitt rum vid fönstret,
grubblande sig igenom samma labyrint, som hennes
tanke gått sig sjuk och trött i hundra och åter
hundra gånger förut.

Då knackade det på dörren.

»Stig in!»

Hon måste använda all sin självbehärskning för
att icke harmen över att bli störd skulle höras i
stämman. Det var naturligtvis endast bud till
aftonvarden. Hon såg sig liknöjd tillbaka.

Men det var den lille. Han stod och höll i
dörrlåset och måste sträcka sin hand uppåt medan
han giorde det; så liten var han.

»Mamma frågar om inte Nilla kan få flytta
min säng in hos tant?» sade han.

Barnaögonen voro så troskyldigt fästa på henne;
han var så säker om, att förslaget skulle glädja
henne, och det uppfyllde honom så helt och hållet.
Hon ville pressa fram ett nej, men det tvangs
tillbaka som av en hemlighetsfull makt och blev till
ett »jo».

Med ett barns hela glädje över att få sova i
ett nytt rum sprang han framåt korridoren och
ropade:

»Jo, jag får, jag får! Nilla, jag får ligga
därinne!»

Men hon, som stod och hörde honom, hon


pressade samman sina läppar, och harmen jäste
ännu värre i det bittra sinnet.

... På trots, på trots skulle hon visa dem...
Ah! är det då inte den första av alla mänskliga
rättigheter: rättigheten att få dö!

Så kom kvällsvardsbudet, och hon gick till
bords. Det var endast hon och svägerskan; barnen
hade ätit förut. Måltiden var tyst och man åt mest
för syns skull. Svägerskan var så underligt blid,
det hade lagt sig som en sordin over hennes eljes
så hurtiga sätt. Då man reste sig för att säga god
natt, gick hon fram till sin gäst.

»Ottilia,» sade hon, lågt, »du är ond på mig.
Jag vill inte tvinga dig. Om du inte kan hålla
ut, så skall du vara fri. Du står inte under
bevakning.»

Hon— som kallats Ottilia — stod redan med
handen på dörrlåset, hon hejdade sig och såg in i
den talandes ansikte med förvåning och misstro.
Det yttrades ingenting mer, de endast betraktade
varandra, öga i öga; och dessa fasta två blickar,
som möttes, hade mer att säga än frågor och svar
och långa förklaringar.

»Jag ville inte det skulle vara tvång med
Ejnar. Jag menade väl.» — Det var åter den blonda,
som talade. — »När man har sju, kan man ju alltid
ha råd att avstå en.» Hon tillade det sista med ett
fint litet leende, som gav orden ett slags
dubbelmening, stack av mot de vardagliga dragen och
gav dem ett sken inifrån av godhet och intelligens.

»Jag har gjort dig orätt,» kom det inbundet och
motvilligt från den mörka.

»Jag vet det»

I Ottilias ansikte kom det först en forskande
fråga, så gled den över i ett överlägsenhetens tysta
förakt. Vad hon velat säga lönade ju icke ens
mödan.



»God natt,» sade hon blott och sträckte fram
sin hand.

Svagerskan höll den fast och såg på henne
stadigt.

»Jag tror att livet kan kännas tungt nog för
att man kan vilja dö, utan att vara sinnessjuk,»
sade hon.

Det lyste till i de djupt liggande ögonen,
fientligheten i uttrycket slappades, och det inbundna
löste sig till tacksamhet. Nu fanns den ju inte
längre där: skammen att betraktas som dåre!

Den kalla handen fick sista tryckningen av en
annan, som kändes livsvarm och stark.

»Gör som du vill; — jag skall alltid förstå dig.
Men kyss min gosse, och skräm honom inte.»

Två människors förtroendefulla blick i blick,
ljudet av dörren som stängdes, och hon — som ville
dö — stod ensam i korridoren.

— Kyss min gosse och skräm honom inte —
ljöd det genom hennes sinne. Hur moderligt rösten
hade vibrerat! Med hela en moders ömhet; ja, men
med något mera...

Den arbetande tanke, som hade för vana att
grubbla över allting, hakade sig fast vid detta
tonfall ... Det hade legat mera än ömhet däri; det var
mod. Något av det äventyrliga mod, som spelar
högt spel, tror på sin lycka och vinner; något som
var släkt med hennes eget lynne, bara att hon satt
allt på ett kort och tappat.

Och medan hon tänkte på detta, kom hon in i
sitt sovrum, där gossen låg. Hon gick tyst genom
rummet för att icke väcka honom, och så ställde
hon sig mittför fönstret ett stycke in i rummet
och såg ut. Månskenet kastade gardinernas skira
mönster i lätta skuggor på mattan, medan de tunga,
mörka draperierna vid båda sidor gjorde den bleka
dagern ännu mera kall och drömlik; det låg 
någonting av spöklikhet över det hela, som gav en dämpad
rysning, vilken kröp i ryggen och lyfte håret som
med osynliga händer.

Skulle det vara rädsla?... Ja visst. Men hon
visste att hon skulle bli herre däröver. Och hon
stod där länge, på det att alla måtte gå till ro.

Hon svepte sig i sin persiska nattrock så
vårdslöst som en tiggerska sveper sig i sina trasor, hon
kastade av sig sin fotbeklädnad för att sticka
fötterna i ett par pälsfodrade morgonskor, vilkas steg
icke skulle höras, därefter gick hon långsamt mot
dörren. Nu kunde det vara tid: allt i huset var
tyst.

»Tant,» viskade det från barnets säng, då hon
gled den förbi.

Hon hejdade sig och dröjde, hon visste knappt
om hon hört rätt. Nej, det var blott hennes
uppjagade inbillning. Han sov ju — den lille.

Hon fortsatte att gå.

»Tant... vart går tant?» kom det skälvande
och skyggt

»Är du rädd?»

»Ja. Jag är rädd för att vara ensam.»

»Jag kommer igen, ligg bara stilla och tyst.»

»Tant kommer väl snart?»

»Ja.»

Han drog täcket över huvudet, och hon
försvann ljudlöst ur rummet.

Man hade sagt, att hon fick göra som hon ville.
Naturligtvis endast ett sätt att lugna henne! I sista
stund var hon nog bevakad ändå. Men kanske
kunde hon smyga sig undan.

I gångarna var det mörkt, så mörkt, att det
behövdes hela hennes kännedom om den gamla
byggnaden för att icke törna emot, men hon trevade
sig tyst framåt, slutande ögonen ibland, liksom hade
hon då lättare för att leta sin väg.


I trappan blev det ljusare, från det höga fönstret,
men så kom den mörka mittgången där nere igen.
Icke en människa att höra i hela huset; allt var
stendött, som vandrade hon genom de tomma
gemaken från en hänsoven tid. Så stod hon vid
porten, kände sig för och fann låset. Hon var säker
om att finna det tillåst, men hon vred om och det
gav efter, den tunga dörren vände sig tyst på sina
gångjärn, och hon var fri.

Invid själva tröskeln stannade hon, i det hon
höll porten tillbaka med ena handen, så att den
icke skulle slå igen bakom henne.

De vid mörkret vanda ögonen vidgade sig för
den vitaktiga dager, som slog emot dem, och så
höjde de sig instinktlikt mot den stilla natthimlen,
där månen stod i fullvuxen rundning och lyste ned
över jorden med sitt lånade sken, givande varje
föremål ett mystiskt, okroppsligt utseende och en
oformlig skugga.

En högtidlig ro låg över allting, och himlen
med sina matta stjarnor gav intrycket av en enda
evig oändlighet. Det forekom henne som skulle
hon ha legat djupt under jorden i många, många
år — under den mörka, tunga jorden, tills hon
glömt att det ovan densamma kunde finnas en sådan
natt av ljus och skönhet

Hennes lungor drucko luften, som stod daggkyld
och lugn, utan en kåre av vind, ljum efter dagens
hetta, mättad av blommornas doft och av höets
ångor. Hennes ögon badade sig i dämpat ljus,
hennes näsborrar vidgades, och hon lyssnade — med
den skarpa hörsel natten tycks förläna — efter alla
de ljud hon kunde urskilja: syrsornas vassa
gnisslande i gräset, kornknarrens enformiga skärrande
från ängen och långt bort i ett kärr klockgrodornas
melankoliska klunkningar. Men intet av
människoröst eller människofjät, intet som påminde om



jordens omättliga, förstörande, sönderslitna behärskare.
Liv fanns det i buskar och strå, liv överallt — det
omedvetna, groende, grubbelfria livet utan tankar.
Livsbegär, livsnjutning, livskamp. Men livsleda?
Ingenstädes. Bland nattens röster fanns det icke
<sp>en</sp> som skorrade mot de andra, de ropade alla:
Leva! Leva! Leva!

Det fanns icke ord, icke tanke som mätte allt
detta; det fanns blott en känsla så vid och stor, att
den famnade allt som levde; det fanns blott
växtlivets välsignade ro, som lade sig likt kylande
balsam över ett söndervärkt sinne.

Det skälvde kring bleka läppar, när stelnade
muskler skulle mjukna, och en mager, tunn hand
strök över en panna, som kändes sval av nattluften.

Och så ljöd det i minnet: »Tant, jag är rädd
för att vara ensam.»

Där låg han däruppe och lyssnade efter steg,
ängslig för spöken och mörker och buse. Han
skulle lyssna förgäves, ängsla sig i sömn och i
morgon fråga och forska efter något, som de stora
med skamkänsla och avsky skulle förtiga.

Mekaniskt och obeslutsamt vände hon sig om.

Utan buller slöt hon porten och gick genom
mörka gångar och halvljusa trappor upp i
hörnkammaren igen för att se om han sov.

Hon böjde sig på knä vid bädden.

»Ejnar,» viskade hon så mjukt och sakta, att
det omöjligt kunde väcka honom.

Svar kom det icke, men ett par svaga små
armar smögo sig upp kring hennes nacke och ett
finhårigt huvud tryckte sig in mot hennes hals.
De återhållna snyftningarna bröto fram med ens,
och hon kände hela den lilla kroppen skälva i
konvulsivisk gråt, så hjälplöst och förtvivlat, att det
skar i själen som ett samvetsagg.

Var hans ångest mindre äkta, mindre gripande

än de vuxnes? Gällde den icke — liksom hennes
— ensamhetens ödsliga, livlösa tomhet, den allting
famnande, hålögda tomhet, som stirrade mot henne
ur hela tillvaron, ur varje hennes framtidstanke?
Voro de icke två utskottsvarelser, hon och han?
Den sjuke lille, som icke kunde stå för syskonens
knuffar, och hon, som knäckts av den enda stöt
livet givit henne.

Han tryckte sig fortfarande intill henne, medan
hon viskade tröstande, osammanhängande ord i
hans öra och strök med sin hand över hans nacke;
hon kände hans andedräkt genom klänningens mjuka
ylle, och hans tårar blötte genom tyget, så att hon
jämt måste torka med sin näsduk.

Hon blev trött i armen, men ännu då hon av
huvudets tyngd kunde märka att han sov, blev hon
liggande kvar, knäböjande vid hans säng. Luften
omkring henne var fylld av hans andedräkt, sömnen
gav värme åt hans lemmar, och från hans hår
kände hon en egendomligt sund doft, som från en
av sin moder renslickad liten hundvalp. Hon
pressade sina läppar mot detta lena hår utan att han
vaknade.                                                               

Ett barn! — Framtiden...

En stor mans livsgärning kanhända... andras
lycka och ve...? Är det detta mödrarna känna?
Hon hade aldrig förstått det förr. Aldrig förrän
hon höll denna lugna, trygga sömn i sina armar.
Alla ismurar brusto, det brände i bröst och i
huvud, och så störtade den fram — strömmen av
salta, töande, heta tårar; smärtan fick luft, och
själens stelkramp var bruten.

Hon snyftade som om hjartat ville brista, och
den lille sov med jämna andetag. Det var som om
hon ägt blott honom i världen. <sp>Blott</sp> honom?
Någon att älska och någon att hoppas för — när
allt var forbi för henne själv.


Hon reste sig, och så mindes hon orden:

»När man har sju, kan man ju alltid ha råd
att avstå en.»

Var det så att förstå?

Vilken gåva! — Vilken furstlig, kejserlig gåva!

*
</chapter>

<chapter name="I väntrummet">
<table o>
<td c><h2>I VÄNTRUMMET</h2><br><b>—————————————————————————</b>
</table>

Hon hade icke doktorsdiplom, vår doktorinna
där inne, men hon hade en lång och lyckosam
praktik bakom sig, och det var i våra — hennes
patienters — ögon det bästa diplomet.

Jag var bland de första, men som det redan
fanns folk inne hos vår fru, slog jag mig ned i
väntrummet för att bida min tid. Där satte jag
mig vid dörren till hennes mottagningsrum, och
vid andra sidan hade jag det luftiga fönstret,
som prunkade med dubbla led krukväxter, höga
och frodiga, ty gumman är en väldig
blomsterodlerska.

Rummet var långt och smalt, en rad stolar längs
med ena väggen och en gammaldags soffa på den
andra. Småningom kommo patienterna, en efter
en, obekanta på stället, det kunde man se på deras
villrådiga miner, då de kommo smygande inom
dörren, tysta och högtidliga som i en kyrka. Var
och en klev fram till en sittplats för att vänta, tills
hans tur skulle komma. Idel fattiga stackare, så
att landsortsmurveln befanns vara en riktig matador
i denna samling. Det var en ny och särdeles pikant
förnimmelse, det där. Jag tror att jag njöt därav.

En gubbe från landet linkade fram med en
uppsvullen fot, en daskig och halvgammal
hjälphustru kom med ett ombundet finger, och så en
dräng, och så en pojke, och så en gammal käring
med en korg, från vilken hon omöjligt kunde




skiljas. Och alla sutto de kring väggarna med den
bönfallandes betryckta min.

Så, efter en stund, kom det en medelålders
karl. Han var icke lik den övriga samlingen. Det
var en stark och bredaxlad arbetare, snyggt och
ordentligt klädd. Det låg någonting välbärgat i
hela hans yttre. Han hälsade, kom sedan fram
och satte sig mitt emot mig i soffan. Det var
redliga drag och en min av fasthet. Men det syntes
att han led. Ansiktet var blekt, strängt. Sällan
har jag sett ett mera utpräglat uttryck av
viljekraft och självbehärskning. Åter och åter såg jag
bort till detta kalla ansikte med sin blåaktiga
skäggbotten.

Det var något av en karaktär.

Så öppnades dörren igen. Det var en helt ung
flicka i en urblekt klänning och en tunn liten schal.
Armen bar hon i band. Sexton år kunde hon väl
vara, hade en slät hy och oval ansiktsform. Hon
hälsade, satte sig hos arbetaren i soffan och såg
sig sedan omkring på de närvarande, liksom för
att begära medlidande, under det hon gungade sin
sjuka hand med den andra, som vore den sjuka
handen ett kvidande barn.

Men var och en tycktes ha nog av sin egen
plåga.

Hon drog smärtsamma små rynkor i pannan,
såg sig åter omkring, till hälften skyggt och till
hälften för att göra bekantskap. Av blyghet fanns
det icke ett spår, men hon tycktes livligt
genomträngd av möjligheten att kunna bli tillbakastött.

»Det gör så ont i min hand,» sade hon sakta,
liksom ut i luften, så kunde vem som ville taga
hennes yttrande och knyta fast ett samtal vid det.

En medlidsam blick från mig var enda svaret.
De andra tycktes varken höra eller se.

Hon satt tyst några ögonblick, nervös, orolig.

Detta stadsbarn var icke av dem som äro vana
att tiga.

»Har han skadat sin hand?» vände hon sig plötsligt 
till arbetaren.

»Ja.»

»Fått den i någon maskin?»

»Ja.»                                                                                           

»Någon svår skada?»

»Krossad.»

»Nu nyligen?»

»I går.»

Han talade med ansträngning, kort, kärvt som
vid ett polisförhör. Svetten bröt fram på hans
panna, han tog upp en omsorgsfullt hopvikt näsduk 
och strök över sitt ansikte. Handen, som höll
den blårutiga duken, var bred och van till arbete,
men icke grov och vanskaplig som en jordarbetares.

Hon skakade på huvudet, de mjuka läpparna
skälvde.

»Jag har så ont i min hand,» viskade hon åter,
sakta, klagande, som ett förklemat men tåligt barn.

Hon är icke vacker, därtill äro dragen för litet
utpräglade, färgerna för obestämda. — Ingenting
annat än vekhet i linjerna, och så ett förunderligt
tycke!

Det lockar och drager, detta blekhyade ansikte,
det är som en oläst bok; man undrar och gissar.
Hå! Jag sitter där och målar för mig hennes hem,
jag vet ju så väl hur det ser ut, — och hennes
liv, hennes framtid. Det är det gamla vanliga — 
naturligtvis. Hon är en ibland tusen.

Jag sitter och ser på den hand, varmed hon
stöder den andra, vilken hon ännu skakar smått,
som när man söver ett barn som lider. Denna bara
hand har en vacker form, med smala, spetsiga
fingrar, den känner lika litet till handske som till
hårt arbete, den brukar aldrig skvalpa i vatten, 
aldrig diska, tvätta och skura. Det är någonting
hos henne av en vildfåle, men en som är foglig
och mild av naturen. Under sin uppväxt har hon
sprungit omkring i gränderna och lekt med andra
ungar, väl en smula självsvåldig, aldrig elak. Hos
mor har hon fått mat, till kakor och karameller
har hon tiggt. Far har hon aldrig tänkt på.

Men nu är hon konfirmerad, och så har hon
måst gå den vanliga vägen — till fabriken. Och
sedan skall det gå vidare, också på den vanliga
vägen, ty hon är så näpen, så mjuk och fin; det
skall icke finnas någon undflykt för henne. Det
är omöjligt att höra denna smeksamma lilla röst
utan att ge akt på henne. Ett »glatt» liv — således
— några år, ett oordentligt liv, sedan nöd och
elände, sist en grav på fattigkyrkogården. Så är
allt slut, och detta liv så spårlöst borta, som tusen
andra.

Om det ändå funnes rum för ett <sp>kanske</sp>!

En fin herre med vackra kläder, en fin herre,
till vilken hon ser upp som till en gud, — det
blir det första. En fin herre, som har råd att
kasta bort sina leksaker...

Hon ser sig omkring liksom bönfallande, och
ögonen bli fuktiga.

»Jag längtar så — kunna de inte gå därinne!
—  ack, min hand, min hand!» Det är samma mjuka,
klagande viskning, vibrerande i otålighet.

Å — barn — det finns ingen räddning för dig!
Det finns i hela din varelse någonting tilldragande,
regellöst, vind-för-våg-kastat, en egendomligt
intagande blödighet. Hur du skall kastas ur hand i
hand, stackars flarn!

»Vad är det med handen?» frågade jag.

Hon syntes riktigt tacksam att få bryta
tystnaden; den där lilla munnen var visst icke van
att stå still.



»Jag har klämt av en finger,» svarade hon.

»Av? — Alldeles av?»

»Ja, den hängde lös, och frun klippte den av så
fort jag kom hit. De andra äro också skadade,
men jag hoppas få behålla dem.»

»Hur länge sedan är det?»

»En månad. Jag går hit varje dag, men nu
har jag värre ont än jag hade strax.»

Åter darrade hennes läppar av återhållen
klagan.

»Hur gick det till?»

»Jag stack handen för långt fram, och så kom
den in i maskinen.»

»Var hände det? På någon fabrik?»

»På spinneriet.» — Hon såg nästan förebrående
på mig. Jag borde ju ha vetat det! Var skulle
det varit om icke på spinneriet!»

»Gjorde det inte förskräckligt ont?»

»Nej; det kändes inte alls. Men jag blev så
fasligt förskräckt så. Jag högg fast med vänstra
handen och ryckte den loss. Jag slet den ut med
ens, och hade jag inte gjort det, så kunde hela
armen strukit, för det dröjer innan de kunna stanna
maskinen.»

Hon teg ett ögonblick, men då jag icke svarade,
återtog hon:

»Spinnmästaren grälade på mig för det jag inte
aktat mig bättre, för nu får fabriken betala för
mig tills jag blir frisk. Men det är väl ändå värst
för mig, som mister min finger.»

Hon såg vädjande på mig, och jag medgav det.

»Spinnmästaren grälar alltid när någon kommer
till skada, precis som om det inte vore bäst för en
att akta sig, om man förstodo det!»

Det blev åter ett ögonblicks tystnad innan hon
fortsatte:

»Han tror, att arbetarna bara äro någonting,



som hör till maskinerna. Han är stygg —
spinnmästaren — ingen enda av arbetarna tål honom.
De <sp>ge</sp> sig på, att han skall därifrån, vad det lider.»

Djupt nere i hennes ögon hade där kommit
någonting mörkt och hotfullt, någonting av hat och
upplopp. Men så skälvde läpparna åter, och smärtan
tog överhand.

»Å, min hand, min hand!» jämrade hon.

»Värker den så?»

»Ja, den har varit så stygg på sista tiden. Frun
har varit alldeles rädd att det skulle bli kallbrand
i den. Hon ångrade nästan att hon tagit mig om
hand, men den är allt lite bättre igen.»

Nu öppnades dörren till mottagningsrummet
och patienterna kommo ut. Det var min tur. Men
fabriksflickan reste sig och såg bedjande på mig.

»Ack, om jag finge gå in nu! Jag längtar så,»
sade hon och tillade i en förtroligare viskning,
då hon stod bredvid mig vid dörren: »Jag både
längtar och jag är rädd, för det gör så fasligt ont
när hon rör vid den.»

Hon log vemodigt och ändå skalkaktigt, på ett
sätt som nästan kom henne att se intelligent ut.
Jag öppnade dörren och släppte henne in.

*
</chapter>

<chapter name="Cedergren gör sexa i kväll">
<table o>
<td c><h2>CEDERGREN GÖR SEXA I KVÄLL</h2><br><b>————————————————————————</b>
</table>

Cedergren var en medikofilare. Han hade blivit
det helt ung, vid knappt fyllda tjuguett år, men så
hade han ju också tid att pusta ut efter det en
smula, det tyckte far och mor med. Och nu hade
han varit medikofilare i tio år.

Han hade fasligt brått på morgonkvisten —
klockan var inemot tio. Uppasserskan — det kräket
— hade bara bäddat upp sängen och så sprungit
ifrån alltihop; och hur såg där väl ut! Tjockt med
damm på möbler och böcker. Och bokdamm är
då det värsta som finns, ty bara man rör vid det,
så sticker det en i näsan som peppar. Cedergren
rörde också aldrig i det, det var princip, men den
här gången var det rent ett undantag, ty han 
väntade sin mor. Gumman kunde träda in vilket
ögonblick som helst, tåget var ju redan kommet.

»Ack den käringen, den käringen!» —
uppasserskan, förstås — hon kunde väl haft vett att
torka av möblerna innan hon rände efter porter
till Axelgren, han låg väl inte för döden heller!
Men vad var att göra? Cedergren torkade av i
en handvändning, nattskjortan låg ju till hands.
Fy tusan, det bokdammet! Ackurat som peppar,
fy tusan! Han nös till och med. Och alla
tombuteljerna, inte kunde de stå där och skylta, inte.

Han såg sig villrådig omkring.

Under sängen ja.





Han plockade flaskorna till sig i en hast, det
gick som en dans. Om han fått riktigt
hushållsdille, kunde han icke ha gjort sig mera brått.
Ansiktet sken, icke av glädje — icke ännu — nej,
bara av ansträngningen, ty Cedergren var stor och
tjock, och det frestar på att krypa på knä och
armbågar för att packa in flaskor under en säng.

»Har man sett på f-n,» mumlade han i sitt
stora skägg, ty sängen var för låg till att flaskorna
skulle kunna stå därunder, och när han lade dem,
trillade de fram igen. Nå, så fick han fast i ett
par gamla stövlar, som han lade framför buteljerna;
det hjälpte.

Cedergren reste sig pustande och torkade sitt
röda ansikte. Så såg han sig omkring igen. Nåja,
nu var det ju rätt bra. Han slängde nattskjortan
under sängtäcket. Men det var tusan vad rummet
såg naket och otrevligt ut ändå, så här vid dagsljus.

Det var så mycket förargligare som han just
skrivit hem och begärt tillökning i sitt apanage,
under förevändning, att han nu, när han var så
nära kandidat, måste bo litet bättre. Så många
fina kamrater kommo upp till honom, och man
kunde ju inte bo som en slusk heller, inte. Och
vad skulle gumman säga åt gubben, om hon finge
se det här rummet? Ty nog hade hon kommit
för att rekognoscera, alltid.

Gripen av en ny idé sprang han tvärs över
korridoren in till grannen mitt emot. Denne, en
ljuslockig ungdom på ett och tjugu, satt redan vid
sitt arbete.

»Hör du, lille klassik, låna mig ditt rum ifrån
nu och till klockan sju i kväll; det vill säga: byt
med mig,» sade han brådskande i det han lade sin
hand på böckerna, som huller om buller lågo på
bordet framför den yngre kamraten.

Denne svarade ingenting och bara såg på
honom.

»Du förstår att mitt ser så rasande tarvligt ut,
och du bor ju som en prins, tack vare dina systrar,»
han såg sig omkring på alla kuddar, dukar och
överkast, som prydde rummet. »Men ska det vara,
så ska det vara strax,» tillade han, »jag väntar
främmande.»

Den andre såg på honom med ett par tvivlande,
uppsluppna ögon.

»Nå, kör i vind då!» ropade han glatt och sprang
upp, »men då får du hjälpa mig med allt det här
bagaget.» Han pekade på böckerna.

I ett nu hade medikofilaren rafsat ihop dem,
och så bar det av in i hans eget rum, där allt
avlastades på bordet.

»Kom nu ihåg, att du inte kommer av dig och
tror, att du har hemma där inne förrän klockan
sju i kväll,» varnade den äldre.

»Å, var lugn du, Falstaff,» svarade kamraten
skrattande. Han satt redan vid bordet och
ordnade böckerna.

»Det var hög tid,» tänkte Falstaff-Cedergren,
ty han hörde långsamma, tunga steg i trappan.

Han slog upp dörren till kamratens inbjudande
lilla rum och gick så framåt korridoren för att
taga emot modern.

Hon drog ett djupt andetag, då hon väl kommit
uppför trappan, och han gick glatt emot henne.

»Välkommen, mamma lilla,» sade han och
befriade henne från en del av hennes reseffekter,
»mamma får ursäkta att jag inte kom ned till tåget,
jag hade verkligen icke tid.»

»Det gläder mig mycket mer att du sköter
ditt,» svarade hon pustande i det hon följde efter
honom framåt gången. Vid dörren stannade han


och gjorde en inbjudande rörelse med en pirat,
som han höll i handen. Hon steg på.

»O, vad du har trevligt!» utropade hon och
såg sig omkring med glad överraskning; i glädjen
glömde hon att lägga ifrån sig muffen.

Han kastade hennes resväska och schal ifrån
sig på en stol och stängde dörren. Därefter tog
han hennes muff och började så knäppa upp hennes
gamla, trådslitna vinterkappa.

»Ack, för all del, för all del,» sade gumman,
helt förlägen över så mycken artighet.

Det var en liten och korpulent matrona med
ett barnafromt gammalt ansikte, en av de välmenta
varelser, som alltid se livet från dess bästa sida,
hur mycket de än påstå motsatsen. Sonen höll
verkligen av henne — på <sp>sitt</sp> vis.

Han hjälpte henne att draga kappan av, och
det gick med mycket besvär, ty den var trång i
ärmarna.

»Mamma behövde sig en ny,» sade han.

»Ja, kan du tänka dig! Pappa vill, att jag
skall köpa mig en av de allra präktigaste,» sade
hon i det hon befriade sig från en ylleväst och
en virkad schal, »jag har fått femtio kronor av
honom.»

Hon vände sig om och såg honom in i
ansiktet för att riktigt njuta av hans förvåning.

»Det var ju liberalt av gubben,» svarade han
leende och drog fram bordet, så att hon kunde
komma in i soffan.

»Har mamma frusit på vägen?» frågade han,
då hon satt sig.

»Å ja, nog var det kallt,» svarade hon, »men
det gick an ändå. När jag reser hem har jag ju
min nya, varma kappa.» Hon gladde sig som ett
barn vid tanken därpå.

»Men, kära du, var här du fått den här


ifrån?» utropade hon och såg på den virkade
bordduken.

»Den vann jag på ett lotteri härförleden,»
svarade han, och det märktes på hans otvungna ton
att han hade övning i att »dikta».

»Och den här fina soffkudden?»

»Den har jag fått av en flickbekant.»

Hon såg hastigt upp på honom.

»Den var minsann en präktig present; den har
varit rätt dyr, och det är ett drygt arbete.»

Han svarade icke, utan stod tyst borta vid
bordet och putsade sina naglar med en pennkniv.

»Men mamma kan behöva en kopp kaffe att
värma sig på,» utbrast han plötsligt, »jag skall
springa ned till värdens och be dem ställa om
det.»

»Ack, tack,» sade hon och såg helt
erkännsam ut.

När han stängt dörren efter sig kunde hon
icke motstå sin lilla kvinnliga nyfikenhet; hon reste
sig och gick fram till bordet för att se på hans
skrivdon och allt det där. Hon tyckte, att där fanns
så många nätta småsaker av det slag man aldrig
hittar på att köpa själv, och så fanns där —
instucken under några tidningar — en liten portfölj
med ett vackert broderi. Detta gav henne att
tänka på. Hon bläddrade vidare. På insidan av
ena pärmen stod i prydlig rundskrift:

<poem>
»Du lilla gud, som hjälpt så många,
hjälp även mig att Hilma fånga.»
</poem>

Aha! Nu förstod hon.

Steg hördes i korridoren, och hastigt kastade
hon tidningarna över portföljen igen, antagande en
så oskyldig min som möjligt.

Så kom sonen in. De satte sig i soffan igen
och började tala om hemorten.


Hon satt alltjämt och väntade på hans
förtroende, men det kom icke, och hon kände sig en
smula besviken.

Men kaffet kom, inburet av en pigstänta, vilken
sonen avfärdade redan i dörren, genom att själv
taga emot brickan. Han satte den på bordet och
började servera, han kunde vara en präktig värd
när han ville, artig och uppmärksam. Hon
betraktade honom med moderlig stolthet och
förtjusning. Han såg verkligen präktig ut, och man
kunde gärna ha tagit honom för en välbeställd
doktor eller professor.

Han var ytterst omsorgsfullt klädd, och han
hade en ståtlig figur: lång, axelbred och en smula
korpulent. Skägget var stort, krusigt och väl
kammat, håret mörkt och glänsande, men i nacken
syntes redan en uppgående måne. Ansiktet var
nästan vackert, men ögonen små och en smula —
hur skall man säga? — en smula för fria i sitt
språk, och ändå icke ärliga; stickande bruna och
kalla. Det var dessa ögon som kommo människor
på den tron, att han <sp>kunde</sp> göra storverk, om han
bara <sp>ville</sp>. Det fanns någonting hos honom som
genast imponerade, men tvivlare funnos, vilka
försäkrade, att detta endast berodde på hans
hänsynslösa egoism.

Fadern var färgare ute på landet. Han hade
genom sitt eget och sin hustrus arbete förvärvat
en liten förmögenhet, vilken emellertid betydligt
smält tillhopa i följd av sonens kostsamma studier.
Och nu började de bli gamla. Men han var ju
deras stolthet, deras enda stora förhoppning. Alla
människor sade, att han hade ett gott huvud, och
när det offrades så mycket på honom, måste där
ju också bli något av med tiden. Visst dröjde det
med hans examen, men »Albert läser <sp>grundligt</sp>
vad han läser,»  brukade de gamla säga, när detta


ämne kom på tal, »och han nöjer sig minsann inte
med en <sp>vanlig</sp> examen.»

Rätt som de nu sutto där så förtroligt och
smuttade på sitt kaffe, kunde modern icke längre
styra sin otålighet, utan vågade ett litet försök.

»Den flickan, som du fått kudden av, heter hon
Hilma?» frågade hon.

Han såg förvånad ut

»Hur kan mamma tro det?» frågade han tvärt,
det såg ut som skulle han icke tyckt om hennes
fråga.

»Jag bara kom att tänka det,» svarade hon
förläget.

»Men hur kunde mamma komma på något
sådant? På vad grund?»

»Ack, på ingen grund alls,» svarade hon
förskräckt, ty hon visste, att han aldrig tålde att
någon blandade sig i hans angelägenheter. Hans
förbehållsamhet sårade henne, men hon vågade
för ingen del göra honom flera frågor. Det
föreföll henne dessutom, som om hon giort honom
någon orätt genom att söka utforska hans
hemlighet, och hon greps av ett plågsamt begär att
gottgöra.

Sedan de pratat om likgiltiga ting en stund,
frågade hon, om han icke ville gå med henne ut
i staden, hon hade några småärenden att uträtta,
och så skulle hon ju köpa den där kappan.

Jo, det kunde han ju göra.

Han gick för att hämta sin ytterrock, och
under tiden tog gumman på sig.

När sonen kom för att hämta henne, klädd i
den präktiga ytterrocken och svängande en elegant
liten käpp i handen, kunde hon ej låta bli att
kasta en beundrande blick upp till honom. Vad
det såg fint ut allt, ända från den blanka svarta

hatten till de mjuka tvättskinnshandskarna. Han
såg ändå ståtlig ut, hennes gosse!

»Herre Gud, inte kan mamma gå ut i staden
med den kappan?» sade han plötsligt och
betraktade gumman närmare.                                       

»Jag skall ju köpa mig en ny,» erinrade hon
ängsligt och rodnade.

»Ja, det var då högst på tiden,» svarade han.
Han riktigt våndades vid tanken på, att han kunde
möta någon av sina kamrater — i sällskap med
den kappan.

De gingo emellertid ut och vandrade framåt
gatan; hon före på trottoaren och han efter, båda
tämligen fåordiga.

»Jag hade annars nästan tänkt att - — —,»
sade hon tveksamt och vände sig emot sonen, som
kom närmare för att kunna höra vad hon ville
säga.

»Vad?» sade han, utan att kunna gissa sig
till hennes tankegång. »Här ha vi ju ett
kappmagasin.»                                                          

Hon stannade, såg på honom och sade:

»Jag tänkte, att om inte kappan vore värre än
att jag kunde ha den ännu litet, så kunde du få
penningarna; du sade ju att — — —»

»Jo visst skall mamma ha en ny kappa, när
mamma fått pengarna till det,» sade han lamt.

»Ja, men om nu — - - Se på den, kan jag
verkligen inte ha den?»

Hon såg så trohjärtat och varmt upp till
honom, alldeles som det vore henne en stor tjänst,
om han medgåve, att hon kunde ha den.

»Nog ser den gammal ut,» sade han dröjande,
»men för resten är det där ju en smakfråga.»

»Ja, men vad tycker du?»

»Mamma skall göra precis som mamma själv


tycker,» svarade han; men han kände sig eländigt
skamsen.

»Då ger jag dig pengarna,» sade hon med ett
raskt beslut, och hela det gamla ansiktet lyste upp
av innerlig glädje.

Hon gick förbi kappmagasinet, och han följde
efter henne som en våt hund.

»Det är alldeles för mycket,» mumlade han,
»och vad skall pappa säga?»

Men hon bara skrattade, friskt och hjärtegott.
Hon kände sig så lycklig över att ha något att ge
sin käre gosse. Kunde något vara för mycket åt
<sp>honom</sp>!

»Bry dig inte om det, min påg,» sade hon
glatt, »jag skall nog tala för pappa; lita på mig.»
Hennes gång hade plötsligt kommit i en raskare
takt.

Han gick efter henne utan att tala, och när
hon gjorde sina små uppköp, gick han utanför och
väntade. Sedan gingo de ett slag kring
universitetshuset; hon kunde ju omöjligen resa hem utan att
ha sett det. Då detta var gjort, vände de tillbaka,
och när de åter voro uppe på det lilla lånta
rummet, drog han i smyg en lättnadens suck. Den
kappan, den kappan!

»Jag tror att vi låta hämta middag åt oss,»
sade han, »så går jag inte ut och äter i dag.»

»Ack, så snällt av dig!» sade hon tacksamt,
»det blir mycket hemtrevligare, och så få vi vara
alldeles ensamma.»

Han lånade servis nere hos värdens, och så
hjälptes de åt att duka.

»Alldeles på ungkarlsmanér,» sade han muntert,
ty han hade smittats av hennes solskenshumör och
var i sitt älskvärdaste lynne. Och det var en herre
som kunde vara älskvärd, när han ville.

Efter middagen låg han på soffan och rökte

en cigarr, sedan pratade de vid en kopp kaffe, och
innan de visste ordet av var det tid att gå till
stationen.

När gumman reste sig för att säga farväl,
måste hon riktigt kämpa emot sin rörelse. »Vem
vet när vi ses härnäst!» tänkte hon vid sig själv,
och det föll henne in, att det kanske vore sista
gången. Det kommer så ofta för den, som är
gammal.

Hon skakade hårt hans hand, men sade
ingenting. Kyssa honom vågade hon icke; det skulle
han icke tycka om.

»Gud beskydde dig och allt ditt förehavande,»
sade hon och vände sig hastigt om för att taga
ytterplaggen på.

Den gamla kappan var mycket svår att få på, 
isynnerhet utanpå västen och schalen, men sonen
hjälpte henne.

»Mamma har blivit fet,» anmärkte han.

»Jag tror det,» svarade hon, vände sig därefter
om och stoppade femtikronesedeln i hans bröstficka,
med en vänlig liten nick.

»Tack, mamma, tack,» sade han, och någonting
av verklig tillgivenhet glänste till i hans ögon.

Det började redan skymma starkt medan de
gingo till stationen.

»Jag skall in och ha några cigarrer,» sade han
hastigt då de vände om ett hörn, »köp biljett och
sådant, jag kommer efter.»

Han sprang in i en cigarrbutik, och i detsamma
ströko tre herrar förbi henne på trottoaren, pratande
och skrattande helt högt. De ämnade sig
synbarligen också till stationen.

När gumman blivit instuvad i sin tredje klass
kupé, bland korgar och knyten, kom sonen
springande för att söka rätt på henne. Det lyckades,
ty hon satt vid dörren och höll utkik efter honom.

De tryckte varandras händer, konduktören kom och
märkte biljetterna, och så slogs dörren igen. Hon
kunde ännu se sin gosse, han stod just under en
lykta med händerna i ytterrocksfickorna och den
lilla spatserkäppen stickande rakt upp åt ärmen.
Han skakade på sig ett tag; det var kallt, och han
önskade att tåget skulle gå.

Och så rullade det av.

Det rasslade och skakade, ljusen flämtade i den
halvskumma kupén. Gumman knäppte händerna
samman i muffen och tänkte på sin käre gosse.
Nu hade han en hjärtehemlighet, nu tänkte han på
eget hem, och nu skulle han säkert taga sin
examen. Och så bad hon till Gud för hans lycka,
och för den han valt, denna okända »Hilma» —
den nybakade studentens lilla sextonåriga flamma.

Men senare på kvällen stodo två studenter i
järnvägshotellets korridor och drogo på sina
överrockar, i begrepp att gå hem. Från ett 
angränsande rum hördes klingande av glas och ljudliga
skrattsalvor. En av de unga männen lyssnade.
Han kände igen en av rösterna där inne; den
tillhörde en inom studentkretsarna mycket känd 
»urliggare»  och  rolighetsminister.

»Vad står på där inne?» sade han till
kamraten, »jag hör att Pelle Ström är i sitt esse.»

»Det är Cedergren som gör sexa i kväll,»
svarade den andre och tände sin cigarr.

*
</chapter>

<chapter name="En grobian">
<table o>
<td c><h2>EN GROBIAN</h2><br><b>————————————————————</b>
</table>

Om man får se en riktigt putslustig, riktigt
originell gammal herre, som man sedan aldrig tänker
på utan att draga på smilbandet, så kan man vara
tämligen säker på, att han är en gammal ungkarl.
Det är också lektor Darell. Och har man en gång
sett honom, glömmer man honom aldrig.

Det är pengar värt att få se honom komma
lubbande utför Storgatan med sina breda fyrkantiga
fötter, som röra sig på alldeles samma sätt som en
björns, visande fotsulan vid varje steg. Alltid
samma fart i gången, alltid käppen i högra handen
och den vänstra på ryggen, just i veka livet, med
tummen instucken under de andra fingrarna. Det
är en hand, som ser ut som en klubba. När man
långt nere på gatan ser den gunga framåt i sakta
mak på sin ägares ryggtavla, behöver man aldrig
frukta att taga fel på person, och man kan tryggt
ge sig att ropa »herr lektor, herr lektor».

Om man gör det, skall han stanna, göra helt
om med sin stora lekamen och se efter vem som
ropat. Antingen inbillar han sig, att han icke äger
någon led i halsen, eller också har han verkligen
ingen, ty han vänder alltid hela kroppen, när det
är någonting han vill se. Att man med ropet »herr
lektor» kan mena någon annan än honom, skall
aldrig falla honom in. Han är stadens egendom
nästan lika mycket som radhuset, stora
promenaden och gråmunkebacken. Hälsa får han beständigt,


och han gör det genom att föra knappen av sin
käpp upp mot hattens brätte. Att göra mer affär
av en hälsning skulle icke anstå honom, ty han är
en grobian. Det är hans stolthet.

Gubben ser präktig ut, troligen tio procent
bättre än han gjorde i sin ungdom, men vacker
är han långt ifrån. Sinsemellan kalla de unga
flickorna honom »babianen», innan de blivit
bekanta med honom; sedan blir det alltid »farbror
Hampus».

Han misstänktes någon gång för att gå i
friaretankar, detta dock troligen med orätt. Det händer,
att en av de dristigaste flickorna frågar honom,
varför han inte gift sig. Då nyper han henne i
örat — visst icke milt— i det han med en grym
min säger: »det är inte för en sådan gammal grobian
som jag, förstår du — nippertippa.»

Säger man något, som misshagar honom eller
som han finner dumt och enfaldigt, har han ett
alldeles eget sätt att uttrycka sitt ogillande eller
förakt. »Höh!» säger han blott. Det är ett
mellanting mellan skratt, hostning och spasmer. Han
rycker till med hela kroppen, som om man drog
i någon hemlig tråd; munnen gör en sarkastisk
grimas och ena skuldran far i vädret. Sedan ser
gubben ut alldeles som förr.

Hans ansikte är långlagt. Ifrån näsan till
överläppen är en ofantlig väg. Man tycker att munnen
sitter alldeles nere på hakan. Och så är håret
draget fram vid öronen i två slätkammade krokar;
det är blont och ännu icke grått. Cylinderhatten
sitter alltid på nacken. Ingen människa har
någonsin sett den sitta rätt.

Lektorn är så punktlig och regelbunden i sina
vanor, att han blivit till ett ordspråk. Klockan nio
tar han sin morgonpromenad; alltid samma väg,
ut forbi östra tull och in igen. Klockan fem går
han till sin syster, som är änka och vida berömd
för sitt goda kaffe. Han stannar alltid en timme,
varken mer eller mindre. Om aftonen är han
merendels bortbjuden för att taga sin lilla vira. Han är
en famös viraspelare.

Vid Storgatan ligger ett gammalt hus med en
liten trevlig butik, där det alltid är fullt upp med
folk. Där är ett prat och ett stim där inne, ty
alla äro gamla bekanta: kunder och principal, 
bodbetjäningen och de unga flickor, som komma för att
köpa en virknål samt prata bort en stund med
husets döttrar. Det är en hemtrevlig butik, som
tycks dra alla människor till sig.

Där brukar man alltid när klockan är fem se
ut på gatan och säga »nu gick lektorn». Det
betyder nu är det tid att dricka kaffe. Och en efter
en av bodpersonalen smyger sig ut att bli serverad
av den lilla rultiga gumman där inne vid kaffebordet.
Är det mycket bråttom, så att hon får vänta med
serveringen, kan det hända att hon själv tittar ut i
boden och med en grannlaga hostning säger: »Hör
— har ingen av er sett lektorn gå förbi?»

Det här blivit en kvickhet i hela staden att
säga »nu gick lektorn» i stället för »nu är det
serverat».

Lektorn har en stor förmögenhet, och det är
länge sedan han tjänstgjorde i någon skola.
Pojkarna kallade honom omväxlande väduren, gorillan
och busen.

Nu lever han på sina räntor och lägger upp
pengar för vartenda år. »Ingen behöver bespetsa
sig på det,» säger han, »skolan skall ha alltihop.»

Hans bibliotek är någonting utomordentligt;
bokhandlaren har ingen sådan kund i hela staden som
han. I sin ungdom har han skrivit vers samt till
och med en gång fått uppmuntran av svenska
akademien; men det talar han aldrig om. Han läser

allt vad nytt som kommer ut, och är obarmhärtig
i sin kritik. Att tala om litteratur är det roligaste
han vet, när det inte är tid att spela vira. Också
gäller han i hela staden för ett orakel. En och
annan gång sätter han sig ned att skriva en kritik
för platsens anseddaste tidning. — Staden har tre
tidningar. Detta kan nämnas som man förr i världen
angav folkmängden.

När lektorn sätter sig att skriva, stryker han
först upp sin <sp>ena</sp> rockärm och sedan den andra;
så sträcker han på sina armar, med krökta
armbågar, liksom för att känna efter om det är möjligt
att rocken kan spricka i ryggen, ty i så fall är det
så gott att den gör det först som sist. När lektorn
är lugnad i detta avseende, doppar han pennan och
börjar skriva — utan glasögon. Han begagnar
aldrig sådana, »<sp>aldrig</sp>,» säger han med eftertryck.
Det håller han alldeles bestämt på. »Syster min
är sju år yngre än jag och har begagnat glasögon
i tio år.» Ordalydelsen är alltid densamma, utom
då han vid vart nyår ändrar årssiffran.

Lektorn sitter rak när han skriver — mycket
rak och med näsan högt upplyftad, som om han
hade särskild avsky för papperet. Blicken följer
rakt efter näsan och träffar med krossande förakt
detta olyckliga papper, medan lektorns stora hand
snabbt fyller det med spetsiga bokstäver, vilka
komma raderna att likna risgärden, ritade upp med
en svavelsticka.

Med dessa kritiker fullgör lektorn en plikt.
Om de unga författarna bara ville följa ett klokt
ord, så skulle de få se! Men om de icke vilja
det, kan ingen hjälpa't. De skola åtminstone ha
hört det.

Han drar in hakan och skjuter ut läpparna. Den
som ser honom måste tro att han ser på sin egen
mun i stället för på papperet.




»Syster min» får aldrig läsa hans verk i
manuskript. Det skulle han anse som en för stor ära;
det skulle nästan vara som att rådfråga henne. Men
varje tidningsnummer, där det finns något av hans
hand, tar han med sig i fickan, när han går till
henne. — Hon håller själv tidningen, men det
betyder ingenting; och hon läser den alltid vid sitt
morgonkaffe, men det betyder heller ingenting. —
»Jag skall läsa upp det här för dig,» säger han och
drar upp tidningen, »du kan väl inte själv läsa utan
glasögon,» och så läser han. Med tidningen långt
framför sig, så långt han kan hålla den. Han läser
med hög röst, allvarligt och utan att taga fel på ett
ord. Det skulle kunna höras i en hel kyrka, när
han läser.

»Syster min» beundrar honom alldeles
förskräckligt. Hon tror att han kunnat vara en av
de aderton, <sp>om han bara velat</sp>. Men det törs
hon aldrig säga så han hör det.

Han beundrar också henne. Hon är den
klokaste och bästa kvinna i hela världen, förklarar
han — när hon inte kan höra honom. Till henne
själv säger han: »höh!» — »du ä' dum, Kristina.»

Kristina är änka efter en rådman, barnlös och
mycket förmögen. Hon skulle gärna vilja
testamentera bort sitt till något, liksom »bror Hampus»,
men hon kan icke komma på det klara med det
själv, och bror Hampus vill aldrig höra på det örat.

»Sju år yngre än jag! — Du ä' så dum, Kristina.»

*

Det var inpå julen. Dagarna voro korta, och
när det var mulet kunde skymningen komma redan
vid tretiden.

I fru Kristinas stora vardagsrum stod kaffet på
bordet — en trindlagd flaska, väl nedbäddad i sin

korg, vilken täcktes av en liten virkad filt med
broderat mönster och röda tofsar. Det var ett
hemtrevligt litet kaffebord med vit duk, silverservis och
nybakade bullar, blanka och ljusbruna. Lampan var
redan tänd, och fru Kristina satt i sin stora
länstol, med fötterna på en pall, stickstrumpan i
händerna och sin lilla hund ruvande i knät. Den
hunden var lektorns stora förargelse. Han kallade
den aldrig annat än »det förb—de kräket» eller
»rackan» — vilket naturligtvis icke kunde annat
än såra bemälde rackas matmor. Men hunden själv
hade så liten finkänslighet, att den trots detta med
stor förkärlek brukade hålla sig omkring lektorns
ben under kaffedrickningen, emedan denne stränge
herre i smyg brukade sticka sockerbitar åt den.
Innan det ringde på tamburdörren brukade också
rackan sitta upprätt i knät och spetsa öronen, ty
den kände stegen i trappan. Men klockan var knappt
mer än halv fem, därför sov lilla Pyre helt tryggt.

En ung flicka stod vid kaffebordet, som i dag
var dukat med tre par koppar i stället för två.

»Jo, tant det kan inte hjälpas,» sade hon ivrigt,
»tant måste låta mig göra det.»

»Nej, barn, det går inte.»

»Jo, om tant bara låter mig hållas.»

»Men du kan väl förstå att ...»

»Nej, jag vill höra det själv.»

»Du är ett litet envist troll.»

»Det vet jag om.»

»Men hur skall jag kunna?»

»Bara glöm att jag finns där.»

»Men bror Hampus blir ond, när han får veta
det.»

»Inte ä' vi så dumma att vi gå och tala om
det!» Hon såg förledande ut som en liten häxa.

»Men jag tycker inte det är rätt.»

   »Rätt? Så lilla tant talar! Det måtte väl vara
rätt att leta efter sanningen.»

   »Och så är det inte gott att veta vad bror
Hampus kan hitta på att säga. Han kan göra dig
ledsen.»                                                  

   »Ja, där ha vi det! Det var ändå tants mening
att överskyla, om tant skulle framföra hans ord.
Och tant är inte så riktigt säker på att han skulle
säga mig detsamma alldeles rakt ut i ansiktet. Det
visar att jag har fullkomligt rätt. Å — kära,
snälla, rara tant!»

   »Men...»

   »Seså. Nu är det avgjort.» Hon tog raskt
det ena paret kaffekoppar och bar det in i nästa
rum, där det var mörkt.

   »Jag blir olycklig för Hampus,» jämrade sig
frun.

   »Pytt! Han skall aldrig få veta något om det.»

   »Men jag blir så förlägen att jag inte kan tala.»

   »Jo, bara börja, så går det nog,» uppmuntrade
plågoanden och stack in huvudet om dörren för att
se hur mycket klockan var. Det var ett finhyllt
flickansikte med spetsig näsa, liten mun, skrattlystna 
ögon och kortklippt, kastanjbrunt hår.

   »Var nu säker, tant,» ljöd sista förmaningen,
i det hon sakta drog dörren till om sig.

   Den gamla frun suckade och Pyre började spetsa
öronen.

   Fru Kristina var slående lik sin bror. Men om
han var en grobian, så var hon den personifierade
siratligheten. Hennes mössa såg ut som om den
nyss kommit från modisten, hennes händer voro små
och besatta med ringar, hennes rörelser prydligt
avmätta, hennes sätt att tala dämpat, lent och en smula
affekterat.

   Just som det ringde i tamburen hoppade Pyre 
ur knät, och fru Kristina gick att öppna för sin
gäst.

   Pyre sprang omkring mellan kaffebordet och
dörren, vädrande i luften och spetsande öronen.
Han ansåg det onödigt att gå ut i tamburen, när
han ändå visste vem det var.

   Man kunde höra in, hur lektorn torkade av sina
fötter på mattan samt gned sina händer. Så
öppnades dörren för bror och syster.

   De vanliga fraserna föllo om väder och vind.
Pyre sprang omkring gästens fötter och tittade upp
till honom med vänliga blickar, som vi andra
dödliga kunna titta uppefter ett välkänt gammalt torn,
som det gör oss en glädje att se igen.

   Man satte sig, och kaffet serverades. Samtalet
rörde sig kring likgiltiga ämnen, vilka fru Kristina
bragte å bane.

   »Hampus, jag har någonting jag ville fråga
dig om,» sade hon slutligen, då de rest sig från
kaffebordet och intagit sina vanliga platser.

   »Vad skulle det vara?»

   »Jo, det är om en ung flicka.»

   »Vad är det med henne?»

   »Hon har sådana anlag för att bli författarinna?»

   »Författarinna! Tills dato ha vi varit förskonade 
här i staden.»

   »Hon är heller inte från staden, hon skall bara
stanna här i vinter. Det är Sonja Högberg, du
känner nog hennes far, kaptenen.»

   »Låt henne resa hem igen ju förr dess hellre.»

   »Seså, nu skall du inte vara så där... Hon
har verkligen anlag, det säger alla människor. Men
ännu är hon för ung; hon har inga ämnen.»

   »Anlag att bli författarinna, men inga ämnen.
Hur f-n visa sig då hennes anlag. Du menar att
hon kan skriva svenska. Men det, skall jag säga
dig, det har hon att tacka <sp>skolan</sp> för. Det är 
hela saken. Ni äldre, som kände er duktiga om
ni kunde sätta ihop ett brev till fästmannen, ni
anse det som ett fasligt underverk när en sådan där
flickslyna kan haspla ur sig sida efter sida. Men,
ser du, det är ingenting annat än kriaskrivningen
som gjort det. Så mycket anlag för författarskap
har varenda skolpojke haft ända sedan världens
skapelse, förstår du. Men <sp>de</sp> kunna bära det, och
det kunna inte fruntimren. Det är hela skillnaden.
Så fort fruntimmer få veta ett jota, skola de dra
till torgs med det strax, annars dö de!... Anlag
men inte ämnen? Har väl inte f-n hört på dylikt!
Vari visa sig anlagen, om icke just i att man <sp>har</sp>
ämnen?»

   Lektorn har farit upp på golvet. Vid de sista
orden neg han och räckte fram händerna med krökta
knän. Så gjorde han helt om och började spatsera.

   »Man kan ju ha framställningsförmåga,»
invände systern.

   »Höh! — När man inte har något att
framställa.»

   Syster Kristina låtsade icke alls om avbrottet.

   »Här ä' ett par bitar, som hon skrivit och
som du ju snart läser igenom,» hon sköt fram
några pappersblad tvärs över bordet mot honom,
»läs det och säg sedan vad du tycker; hon sätter
så stort värde på ditt omdöme.»

   »Värde? Jaha, visst det! Men om vår Herre
själv steg ned och bad henne vars'god låta bli, så
skrev hon ändå. Sätter värde? Höh!»

   »Kära Hampus, tag inte så hett. Hon vill ju
bara höra ditt råd.»

   »Det är att hon tar sitt förnuft till fånga och
sköter någonting — med sina händer, förstår du.»
Han lade upp ett par väldiga labbar på bordet,
som för att tydliggöra vad han menade. Han hade
satt sig att rida gränsle på en stol mitt emot systern 
och fullt redo till strid mot all världens blåstrumpor;
om så skulle vara.

   »Men Hampus!» Det var milt förebrående och
avsåg att återföra honom till hans bättre natur.
Men det var icke längre möjligt; bärsärkalynnet
var redan över honom.

   »Står jag inte själv vid min svarvstol var eviga
dag! Och har jag inte gjort stolar och pallar,
och smörskedar och köttklubbor, och nystvindor
och nystkoppar, och trämortlar och gipsytabler till
alla fruntimmer i staden?»

   Han var röd ända upp i flinten och han skrek
så att han kunnat väcka sjusovare.

   »Men du vill väl inte att en fin flicka, som
hon, skall bli snickare eller svarvare?» Det sades
i mild ton, men med en blick så tillbakahållande,
att den bort hejda ett lejon. Men här var det
förgäves.

   »Jaså, hon är för fin att röra vid något, kan
jag tro. Annars finns det något, som kallas att
stoppa strumpor och koka gröt, och som anses för
mycket lämpligt kvinnogöra. Varför ger hon sig
inte ut och gör nytta?»

   »Ack du, hon ville så gärna ha arbete, men
hennes föräldrar...» Fru Kristina makade förstulet
pappersarken ännu närmare den uppretade tigern.
Han såg icke åt dem ens.

   »Ska vår litteratur böta för det hennes
föräldrar äro några fän och hon själv en gås?»

   Lektorn ställde sig bredbent framför sin syster
och vädjade till hennes rättskänsla.

   »Jo du, hennes nervsystem är — hur skall jag
säga? — jo, en smula upprivet. Hon tror själv att
tankearbete skulle vara nyttigt.»

   »Jaså, hon är nervös med? Det bara fattades?
Och all denna, hennes kära, välsignade nervositet,
skall hon lassa av sig i vår litteratur? Men det 
skall — respekt till sägandes — bli lögn, så vida
ovett biter på henne. Låt mig bara få fast i henne,
och jag skall säga henne sanningen så, som hennes
allra små sötaste nerver aldrig hört den förr.
Nervös? En tös på sjutton år. Fy f-n!»

   Han gick bort och spottade i spottlådan.

   »Men Hampus, jag riktigt blygs över dig,» — 
Det var då sant, för resten, men han hade hört det
så många gånger, när det icke hade varit menat
efter bokstaven.

   »Ja, man kan bli galen för mindre,» fortfor
han; »där är den ena med sina nerver, och där
är den andra med sina, och alla sätta de sig att
tjuta en öronen fulla. Det kallas att vrida världen
rätt igen. <sp>Jag</sp> skulle vilja vrida <sp>dem</sp> rätt, och
det så att de inte glömde det.»

   »Vad den här flickan beträffar, ville hon just
taga lektioner av dig, och du med din utmärkta
undervisningsmetod...»

   »Lektioner?» utropade Hampus och for upp
som om han trampat i ett ormbo.

   »Ja, i svenska,» kom det mycket lugnt.

   »Nej, <sp>det</sp> tror jag vi akta oss för! Hon kan
ryka och dra så långt vägen...»

   Lektorn tvärstannade. Från dörren till det
inre rummet kom en nedböjd gestalt, snyftande och
med näsduken för ansiktet. Lektorn häpnade och
blev tyst som en råtta. Gestalten stod och stödde
sig mot dörren; fin och bräcklig och vacker som
äkta porslin.

   »Lektorn har så rätt i det lektorn sagt — jag
känner det så tydligt. — Å-å-å-h! — Jag tycker
själv det är så förfärligt att jag skall vara en så
onyttig varelse... Jag ville så gärna arbeta, men
jag vet inte vart jag skall vända mig. — Jag ville
så gärna göra någon nytta i världen — å-å-å-h — 
när jag talar med pappa och mamma om det, säga 
de att det är bara griller och att jag gör mig till.
Men det är så fasligt att se alla andra människor
ha händerna fulla av göromål, och själv inte ha
det minsta att leva för. — Man är till överlopps
vart man kommer... Varför har då en sådan
olycklig varelse som jag blivit född?»

   Hon kastade sig ned på en stol inom dörren,
gömde ansiktet i sina händer och snyftade som om
hon skulle brytas sönder. Hon hade talat med en
mjuk och bruten röst, som skulle kunnat göra ett
stenhjärta vekt.

   »Du är då alltid så hård.» Den gamla frun
kastade en högst ogillande blick på sin bror och
gick ut för att hämta ett glas vatten.

   Lektorn kände sin hårdhet som om han varit
den värste missdådare; men en missdådare,
förkrossad av ånger. Han hade aldrig kunnat uthärda
åsynen av tårar. Det var som om varenda droppe
fölle på hans samvete, brännande som smält vax.

   Han sade ingenting, utan gick blott fram och
tillbaka på golvet.

   Frun dröjde länge ute, flickan satt fortfarande
nedlutad på sin stol och snyftade lika hjärtskärande.
Slutligen tog lektorn några långa, beslutsamma steg
tvärs över golvet och stannade framför henne. Han
hostade ett par gånger, men hon såg icke upp.

   »Jag — hm — jag» — 

   Det ville icke bli mer. Det misshandlade unga
barnet skakade i hela kroppen av återhållna
snyftningar, som om detta hårdhjärtade odjur velat slå
henne.

   »Jag menade inte precis så illa, som jag sade
— hm» — rabblade han plötsligt upp. Varpå han
med ens återtog sin vandring, utan att vänta på
vad verkan hans ord kunde hava, och liksom rädd
för vad han sagt.

   Men det förspordes ingen verkan. Fru 
Kristina kom in med vattenglaset, reste flickan från
hennes nedlutade ställning och lät henne dricka.
På sin bror kastade hon en förkrossande föraktfull
blick.

   Han gjorde ansträngningar för att se morsk
ut och gick fram och tillbaka med hårda steg.
Han var väl inte den som gav sig i första taget
heller!

   »Jag har alltid sagt att din olyckliga häftighet
skulle ställa till förtret. Se nu vad du ställt till.»

   »Kunde väl inte f-n lukta till att...»

   »Låt det nu vara nog med eder och grovheter,»
sade fru Kristina med utomordentlig värdighet.
Hon stod och strök den unga flickans hår med en
min som tycktes säga: först över mitt lik skall
man gå för att göra dig skada.

   Lektorn såg förgrymmad ut.

   Och med denna grymma min stannade han
framför de båda kvinnorna. Flickan vågade icke
lyfta sina ögon mot denne store, järnhårde man.
Han såg på hennes förgråtna ansikte, under det
han drog samman ögonbrynen, sköt ut läpparna
och gjorde allehanda underliga miner.

   »Jag är en gammal grobian,» sade han.

   »Ne-ne-nej, det är lektorn visst inte,» kom det
snyftande under det vederbörande torkade sitt
ansikte mycket omsorgsfullt, »det var alldeles min
egen skull. Jag tycker så mycket om
sa-a-a-hanningen.»

   Det bådade till att bli ett nytt skyfall, ty hon
förde åter näsduken till ögonen, men lektorn
hejdade henne med en för honom mycket ovanlig
vänlighet; han klappade henne på axeln, hastigt
uppklarnande.

   »Vänta, vänta bara — jag hittar bestämt på
råd,» sade han och lade sitt stora pekfinger på sin
stora näsa.


   Sonja såg upp med glad förväntan, och tårarna
upphörde av sig själva. Hittade lektorn bara på
råd, då skulle det nog gå med skisserna!

   Han såg på henne liksom för att godta sig i
hennes glädje, när den stora upptäckten skulle
komma.

   »Jag har tänkt... jag har tänkt på,» sade han
med låg och hemlighetsfull röst, som om det varit
fråga om en sammansvärjning, »min vedsågare har
fem ungar och käring — fattiga så att de inte
kunna höra — och ena riktiga slitvargar äro de
ungarna; tag och sticka strumpor åt dem. Sy åt
dem med, de äro så'na <sp>präktiga</sp> slitvargar.»

*
</chapter>
<chapter name="Historien om en näsduk">
<table o>
<td c><h2>HISTORIEN OM EN NÄSDUK</h2><br><b>—————————————————————————</b>
</table>

Man hade avhandlat de sista tidningarnas
nyheter, spannmålspriserna och förra veckans
kommunalstämma; nu kom talet på vår riksdagsman.
Herrarna smuttade på sina toddar och stämningen
blev gemytligare. Samtalet förlorade sin torrhet,
och resonemanget interfolierades av små historier.

»Första gången jag såg honom,» sade
kronofogden, »hade han ännu icke blivit riksdagsman,
men det var i görningen. Det var på en middag
hos ryttmästaren, och Per var med — — — hans
ställning i kommunen — förstås. Nå, vi hade
kommit vid samma priffebord tillhopa. Han skötte
sina kort bra, och på karlen var ingenting att
säga, annat än bondhögfärden, som sken igenom.
Den sprättige notarie Ben hade kommit vid samma
bord och var tydligen generad, fast han ingenting
skulle visa — förstås. Men rätt som vi sutto där,
tog Per upp sin näsduk, långsamt och pertentligt.
Sammanvikt var den, plattad och struken som en
riktig kyrknäsduk, och han måste plocka upp den
lag efter lag, som om det varit bladen i en
förgylld fruntimmerspsalmbok, och för vart tag
frasade det så att det kunde höras rummet runt.
Näsduken var  <sp>stärkt</sp>!»

Kronofogden kastade sig tillbaka i stolen, och
de andra instämde högljutt i hans diskreta,
dämpade skratt.


»Det var på <sp>den</sp> tiden,» anmärkte en av de
övriga, »nu behöver ingen tro att 'herr Assarson'
kommer med stärkta näsdukar.»

Och så tog man sig en klunk över lag.

Det kunde vara gott att komma ur röken och
spritångorna en stund. Jag gick ut i parken och
började vanka fram och åter i en av dess raka
gångar. Jag tänkte på historien, och allt som jag
tänkte, fick den för mig en annan betydelse, ty jag
kände mannen och hans hem. Då barnen ännu
voro små, hade jag ofta varit där; vi voro
jämnåriga, de och jag. Men under hela den tid jag
varit från orten hade jag icke hört talas om Per
Assarson, endast ibland sett hans namn i någon
tidning. Nu vaknade minnena.

Men det var icke hans liv jag tänkte på, utan
ett annat, som ingen talade om: hans hustrus.

Hon syntes aldrig ute, umgicks ej, och man
kom över huvud taget sällan ihåg att hon fanns
till. Den stärkta näsduken påminde mig om henne.

Hon var av gammal bondesläkt och uppfostrad
på gammaldags vis, vid bibel, spinnrock och vävstol.
Med henne hade Per vid tjugutre års ålder gift
sig till förmögenhet, och hon var några år äldre
än han, vilket ofta är fallet bland allmogen. Per
blev hennes gud, men hon tillbad honom i tysthet,
och hennes dyrkan var arbete — frivilligt, träget
arbete. Jag har sällan träffat någon så ordknapp
som hon, men hon var aldrig ovänlig, syntes endast
så upptagen av vad hon hade för händer. Jag tror
icke att hon hade en tanke för annat än hushållet
och sin man.

Hon var mer än hans tjänsteande; hon tycktes
vara hans förkroppsligade vilja. Ett ord av honom
verkade avgörande som en befallning. Men det
fanns icke skymt av skrymteri i hennes sätt. Det
var icke undergivenhet, icke offervillighet, 
ingenting av dessa fraser, som finnas till för de förfinade
klasserna. Detta har intet motstycke utan hos
halvutvecklade naturmänniskor, och språket äger
icke något ord därför. Det är en egendomlighet,
som man får se hos mer än en bondhustru, och
som här endast uppträdde mer utvecklad.

Alla hennes naturliga instinkter och
själsförmögenheter voro vända åt ett håll: att vara nyttig.
Och medelpunkten för allt var mannen — »far»,
som hon kallade honom. Hela huset blev
genompyrt av denna uppfattning, den meddelade sig åt
barnen, den smittade tjänstfolket.

Han talade sällan med henne om sina planer
för framtiden, men vad som skulle göras i dag
och i morgon hade hon alltid reda på. Och hon
glömde aldrig något. Det kunde aldrig hända, att
han kom in för att kläda sig för någon stämma,
ett sammanträde eller en bjudning, utan att
kläderna lågo borstade och allting var i ordning.

Hon tycktes aldrig gripa in i hans handlingar,
och dock är det oberäkneligt vilket inflytande
denna ordkarga kvinna, sig själv ovetande, haft
över hans liv och utveckling, blott genom att
fullgöra vad hon ansåg som sin plikt. Detta
odisputerade överherrskap, denna lugna ro, denna vana
att se allt gå som ett urverk hade tryckt sin prägel
på mannen. Just dessa omgivningar hade danat
honom till den karaktär han var.

Det fanns i hans uppträdande en trygg 
tillförsikt, som växt upp ur känslan av att i hemmet
vara absolut oantastlig. Hans lugn i alla yttre
stridigheter var fotat på medvetandet att i hemmet
vara frikallad från slitningar och söndring. Redan
i tanken på det måste ligga en vila. För honom
kunde det aldrig vara tal om att bli nervös.

De moderna teorierna skulle kanske haft svårt
att erkänna detta för ett äktenskap i högre mening,
men säkert är, att detta förhållande — så fritt från
pjoller och romantik — var kärnsunt, och att det
gav denne man en frihet och en styrka i hans
rörelser, som under inga andra omständigheter
skulle varit möjlig. Det var som att se sig själv
fördubblad. Ty hon förstod honom alltid, när det
var fråga om att utföra hans vilja; en hemlig
instinkt tycktes ersätta vad som brast i intelligens.
Och det var aldrig fråga om <sp>varför</sp>. Per ville
»ha't så», det var nog.

Då han låg vid riksdagen, gick hon över
hemmanet, vaken som en gårdvar. Han behövde aldrig
hysa skymten av tvivel om, huruvida någon av hans
befallningar blev åtlydd eller ej.

Så hade hon arbetat och slitit år efter år. Det
låg ett långt samliv bakom dem. Hade de tillhört
en annan klass, skulle det blivit silverbröllop, skålar
och hurrarop. Det behövdes ej här; för vem skulle
komedien varit?

Hon är nu gammal och böjd, liknöjd om sitt
yttre, men seg i arbetet. Han är väl bibehållen,
en man i sina bästa år. Ingen som ser dem
tillhopa skulle tro dem vara man och hustru.

Hon är endast kvinnan av folket, med duk på
huvudet och simpla vanor. Han är icke längre
bonden, han är den framstående riksdagsmannen
herr Assarson; men mellan dessa två finns ett
band lika starkt som om det knutits av poetiskt
uppdrivna känslor, ty fast de aldrig reflekterat
däröver, veta de båda att de icke kunna undvara
varandra. Ett förhållande så enkelt som deras rymmer
inga tvivel, inga farhågor.

För länge sen har mor Bolla lärt sig vad som
erfordras för en gentlemans dräkt, men för mig
låg det något rörande i själva hennes enfald att
stärka näsduken åt Per. För <sp>honom</sp> kunde
ingenting bli gott nog! Det hade varit grundtanken.
Och denna bagatell, som de skrattade så gott åt,
väckte hos mig nästan vördnad. Den talade om
en av dessa glömda existenser, vilkas livsgärning
ofta bär så rika skördar, men som aldrig förevigas
av en braskande minnesruna.

*
</chapter>

<chapter name="Fairbrooks krögare">
<table o>
<td c><h2>FAIRBROOKS KRÖGARE</h2><br><b>—————————————————————————</b>
</table>

Tom Millner hade varit en ärans man. Men nu
var han död, och i dag skulle de följa honom till
hans sista natthärbärge, gravkapellet, där hans kista
skulle stå till själva begravningsdagen.

Tom Millner var Fairbrooks första krögare, och
han kom dit samtidigt med de första
järnvägsarbetarna, då Fairbrook endast låg i sin linda.
Han kom dit på sina egna ben och med en kagge
brännvin på ryggen i en blångarnspåse. Då hade
Tom nyss fyllt tjugutre år. Till den dagen hade
han endast varit stalldräng på en krog, men han
hade »geni».

Sin utskänkningslokal hade han i en av de
sämsta stugorna, som han fick hyra för nästan
ingenting, men den stugan blev eftersökt som den
elegantaste salong; mången blev varm om hjärtat
bara vid att tänka på den stugan.

Och Fairbrook växte till, tog sig upp från en
liten järnvägsstation till en stor och blomstrande
köping med handel och näringar. Tom Millners
lokal växte också. Den var så att säga Fairbrooks
hjärta, medelpunkten för dess hela liv; den sög till
sig från alla håll som genom ett fint förgrenat
ådernät, och från den strömmade värme och liv
åter ut i rika flöden; genom den omsattes allt,
reglerades allt. Den tömdes och fylldes med
regelbundna slag, fylldes på eftermiddagen och tömdes
på natten,  när väktarn tutade tolv.

När Fairbrook vuxit till köping, hade Toms
hus vuxit till ett ståtligt hotell. Allting hade hållit
jämna steg, och Tom Millner var nu Fairbrooks
rikaste man. Men ingen missunnade honom det.

Så långt en Fairbrookspojke kunde minnas
tillbaka, hade hans ivrigaste åtrå varit att hinna den
ålder, då han kunde anses värdig att träda in över
pappa Millners tröskel. Det sjuttonde året var det
vanligaste för rikt folks söner. De fattiges kunde
få vänta mycket längre, ja ända tills de av egen
arbetsförtjänst kunde lägga av till en halva öl.
Men en högtidsstund var det dock för alla att första
gången stiga inom dessa massiva dörrar och gå
fram till den långa disken för att göra sin
rekvisition. Och alla hade denna nervöst
bekymmerslösa min, som ville inbilla folk att de gjort
detta hundra gånger förut. Och alla rönte de
samma vänliga emottagande av detta stora, varma
hjärta.

På detta sätt var det Tom Millner blivit ett
slags patriark i Fairbrook, älskad av alla utom av
de gifta kvinnorna. Kanhända hans egen dock var
ett undantag, ty han var en god make och en god
far. Var gång han var full — och det var han
en gång på för- och en gång på eftermiddagen —
svor han på att hans fru var den finaste frun i
hela Fairbrook och att han själv dragit upp henne
från simpel värdshuspiga; och vad barnen beträffar,
kunde han aldrig se dem utan att av gammal vana
sticka handen i högra byxfickan, där slantarna
lågo.

Tom var en vänsäll man, som gärna bjöd —
åtminstone de första glasen. Han var också
avhållen som få. Mången hustru hade för hans skull
fällt tårar som av den bittraste svartsjuka, ty med
en slug liten blinkning av sitt ena öga kunde han
förmå mycket mer än hon med alla sina böner.

Tom Millner var tryggare i sin ställning än
någon monark på jorden. Men hur avhållen han
var, hade han dock sina avundsmän. Och många
av dem skrattade skadeglatt, när goodtemplarismen
började taga fart i Fairbrook. Nu skulle Tom
Millner få se!

Men han kände den mänskliga naturen och
skrattade igen, — visste nog att han skulle få
skratta till sist; hade inga bekymmer för den saken.
Därför kunde han stå på sin trappa och se
goodtemplarnas utfärder så godmodigt som om han stått
och sett på stimmet i en fisksump. De kunde gärna
gå där och roa sig så länge, nog visste han var
han hade dem ändå. Och när han en gång i likvid
för att kvarter brännvin fick ett goodtemplarmärke
i stället för sin betalning, blev han visst icke ond
över bedrägeriet, giorde icke ens anmärkning
däröver, utan gick endast in och visade den runda
lilla tingesten för sina stamgäster, som gladdes
med honom över denna penning. Tom Millner var
stolt över den som om den varit en medalj. Den
var mer än det; den var ett bevis på att han hade
rätt: han hade ju sagt dem hela tiden att det där
ofoget icke skulle räcka länge. Han kände
människonaturen.

Aldrig sattes ett större företag i gång i
Fairbrook, utan att Tom Millner skulle vara med, ty
hos honom lågo kapitalerna. Hjälpsam var han,
och i både glädje och bedrövelse hade han ett
deltagandets ord för sina vänner, jämte ett glas och
en cigarr. Och alltid gingo de gladare hem än de
kommit dit.

Ja, det var ett välsignat hus, Tom Millners.
Endast de gifta kvinnorna kunde icke inse det; de
förbannade det alla.

Tom Millner var icke anstucken av moderna
idéer om jämlikhet och dylikt. Det skulle vara
ordning i allt, var och en skulle till den plats dit
han hörde. Hans etablissemang var inrättat efter
dessa principer.

Näst intill stallet fanns det en logeliknande
krogstuga, där finkelsupar såldes glasvis. Dit
kommo fiskare och forbönder av fattigaste sorten,
kringstrykare och tiggare, som kunde få byta sig
till en sup för det hopbettlade brödet, dit kom
positivspelaren med sin brunstekta käring, dit
kommo hästskojare och tattarfölje, som inte kunde
vara bland hederligt folk, och när de icke längre
kunde hänga kvar på träbänkarna där inne, fanns
det alltid i stallet två stora, tomma bås, med
tillräckligt halm att lägga dem i.

Så fanns där den stora lokalen i nedre
våningen, där Tom nästan alltid höll till, och där
hans fru — han sade aldrig min hustru — stod
bakom disken med händerna på höfterna och
guldringar på fingrarna — riktiga guldringar, med
diamanter som voro äkta.

Här, vid småbord längs fönstren, eller innanför
i sidorummen, sutto byns borgare och pokulerade
vid toddy och punsch. Toddyn var ställets
specialitet.

Här dryftades dagens on dits, här uppgjordes
affärer och druckos »lik-köp», här överräknades
rösterna till blivande sockenstämmor, hit kommo
alla nyheter, här lästes alla tidningar, här stred man
för sin politiska övertygelse; här bombarderade
man varandra med argument, eller i nödfall med
toddyglasen. Mat kom sällan i fråga. Mat hade
man hemma. Vad f-n skulle man med mat!

Nej, skulle man ha <sp>det</sp>, fick man gå en trappa
upp. Där fanns matsal, festivitetsvåning och
gästrum. Här var det mera omväxling — icke givna
stamkunder, som hade egna platser och som kände
ställets vanor lika väl som sina egna fickor. Här
var det fullt hus ibland, och ibland var det tomt.
Hit kunde ortens godsägare komma för att taga sig
ett champagnerus, ja det hände till och med en
gång att tvenne emanciperade fruar följde med sina
män dit upp för att supera, till stor fasa för
Fairbrooks ärbara matronor, som hellre skulle låtit steka
sig levande än att gå och sätta sig på ett värdshus.

Dit kommo hela klungor av rika bondsöner,
åtföljda av sina utkorade, som skulle bjudas på vin.
Marknadsdagar kunde deras glada stoj höras ända
ut på gatan. Vidare var det här alla
handelsagenter hade sitt tillhåll, när de som gräshoppor
hemsökte landet; här visade de sina varor för små
köplystna bodfröknar och eldade under deras
affärshåg med Tom Millners finaste druva.

Hit samlades slutligen alla de äkta män, som
strejkat med anledning av att hushållspenningarna
icke ville räcka, eller att skurningen var för
ihållande, eller den äktenskapliga konversationen tog
ledsamma vändningar.

Refrängen i deras mest ljungande upprorstal
var alltid denna: »Då äter jag min kvällsmat på
hotellet». Det var en spik som drog, det. Och
hjälpte inte det, så hjälpte ingenting. I alla
händelser hade man ju en god supé samt medvetandet
om att ha visat sig som herre i sitt hus.

Det fanns varje afton en fyra, fem herrar, som
superade där, vilket bevisade att den manliga
upprorsandan måste vara särdeles stark i Fairbrook.

Men nu var det — som sagt — slut med Tom
Millner. Den sista tiden han levde var han alldeles
förvänd. Han satt i en vrå, skelade med ögonen
förbi sin nässpets och ned på sin framsträckta
tunga. Det hade fallit ned hår på den, sade han,
och han skulle plocka av dem. Han hade icke tid
att tala med någon annat än ytterst knapphändigt.
Ett ord framstött då och då, medan han såg upp
med sina rödådriga ögon, på en gång allvarligt och
förstrött, som om det varit honom ytterst olägligt
att bli störd i vad han förehade. Och så härvade
han igen. Han drog fram långa hår — som det
såg ut — han såg på dem, han höll dem mot
dagsljuset och mätte deras längd, han följde dem med
ögonen, när de sjönko till golvet, och han gjorde
det så illusoriskt, att en betraktare verkligen kunde
frestas att tro på dessa hårs tillvaro. Han grinade
så illa, han drog sitt ansikte tillbaka med sådana
ryck av obehag, att man kunnat svära på att han
verkligen kände kittlingen av dessa hår på sin
framsträckta tunga.

När han äntligen efter några dagar blev håren
kvitt, började han gå omkring på golvet och plocka
upp synålar. Han böjde sin tjocka lekamen så att
man tyckte ryggen borde brista. Han nöp efter
nålarna med sina stora, trubbiga fingrar, han nöp
miste och nöp omigen; han var alldeles outtröttlig,
och han skrattade fånigt var gång han trodde sig
ha fått fatt i en.

Ja, och så slutligen blev det förbi med honom.
Och nu skulle han bäras bort. Den stora
begravningen skulle äga rum några dagar senare, när
man hunnit anordna allt så högtidligt som möjligt.
I dag var det endast hans allra närmaste vänner
som gingo med, och endast på det kistan icke skulle
färdas ensam. För resten var där varken klockare
eller präst med, och ingen klockringning heller.
Allt det där hörde till begravningsdagen, och då
skulle hela Fairbrook hedra Tom Millners minne.

Det var en blåsig vinterdag med smutsig snö
och rusk. Därför hade gubbarna icke klätt sig i
höga hattar, utan i pälsar och vintermössor.

Det var bortåt eftermiddagen, som de gåvo sig
åstad, och solen hade just gått ned. Snön kastade
en kall och gråaktig dager över allting.

Det var en egendomlig anblick att se denna lilla
hop av gamla män tåga framåt vägen efter den
långsamt framglidande släden. De liknade en flock
stora, klumpiga djur, vilka med hängande huvuden
följde efter en död kamrat, som släpades bort.

Sedan kistan satts in i kapellet, återvände den
lilla skaran till sorgehuset för att bjudas på någon
välfägnad. Toddy, punsch och cigarrer serverades
i ett av de större sidorummen på nedra botten.

Det doftade av varm, fin konjak. En och annan
tände sin cigarr. Några samtalade, men så lågt
som om de varit rädda för sina egna röster, andra
sutto tysta, stirrande framför sig med uttryckslösa
blickar. De gamla toddyveteranerna voro bragta
ur toddystämningen.

Den rike skräddaren knep gång på gång med
ögonlocken för att bli tårarna kvitt. Gubben
Pebblestone satt och höll om sitt toddyglas med båda
händerna, under det han vaggade fram och tillbaka
med överkroppen. Alla dessa ansikten hade
någonting gemensamt med varandra. Det var slappheten,
pussigheten, den rödblå färgen och de uppsvällda
näsorna. Men till detta hade kommit ännu något
mera, vilket var och en sökte dölja, och som
gjorde att två och två av dessa blickar icke vågade
mötas. Det var något av en stum, häpen fråga; det
var djurets själlösa skräck för döden.

De hade supit på begravningar, spelat kort på
begravningar, surrat i sorgehus som värmda flugor,
ty att andra dogo, vad rörde det dem! Men detta
var mer än sorgehus och begravning; en stor, tung
hand hade fallit ned mitt ibland dem; Tom — själva
medelpunkten i deras lag — hade fått »följa med».
Och den handen skulle slå omigen och skulle träffa,
det kände de nu.

Tom Millners död var ett varsel för dem alla.

En sådan samling! Det var Fairbrooks
urinvånare. För ett tjugutal år sedan voro de alla
driftiga affärsmän eller dugliga hantverkare. Nu
voro de flesta av dem kapitalister, som icke längre
skötte rörelse, utan togo sig bekymmerslösa
gammaldagar efter egen smak.

»Nej min själ,» sade gubben Pebblestone
slutligen i det han reste sig upp, »nej min själ... det
går inte. Det är som om det sutte en propp i
halsen. Jag får ingenting ner... Tänka sig detta
dödsfall! Han var inte mer än sextio år, fyra år
yngre än jag. Och vi sågo honom alla i detta rum
för jämnt en månad sedan, frisk och kry, den
roligaste och piggaste bland oss alla» — här snöt
sig talaren och det hördes en snyftning borta från
en vrå — »men så är det: vi skola alla den vägen
vandra; i dag röd, i morgon död... Fairbrook blir
aldrig vad det varit — aldrig mer!

Ni ska få se och sanna mina ord! — Om vi
inte visste vad Tom Millner var för en karl, så få
vi veta det nu... <sp>Jag</sp> kan inte, <sp>jag</sp> kan inte.»
— Han såg på toddyn och skakade sitt stora
huvud. — »Detta är mer än en vanlig begravning,
det är som om man lagt sig själv i kista. Nu, går
jag hem; ni andra få göra hur ni vill.»

De som suttit reste sig. Alla kände de liksom
gubben Pebblestone, att något gått ur sina fogar,
som aldrig mer kunde komma i lag; därför låg det
en tyngd över deras sinne, därför kunde de samtal,
som dött av sig själva, icke mer komma i gång.
De togo sina mössor, kastande skygga blickar till
varandra; den hemliga skrämsel, som smög
omkring, vågade ingen ens nämna, den låg och gömde
sig i tomma förstämda sinnen.

Och tysta gingo de därifrån.

Så länge Tom ännu stått kvar, hade det varit
en vanans trygghet över allt; de hade känt sig
lugna vad som än hade hänt. Men nu var det
som om en ny tid skulle bryta in över dem och
skölja bort både dem och deras — en ny tid, som
de icke kunde förstå.

*
</chapter>


<chapter name="I kupén">
<table o>
<td c><h2>I KUPÉN</h2><br><b>—————————————————————————</b>
</table>

Mjukt låg snötäcket över marken, täta flingor
dansade ned, och emellanåt drog en virvelvind hän
över fälten och yrde upp snön. Tågen gledo tysta
in på bangården, från expeditionen telegraferades
det livligt, och brådskande banbetjäning ilade fram
och åter över skenorna. Man kunde på allas
ansikten se att något ovanligt var på färde: det artade
sig till snöhinder, och det var julafton.

En ung flicka i elegant vinterdräkt skyndade
fram till en av bibanornas tåg. Hon hade en liten
koffert i handen och såg mycket orolig ut.

»Fröken hade bättre av att stanna här i natt,»
sade konduktören, som redan lagt handen på dörren
för att stänga.

»Det är omöjligt, jag är alldeles ensam och
känner inte en människa här.» Hon sprang upp
i waggonen och han slog igen dörren.

I den fyrkantiga, madrasserade kupén, som
liknade en miniatyrsalong, satt en ensam herre. Han
reste sig och hälsade med ett glatt igenkännande.
Den unga flickan rodnade häftigt, svarade med
några betydelselösa fraser på hans livliga ord,
försökte dölja sitt bryderi bakom en kantig ledighet
och drog sig därefter tillbaka till den lilla tomma
damkupén under föregivande av trötthet. Det rätta
skälet röjdes emellertid alltför väl: hon kände sig
illa till mods vid ett så avgjort på tu man hand
och fann en lättnad i att få draga dörren till om
sig och sin hjärtklappning. Herrn kastade sig på
soffan med förtretad min, tåget visslade och kom
efter åtskilliga knyckningar i gång.

Klockan var icke mycket över fyra, men i den
skumma kupén hade man redan måst tända lampan,
och vid dess vaggande ljus försjönk den unge 
mannen i dessa slöa funderingar, som tyckas vara
ägnade för järnvägsresor.

Under hela färden hade han hållit sig glad, men
nu hade misshumöret med ens fallit över honom.
I förväntningar hade han drömt om denna smidiga,
finlemmade lilla varelse, han hade längtat så
våldsamt, att snälltåget tyckts honom krypa som en
snäcka, och nu när hon var honom så nära, nu
var stämningen bortblåst. Han hade rest från
Stockholm med det fasta beslutet, att nu skulle det ske,
men han hade icke haft en tanke på frieri eller på
formaliteter mellan dem själva. Byta ringar och
dylikt skulle de ju endast göra för andra
människors skull. Men inte behövdes det ord, för att de
skulle förstå varandra! Det hade de ju giort för
länge, länge sen. — Ja, så hade han tyckt för en
timme sedan, och nu — nu var det, som om alla
ord i världen icke skulle räckt till att taga bort
det främmande, som kommit emellan dem genom
en enda sekund av förkonstling.

Och där inne satt hon med alla sina tankar
kretsande i ett enda vilt kaos. Det enda som rörde
sig däröver var hennes ångest för vad människor
skulle säga, om de fingo se, att hon och han hela
aftonen rest ensamma i en tom waggon. Vid varje
station darrade hon av fruktan, att där skulle finnas
någon bekant, ty hon kände, att i hela hennes
utseende låg något, som skulle anklaga henne, på
kinderna brunno röda flammor, och om hon i detta
ögonblick nödgats tala, skulle rösten varit halvkvävd
och andfådd.
Stormen hade tilltagit. Det såg ut, som om
tåget arbetade sig fram genom en tjock, vit rök.
Hennes förtvivlan över att ha låtit första tåget gå
ifrån sig var gränslös. På morgonen hade det varit
riktigt vackert väder, och den snö, som nu virvlade
fram likt ett sandmoln i en öken, hade då legat
lätt och jämn över slätten. Hon hörde ånghästen
flämta och stampa, det bar in i en mjuk driva,
den blev allt mjukare och mjukare, snöplogen
mäktade ej längre sopa undan massorna. Hennes hjärta
bultade i ångest. Utanför syntes ingenting annat
än denna sky av virvlande fin snö. Nu backade
tåget — en käck signal och så framåt igen! Med
onaturligt uppdriven andhämtning pustade ångan,
det lät nervöst, överansträngt, så mattades dessa
andetag och blevo till långa utdragna suckar. Det
blev tyst — alldeles dödsstilla. Icke en ryckning
mer, icke ett ljud; endast en och annan vindil drev
snön med ett knastrande ljud emot rutorna. Hon
blev rädd. Det här var allvar, det här var värre
än allt annat.

Utan betänketid ryckte hon upp dörren. Hon
stod i dess smala öppning, alldeles likblek.

»Insnöade?» Det var allt vad hon kunde få
fram.

»Det ser inte bättre ut.» Den unge mannen
slog ned fönstret och ropade an konduktören.

»Vi sitta fast i en snödriva,» svarade denne på
tillfrågan.

»Får man komma ut?»

Dörren öppnades, och resenären steg ur för
att rekognoscera. Efter en kort stund kom han
tillbaka.

»Vi komma icke ur fläcken,» sade han,
»lokomotivet har kört sönder, en karl skickas gående
tillbaka till stationen, därifrån det skall telegraferas
till Eslöv efter ett annat lokomotiv. Vi få troligen
sitta här hela natten. Klockan är sju nu.»

»Hela natten!» upprepade hon med förfäran.

Han bad henne icke vara ledsen, han ville gå
att söka rätt på någon bondgård, han skulle
försöka att ställa allt på det bästa, bara hon ville låta
bli att vara ledsen. Efter att ha varit borta rätt
länge kom han tillbaka. Han fann henne
uppkrupen i ett soffhörn, hatten hade hon lagt upp i
nätet, och hon var så blek, att han nästan fruktade,
hon skulle svimma.

»Det är mörkt, det blåser ett herrans väder,
och snödrivorna äro så djupa, att man sjunker ned
över knäna,» rapporterade han; »det finns ett hus
i närheten, men dit kan ni icke gå, ty snön är för
djup, och dessutom sitta några karlar inne i stugan
och spela kort. Ni skulle endast bli skrämd. Det
blir således att stanna kvar i kupén, så göra de
andra. Här är ju lugnt och varmt; ingen nöd går
åt oss...»

»Så har man ingen annan råd än att finna
sig,» sade hon klanglöst. Hon stödde sina
sammanknäppta händer mot sitt ena knä, hållning och
ansiktsuttryck angåvo en stelnad förtvivlan, och hon
kunde icke ens gråta. Den, som sett henne så,
måste tro henne vara hemfallen åt någon tung,
ohjälplig olycka.

Han såg sig om i kupén, det var långt till den
andra soffan, och han kände alldeles klart, att han
borde sitta mitt emot henne och tämligen nära.
Han drog därför fram sin koffert, ställde den på
ända och satte sig.

»Är det verkligen så farligt, det här?» sade
han. »Det kan väl vara magert nog att fira
julafton härute i ödemarken, men det är min tro, att
vi kunna göra det ganska drägligt för oss, om vi
bara taga sakerna sådana de äro och icke bry oss
om hur de borde vara. Vi kunna med bästa vilja
i världen icke komma härifrån. Och därmed
punktum.»

»Men vad skola de tänka där hemma?» 
Hennes skrämda blick tillade: och vad skola
människor säga?

Han förstod. Men om det fanns något i
världen, som han avskydde med hela sin varelse, så
var det slentrianen; därför greps han av en
smärtsam förbittring vid åsynen av denna ångest, vilken
i hans tycke gällde en obetydlighet. Han visste,
att hon skulle lova att bli hans hustru, vilket
ögonblick han bad henne därom, och där satt hon
förkrossad, tillintetgjord, endast för det hon lämnats
på tu man hand med honom utan förkläde. Han
visste att hon hade karaktär, han visste att hon
icke var tom och ytlig, han visste, att hon hade
en sådan liten redlig, modig vilja — i allt som
icke rörde detta. Men vad hjälpte det, att hon
icke hade denna feghet av naturen, utan att den
blott inplantats av en pedantisk uppfostran, när
denna feghet kunde sprida sig i hennes inre, som
en oljefläck sprider sig över ett dyrbart tyg! Detta
skelande till andras omdöme, denna sjukliga
räddhåga skulle verka förstörande på hela hennes
individualitet, den skulle kväva lyckan i deras samliv,
skulle bli det ständiga tvisteämnet; ja, den skulle
komma honom att förakta henne, han kände det
nu. Och hur svag var icke denna kärlek, som så
motståndslöst kunde låta sig nedtysta av en
konvenansfråga! Tusen små spiror, som förgäves sökt
tränga sig fram emot sol och vår, skulle frysa till
döds.

Med vemodig beundran satt han och såg på
detta rundlagda lilla ansikte, denna böjliga figur,
dessa händer med sina mjuka, slappa rörelser, som
kunde göra honom alldeles tokig — de enda 
händer i världen han haft lust att kyssa, de enda
händer han aldrig kunnat se utan att i aningen känna
deras lena smekningar. Han hade en vidskeplig
förnimmelse av att dessa timmar skulle fälla domen
över hela deras kommande liv. Och hon hade icke
en tanke för annat än det opassande i att vara
ensam med honom!

Han böjde sig framåt med ett varmare uttryck
i sina ögon:

»Är det då rakt ingenting, att vi efter så lång
tid se varandra igen, att vi äntligen kunnat få
tala ostört med varandra, äntligen en gång få
vara alldeles ensamma, alldeles fria-------vi två,
utan att störas av något utom oss? Är det rakt
ingenting att ha längtat så länge och så våldsamt,
och att så äntligen-------»

Han hejdade sig. Det fanns åter någonting i
hennes ansiktsuttryck, som avkylde honom med ett
inre, aggande obehag. Hon satt och såg ned. Han
fick en förnimmelse av, att hon satt och väntade
på ett formligt frieri — kall och konstlad ännu, i
förbidan på ett slags skuldförbindelse av honom.
Så fort han utsagt det bindande ordet, skulle hon
vara förändrad, som genom ett trollslag, men icke
förr. Ty hon var för väl uppfostrad att giva ett
ord, en blick, utan full säkerhet. Åter tyckte han
sig se en bild av deras framtida äktenskap. Hon
skulle vara den emottagande, den passiva. Med lugn
— och som sin rättmätiga egendom — skulle hon
taga emot hans arbete, hans omtanke, hans
varmaste känslor, hans hela strävan. Och vad skulle
hon skänka i utbyte? Sin ljumma tillgivenhet,
alltid reglerad av »det brukas». Mellan dem skulle det
icke finnas någonting för dem egendomligt,
någonting fritt — endast det utslitet vardagliga. Nej!
Han skulle icke uttala det ord hon begärde.

»Anna,» sade han avgörande och reste sig, »det
gäller att välja mellan det som står utom dig och
det som finns i din egen varelse. Det passar sig
inte, att jag stannar här, därför går jag. Det är
ju så du vill ha det? Finns det ingenting mer du
skulle vilja säga innan vi skiljas, än det som nu
blivit sagt?»

Hon höll blicken nedslagen, och rodnaden steg
långsamt upp på hennes kinder. Han hade talat
med ett så underligt tonfall, och så fanns det detta
lilla du, vilket icke grundade sig på ömsesidig
överenskommelse. Hennes pulsar slogo i vildaste
fart, medan samtidigt de mest småförsiktiga tankar
flögo genom hennes hjärna. Kunde detta anses
som ett frieri? Komprometterade hon sig, om hon
besvarade detta nu? Var det risk att förråda sig?

Han skrattade till, hårt och bittert.

»Måtte valet vara gott!» sade han, »jag skall
byta plats med en kvinnlig tredjeklasspassagerare
så att ni må kunna påräkna hennes intyg på, att
ni icke företagit er någonting opassande.»

Han bugade sig för att gå, och hon kände
blodet rusa till hjärtat, som om hon skulle kvävas.
Med blixtlik klarhet stod det för henne, att detta
var ett prov, där hon måste stå målet eller falla
igenom — att detta var att skiljas, och för alltid.
Vid denna tanke var det, som om världen fallit i
spillror under hennes fötter.

»Birger!»

Vilken lidelsefull ömhet låg det ej i detta
osäkra, dämpade rop! Han vände sig om borta
vid dörren. Hon hade rest sig, och i hennes
vidöppna ögon fanns det ett uttryck, som om hon med
kropp och själ koncentrerat sig i denna enda blick;
allt som legat bundet strömmade honom till mötes
i frigjord värme.

Han stod alldeles stilla. Endast hans 
ansiktsuttryck förändrades, lyste upp i oändlig lättnad,
genomstrålades av inre ljus — av den gamla
förtroendefulla tillgivenheten. Så hade hennes 
personlighet varit stark nog att bryta igenom
förkonstlingen, så hade det kommit, som han drömt —
utan ord!

Hon gick fram emot honom, medan han ännu
stod stilla, och då hon kommit honom alldeles nära,
lyfte hon upp sina händer med en av dessa mjuka,
slappa rörelser, som han älskade så högt; och hon
lade dem på hans axlar.

»Vill du förlåta mig?» Det var allt vad hon
sade.

Och han svarade icke. Han tog hennes båda
händer, han lyfte dem från sina axlar och lade dem
emot varandra, han tryckte dem mellan sina båda,
som om han velat pressa dem samman till ett intet;
och utan att vända sin förälskade blick fran hennes,
lyfte han dessa händer till sina läppar och kysste
dem just så, som han alltid önskat.

*
</chapter>

<chapter name="Falaska">
<table o>
<td c><h2>FALASKA</h2><br><b>—————————————————————————</b>
</table>

Det blev nästan mörkt, var gång brasan
hämtade andan och elden sögs in mellan vedträden.
Men när den åter flammade upp, kom det rörelse
i alla skuggor och liv i varje reflex. Gruppen,
som nyss sjunkit i dunkel, framstod klart mot
möblernas mjukbruna sammet och rummets tunga
draperier. Allt var så färgmättat, så mjukt och
så rikt.

Den yngre systern låg på mattan, med
armbågarna i den äldres knä, hakan stödd i händerna
och blicken fäst på hennes ansikte. Elden belyste
detta med sitt flammande sken och gav det en varm,
gulaktig färgton. Det var en brunett, något
passerad hy, mörkgrå ögon med långa fransar och
omgivna av en skuggning i brunt.

Hon halvlåg i en länstol, med nacken
tillbakaböjd mot dess kant, så att den kraftiga bysten
framstod starkt. I hållning och ansiktsuttryck låg
något av likgiltigheten hos den, som är till
övermått säker på sig själv — den blaserade trötthet,
som ännu kan vara älskvärd, men som icke längre
äger något att eftersträva.

Hennes dräkt var en grå morgonrock med
montering i svart silkesplysch. Fötterna vilade
korslagda på mässingsräcket framför eldstaden, och den
unga flickan hade tryckt sig in emot hennes knä, i
så att klänningen drogs tillbaka och lät se vristerna
i deras tunna silkesstrumpor, vilka försvunno i ett
par prydliga morgonskor, grå, kantade med
pälsverk.

Systrarna sutto tysta. Brasan var nytänd, det
susade och sjöd inne bland träden, här och där
syntes en svartnad kant, längs vilken lågan lopp
upp och ned.

»Vad tänker du på?» sade den yngre till sist.

»Jag tänker inte. Jag försjunker i ett slags
nirvâna, en känslolöshetens njutning. Så måtte det
kännas att bli gammal.»

»Gammal! Usch!»

»Tror du inte att det kan ha sina behag?»

Emmy skakade på huvudet.

»Å jo — det är att alldeles försjunka, likgiltigt
och lättjefullt, nog kan du förstå det,» sade den
äldre övertygande. »Bara det att sitta så här
framför brasan,» — hon tillslöt ögonen och rörde handen
fram och tillbaka i luften, »kan du inte tänka dig
hur jag kan njuta av det? Hur jag försöker att
fånga och fasthålla stämningen? Inte ännu, ty i
början har en brasa så många infall och påhitt,
och det är någonting irriterande i att rätt som man
sitter i skymning med ens komma i belysning utan
att veta ett ord om det, och så är det med sådan
glupskhet elden flammar och slickar och förtär.
Men sedan... när vedträden fallit sönder i små
glödröda bitar, som rassla, då man rör bland dem,
och lysa så hett! Det är sådan intensitet, sådant
liv. Det rör sig och andas i vartenda litet kol,
det glimmar och lågar, det blir till de underligaste
formationer. Och när så falaskan kommer — du!
Först är det ett fint litet puder över den brännande
hettan, så blir det till flakor och flingor som ligga
så mjukt och lätt att ett enda andetag skulle få
dem att virvla upp, högt upp; men de ligga stilla
och bara skälva i värmen. Till sist blir det ett
gråvitt täcke, men inunder lever elden ännu i 
glöderna, liksom tankar och känslor...   Kors, barn,
att man kan komma på sådana idéer.»

»Det kommer av att du är så ensam.»

»Är du tokig?» Maria såg upp. »Vet du hur
många kvällar jag fått vara ensam under hela
vintern? Tre. Säger tre. Detta är den fjärde. Och
nu är jag väl, strängt taget, icke ensam.» Hon
böjde sig fram och rörde i elden.

»Man kan vara ensam, fast man har sällskap.»

»Hur kan det få plats så mycken vishet i ett
sådant litet huvud ?»

»Usch, du är så... så... du är som om du
vore av trä.»

»Få se hur du själv blir, när du varit gift en
nio, tio år.»

»Jag kan aldrig bli som du.»

»Gudbevars nej. Du tror inte att vi alla sjungit
den visan en gång.»

»Men kärleken...»

»Ack, förskona mig!»

»Ja, att du gör narr av allting, det bryr jag
mig inte om. Jag säger ändå att jag skulle känna
mig gränslöst olycklig, om John och jag en gång
kunde bli så liknöjda för varandra som du och
Karsten. Men det vore en omöjlighet.»

»Om du och John komma att göra hälften så
mycket för varandras trevnad som Karsten och
jag, så kan du vara glad.»

»Jo jag tackar! Ni leva ju var på sitt håll.»

»Det är just hemligheten, det är därför vårt
äktenskap är så lyckligt.»

»En sådan lycka vill jag inte ha.»

»Nej, naturligtvis. Du och John ska sitta hand
i hand i en tvåmanssoffa till döddagar. Det blir
rikt utbyte.»

»Maria, om du inte vore annat än kall! Men
ibland förefaller det mig som om du vore elak —
som om du hade en glädje av att vara stygg.»

»Antingen vit som snö eller svart som sot,
förstås.»

»Ja, du skrattar! Men jag har en gång sett
dig sådan, att jag aldrig i mitt liv skall glömma
det»

»Det låter hemskt som en spökhistoria! Liten
tar hett i allting; låt bli det.»

Det kom någonting smekande i hennes röst, och
hon drog den yngre till sig. Denna slog med ett
utbrott av ömhet sina armar om hennes hals och
lutade huvudet intill henne. Det mjuka, varma
klädet var så inbjudande att stryka kinden emot.

»Jag håller så mycket av dig, May lilla,»
viskade hon skyggt, »men just när det någon gång
händer att du är vänlig emot mig, så kommer det
där för mig igen.»

»Vilket?»

»Det är flera år sedan. Du var hemma och
hälsade på. Pappa och mamma hade gjort en stor
bjudning för dig. Det kom på tal varför Kristofer
Hanson rest till Brasilien. Man undrade varför
han så tvärt avbrutit sin bana här. Någon hade
sett honom, då han vid stationen sade farväl åt
föräldrarna. Det hade varit ett uppträde, som kunnat
röra en sten. Både han och de gamla voro lika
otröstliga.»

»Nå, än sen?»

»Då de berättade det, vände du dig om för att
ingen skulle se, att du höll på att skratta.»

»Prat! Det var ju ingenting att skratta åt.»

»Nej. Det var heller inte något vanligt skratt;
det var ett hångrin, så nedrigt, så hatfullt, så
skadeglatt...»

»Herre gud, vad du är överspänd!»

»Det var det hårdaste, hjärtlösaste jag sett i
mitt liv.»

»Du har också sett i syne. Jag var
naturligtvis uttråkad av de hjärtnupna beskrivningarna, och
av en gäspning har din fantasi fått ett hångrin.
Sådant kan hända, om man är romantiskt anlagd,
men det är inte jag.»

»Jag har föresatt mig att få reda på vad som
fanns mellan Kristofer och dig.»

»En hög grad av likgiltighet»

»Du vet åtminstone att han inte kände sig
likgiltig gent emot dig.»

»Om du visste hur enfaldigt det här pratet
är!» utbrast den äldre otåligt.

»Men varför skall du försöka resonera bort
den solklara sanningen? Du vet att han reste i
förtvivlan. Du vet att det var för din skull.»

»Förut hette det alltid att det var jag som gick
och trånade av olycklig kärlek till honom. När
jag gifte mig, blev det äntligen slut med det pratet,
och när han sedan reste, blev det den andra
uttydningen. Där har du den enkla sanningen...
Skvaller, kära barn, ingenting annat»

»Men du var förlovad med honom.»

»Aldrig!»

»Hade du givit honom en korg då?»

»Han hade aldrig friat till mig.»

Det uppstod en stunds tystnad. Elden
flammade, så att det blev ljust i rummet, strök uppåt
med en dov susning och smällde emellanåt med en
knast i veden.

»Maria, det är ju inte möjligt annat än att en
flicka kan se när en karl tycker om henne?»
sade hon.

»Det här du rätt i,» svarade den andra i en
annan ton än förut, »jag skall också säga dig något,
som jag hittills kanske varit för fåfäng att erkänna
ens för mig själv. Kristofer talade med mig så
där småkoketterande, som han skulle talat med
ett dussin andra flickor, om det funnits några.
Men vi bodde så ensligt och hade inga grannar.
Jag sökte vigilera mig till hans intresse och små
uppmärksamheter, just som jag skulle ha giort
med ett dussin andra ungherrar, om det funnits
några. Det var sannerligen ingenting att bygga
någon roman av. Men unga flickor måste ha en
sådan, var de också skola ta den ifrån. Och jag
var inte klokare än andra. Där här du det! —
Vad unga herrar beträffar, så behöva de icke
svepa in sig i ett så romantiskt flor. Jag tror att
Kristofer såg på mig med rätt nyktra ögon.»

»Men, Maria!»

»Ja, du tycker naturligtvis att det är hädiskt
tal, eftersom du själv är mitt uppe i din roman.
Gläd dig, du, åt den, så länge den är ny och vacker
som din förlovningsring, men låt för guds skull bli
att förgylla upp gammalt skräp. Jag erkänner att
jag alldeles inte skulle haft något emot att fånga
Kristofer; det var min goda tur att jag inte
lyckades, och — tro du mig! — han hade säkert mer
tvingande skäl att avbryta sin bana här hemma än
ett sådant där litet tycke skulle ha varit.»

Hon talade lugnt, utan skymt av sinnesrörelse,
och såg under tiden i elden. Hennes ögon voro
hopdragna för det starka skenet, så att endast en
rand av dem glänste fram mellan ögonhåren.

»Varför skall du narras för mig! Jag är ju
själv ett vittne på att han tyckte om dig,» ropade
den yngre med förebråelse.

»Du?» ögonen öppnade sig, och hon såg på
systern.

»Ja, jag!»

»Du var ju ett barn.»

»Men ett barn, som man talar med. Och du
vet hur mycket jag höll av Kristofer.»

Det hade kommit ett uttryck av tvång och oro
i den äldres ansikte. Hon reste sig med ens, sköt
systern åt sidan och gick fram till fönstret, dit
ljuskretsen icke nådde.

Emmy såg förvånad efter henne, så sprang hon
fram, grep hennes händer och såg ängsligt in i
hennes ansikte. Det var hopdraget som i smärta
eller vrede, men det var så skumt där borta, att
dragen endast kunde skymtas.

»Visste du inte det?»

Det kom icke något svar. Läpparna trycktes
tillhopa som i tyst strid.

»Det är inte sant Det är bara något du
inbillar dig,» sade hon plötsligt. Hennes röst lät
hård, och hon stötte systern ifrån sig.

Denna var handfallen. Hon såg att hon rört
upp något, men visste ej vad. Maria stod med
ansiktet vänt mot trädgården och båda händerna
stödda mot fönsterposten — icke en rörelse eller
ett ord, men nattrockens kläde höjde och sänkte
sig vid de häftiga andetagen.

Det kom en smärtfull aning över den yngre.

»Maria, förlåt mig!» Hon strök smekande sitt
huvud mot systerns skuldra.

»Vad skall jag förlåta?» Rösten lät
drömmande vek. Och så blev det åter tyst, så tyst att
de kunde höra det svaga rasslet, då glöderna föllo
tillsamman borta i kakelugnen.

De stodo tysta en stund.

»Kom och berätta,» sade Maria.

De gingo tillbaka till sina platser. Emmy lade
sig på mattan, med huvudet mot systerns knä,
men denna stödde pannan mot handen, som för att
få skugga över sina ögon.

Skymningen låg mjuk och varm över rummet;
nu först syntes glöderna riktigt glimma röda.

»Du blir väl ledsen,» sade Emmy.

»Ledsen? — Å, hur kan du tro!»

»Jo du, det var på ditt bröllop. Jag var
sömnig och hade bäddat ned mig under ett par schalar
på soffan i damernas toalettrum. Och bäst som jag
låg där, kommo två av tärnorna dit ut. Jag
låtsade naturligtvis att jag sov, och de brydde sig inte
om mig. De talade om Kristofer. Den ena hade
givit akt på hur blek han var under vigeln och
att han måst stödja sig mot väggen, som om det
svartnat för ögonen. Den andra hade kommit ut i
förstugan helt tyst, där ute var det skumt, han gick
fram och tillbaka och vred sina händer; hon smög
sig undan utan att han märkte det. Men det hördes
ned hur de skrattade där inne bland gästerna.

»Unga flickor se då en olycklig passion i var
vrå!»

»Ja, men sedan kom jag själv ut på verandan.
Det var en sådan ruskig höstkväll, du minns, och
jag gick ut bara för det jag trodde Kristofer var
där. Det var han också — satt ensam på en bänk.
Det dansades där inne, och dörrarna voro stängda,
man kunde se er, men ute hos oss var det mörkt.
Jag satt på hans knä och tryckte mig intill honom.
Det var kallt, och hans ytterrock fick räcka till åt
oss båda.»

»Och så sade han...?»

»Ja...»

»Nej, nej, säg ingenting!»

Emmy såg hastigt upp. Hade hon nu giort
henne ledsen igen?

»Och han sade dig att han hållit av mig?»

»Ja.»

Maria hade tagit handen fran ögonen, den
vilade slappt på stolskarmen, och hon stödde nacken
mot ryggstödet, så att det döende skenet belyste
hennes ansikte. Blicken såg ut i rymden, djup och
glänsande; läpparna logo, stilla, liksom i smyg. —
En glädje, för stor att finna ord.

Emmy blev allt mer förvånad; detta kunde hon
icke förstå.

»Blev du glad för det?» sade hon dröjande.

»Glad?» Maria log inåtvänt och varmt. »Jag
vet inte.»

»Men huru kan du vara glad nu — när det är
för sent?»

»Ah, bara tänka sig att jag kunde sagt Ja!»

»Men det skulle du väl önskat?»

»Jag kunde ha gjort det; det vet Gud att jag
kunde! När jag stod i min brudklänning, behövde
han bara sagt ett ord, och jag hade rivit den av
mig och gått, gått så fattig som jag var, gått igenom
skammen och alltihop — utan en tanke på annat
än honom.»

»Och du kan vara glad att du inte giorde det?»

»Ack, barn, jag vill inte röra vid dina illusioner.
Det vore kanske synd. Men det — att gifta sig —
det är så helt annat än att tycka om varandra.
Att släpa sig genom livet i gemensam fattigdom,
äta varandras bröd och tynga varandra med sina
bekymmer, det är annat än att minnas varandra
så... Å, att tänka sig att jag kunde ha gift mig
med honom!»

»Vilken materalism!»

»Eller motsatsen... Men, säg mig, Emmy,
varför har du aldrig sagt mig detta förr än nu?»

»Jag tänkte alltid på det där hångrinet. Jag
var rädd för dig, och jag höll av Kristofer. Men
hur kan det vara dig en glädje att han tyckte om
dig, när du ändå gifte dig med en annan?»

Maria satt och såg ned, medan hon strök
Emmys små händer med sina stora.

»Kan du inte föreställa dig det?» sade hon,
»hur det är att tänka sig, att allt detta — som jag
har att minnas — icke är falskt, icke är utan
innehåll, utan att det låg en sanning i det, om än aldrig
så liten.»

»Men om det var kärlek...»

»Kom inte med det! Du, som är förlovad, tror
naturligtvis ännu på sådant, men inte jag. Det
hör till de historier, man berättar för små snälla
flickor, och som blott ha det felet att aldrig vara
sanna. Kärlek? Nej! Vad jag känner är endast
en stämning — någonting fint och flyktigt, liksom
när en vindfläkt för med sig en doft, som påminner
om ungdom och sommartid. Men det förstå inte
ni unga. Det är bara för gammalt folk.»

Det hade dragit sig en gråvit, tunn, dallrande
hinna över glöderna, och skenet, som spred sig
från eldstaden, var så matt, att dragen knappast
kunde skymtas och uttrycket endast anas. Därför
låg det över dem båda någonting av skymningens
frestande frihet, då orden falla lätt och då rösten
får omedvetna  övergångar och skiftande tonfall.

»Varför skulle jag neka till det?» återtog Maria
mjukt. »Kanske jag höll av honom, och kanhända
är det alls inte rätta ordet. Jag vet bara, att det
förr känts som blygsel, och att det nu inte längre
är så.»

»Blygsel?»

»Ja. Det finns oförrätter, som det är skamligare
att lida än att tillfoga. Och det var en oförrätt, han
giorde mig — det, att han aldrig lät mig komma
på det klara med, vad han tänkte. Den halvheten
blev till en skuld, som till slut lärde mig avsky
honom som en plågoande. Ty dag och natt hade
jag våndats under detta enda: om jag var något
för honom eller om det hela var en lek. Jag
undvek honom, men han sökte upp mig. Det stod
icke till att få ett slut på det. Hans uppförande
var så oklart, att det föreföll som ville han endast
locka mig fram och så draga sig tillbaka. Och jag
var för stolt att inlåta mig på <sp>det</sp>. — En kvinna
kär i en man, som inte bryr sig om henne. Hu,
nej! — Därför blev också jag som en gåta; han
visste aldrig var han hade mig.»

»Där ha vi det! Nu förstår jag. Han sade, att
kvinnor sådana som du äro en förbannelse för
jorden, och att om han visste att jag skulle komma
att likna dig, så ville han kasta mig undan som
ett giftigt djur och trampa på mig.»

»Tig, Emmy!»

Glöderna lyste svagt under sitt askhölje. Det
var alldeles mörkt i rummet.

»Om du nu en gång skulle träffa honom, hur
skulle du då...?»

Maria svarade icke; men hon böjde sig ned och
kysste Emmys slätkammade hår.

*
</chapter>
<chapter name="Tre">
<table o>
<td c><h2>TRE</h2><br><b>—————————————————————————</b>
</table>

Där ute strök vinden omkring knutarna, drev då
och då upp en snövirvel och slog den emot rutan,
som hade den varit en handfull småsten eller sand.

I torvkorgen satt Lalla med sin gamla katekes
i knät, men hon läste icke, satt endast och stirrade
in i glödelden, som låg och mälte under den stora
potatisgrytan, då och då skickande upp en blåaktig
låga, som mjuk och känslig smög sig kring de
svarta torvorna. Sparsamt var skenet från den
skärmlösa vägglampan, vars för högt uppskruvade
veke alltjämt sände en ormande rökstrimma upp
emot taket, men borta i skuggan lekte röda reflexer
på blankskurade kopparkärl.

Lalla var en tio års unge utan kött på kroppen
— bara skinn och ben.

Hon hade ett fräknigt ansikte med stor mun
och håliga kinder, ett allvarligt ansikte, som såg
ut att aldrig kunna skratta, ett gammalt
käringansikte, som kom henne att se ut som en
bortbyting. Allt hos denna förvuxna varelse var fult,
undantagande ett par genomskinligt gråa ögon med
stora pupiller samt de svarta ögonbrynen, vilka
sågo så främmande ut som om de voro smetade
med kol. Vad som kom detta trollansikte att se
ännu underligare ut på sin magra hals, var det
stripiga, askgrå håret, som, endast på topparna
skiftade en smula i gult, och som var ojämnt och

kort som en gammal gummas, i nacken flätat ihop
till en liten piska, knuten samman med en svart
ullgarnstråd.

Lalla hörde till dem, vilkas födsel borde sortera
under rubriken »olyckshändelse», och hon hade
alltid känt det som om hon ingen rätt hade att vara
till i världen. Hon visste att hon alltid var i vägen,
men hon försökte att försona det genom att vara
tyst och stilla och aldrig göra väsen.

Lekkamrater hade hon inga där på gården,
sysselsättning hade hon heller ingen, ty hon var
ännu så liten. Och det var för långt till skolan.
Men pigorna lärde henne läsa biblisk historia och
katekes. Hon kunde för resten läsa allt vad hon
ville: tidningsbitar, som hon hittade, eller visor och
historier, som tjänstefolket hade med sig hem från
torgdagarna. Och när sagorna voro slut, diktade
hon om dem i sitt eget huvud; det kunde ske så
tyst, det hade ingen människa ont av.

Där satt hon nu med katekesen i knät, med
dinglande, smala ben och ett par slitna trätofflor
på fötterna, stirrande i elden eller på den svarta
väggen bakom potatisgrytan. Ur den grytan kunde
det, liksom imman, stiga upp en den vackraste
prinsessa, och hon kunde ha en stav i handen och
slå tre slag på den svarta väggen där bakom, och
väggen skulle öppna sig, och därinne skulle det
ligga ett stort slott med ljusa sälar, och Lalla skulle
se det stråla därinne av silver och sammet och
dyrbara ljus, och prinsessan kunde taga henne vid
handen, och de skulle stiga in i slottet, och den
svarta väggen kunde sluta sig efter dem, och -- --

Det hördes steg i förstugan och någon
stampade snön av fötterna. Naturligtvis var det Nils,
som kom hem från skogshygget där uppe i
utmarken. Hon hörde honom tala med Berta där
ute, och nu skulle han komma in.

Lalla tyckte om Nils. Först för det Berta tyckte
om honom och blev ännu vänligare och snällare,
när han var tillstädes. Och så tyckte hon om
honom för det han alltid var glad. När inte
husbond' och »moran» voro i stugan, så kunde han hitta
på alla slags spektakel, göra två gubbar av ett
huvudkläde, sticka fingrarna i dem och så hålla
dem upp, låta dem bocka emot varandra, nicka och
göra allehanda roliga åtbörder, och han kunde tala
för dem båda, med ett mål för vardera, och han
kunde gräla och sjunga och allt möjligt, som han
låtsade att de giorde, och både drängar och pigor
skrattade så att de kunde kikna. Det giorde så
lustigt ont i sidorna, när man skulle hålla sig tyst,
ja, det värkte så att man rakt ville skrika, och
det fanns ingen annan råd än att pressa båda
händerna för munnen; men då var det allra roligast.

Från torgdagarna hade Nils nästan alltid något
hem med sig åt Berta, och ofta fick Lalla en
karamell eller en ny historia. Man blev alltid glad,
när Nils kom; det var som att vänta sig något gott.

Nu steg han inom dörren och höll den öppen
för Berta, som kom efter med båda
mjölkspannarna, vilka hon slamrande satte ned i köksdisken.
Hon såg bort åt Lalla och myste; och Nils såg
också på Lalla. Han höll en liten smörbytta under
armen; det var byttan som han haft sin
middagsmat i.

Vad var det de menade? De sågo så
skälmaktiga ut båda, det var visst något »hyss» de hade
för sig. Hade de något i byttan!

Lalla kände hur det började bli varmt omkring
öronen, och hon visste icke vart hon skulle se.
Det var så roligt, så spännande, så oroligt roligt.

Om han hade något i byttan åt henne! Nej —
det var icke möjligt.

Hon blygdes över sin egen tanke, så blev hon
ännu rödare, ock hon märkte att de utbytte blickar
och skrattade åt henne. Därför tog hon upp
katekesen och låtsade som om hon skulle läsa.

Berta giorde sig i ordning att sila mjölken,
men såg beständigt bort åt Lalla.

Nils slog med sin lediga hand på byttan.

»Vad tror du jag har här?»

Nu kände Lalla att hon var alldeles mörkröd,
och det bultade i kinderna. Hon bara slog ned
ögonen, liksom skamsen, och svarade icke.

»Nå?» manade han.

»Jag vet inte.»

Hon viskade det mycket sakta, och den tunna
lilla kroppen buktade och vred sig i förlägenhet.

»Tror du det kan vara åt dig?»

Nu såg hon upp, och det var ögon att både
skratta och gråta åt; så högtidligt allvarsamma, så
gammalvordet tvivlande, och ändå med en hel värld
i sig av barnsliga förväntningar.

Hon såg att ett gammalt förkläde var bundet
över byttan. Den måste således innehålla något.
Men hon teg ännu. Det <sp>kunde</sp> vara narri.

»Jo, det är åt dig. Gissa vad det kan vara!»

De grå ögonen glimtade till av glädje, men
ansiktet förblev lika allvarsamt.

Hon gled upp ur torvkorgen, men blev stående
kvar borta vid spiseln.

Berta hade börjat sila mjölken. Nils gick fram
till det långa köksbordet och ställde byttan där.

»Nå — vill du inte komma och se?»

Lalla slängde katekesen i torvkorgen och kom
fram till bordet.

»Nej — gissa först!»

Han höll med båda händerna över förklädet,
som på det underligaste sätt guppade upp och ned.

»Jag kan inte,» svarade en viskande röst, som
skälvde av sinnesrörelse. Det steg tårar i de 
svartskuggade ögonen, tårar av förväntan, av glädje — 
av fruktan att man skulle driva gäck med henne.

Drängen såg ned på det högtidliga ansiktet med
ett hjärtegott löje. Han hade njutit nog av denna
själskamp och löste förklädet från byttan.

Lalla visste inte vad hon gjorde, men hon
knäppte händerna samman liksom när man läser
till bords.

Nere i byttan satt det en varelse, vars åsyn
fyllde detta ensamma lilla hjärta med den
outsägligaste ömhet och glädje. Hon stod alltjämt med
sammanknäppta händer och bara såg. Aldrig hade
hon föreställt sig någonting sådant! Det var så
beundransvärt, att hennes inbillning aldrig målat sig
någonting liknande.

Detta fina lilla huvud med sin breda panna och
sin sammetslena nos! Dessa stora ögon, svarta som
enbär och blankare än de — stora och blanka —
— och denna yviga svans, mjukare än den
långhårigaste hunds; och dessa små öron, på vilka
tofsarna ännu icke voro utväxta!

Hennes sammanknäppta händer pressades hårt
emot varandra.

Om han vore hennes! Om! — — — 

Hon visste — hon kände liksom genom ingivelse
— att detta var en ekorre. Men det var icke så
där bara en ekorre i allmänhet. Ty om han var
hennes — — — ja, om han var hennes — — — 

»Kurre,» sade hon mjukt. Hon visste att han
icke hette annat än Kurre.

Å, Kurre! <sp>Hennes</sp> Kurre!

Han hade de raraste knotiga små händer, med
krokiga fingrar som en gammal kärings. Hon skulle
velat skratta och gråta och hoppa rakt upp i luften
och skrika av förtjusning. Men hon stod stilla och
bara såg, med stela ögon, över vilka det låg en 
blank hinna av tårar, och med röda kinder, där alla
känslor tycktes koncentrera sin värme.

»Vill du ha honom?» sade Nils.

Lalla svarade icke, hon kunde icke tacka, men
hon såg upp i det av vinden rödpiskade ansikte,
som log emot henne. Och han hade förstått.

Berta stod och myste borta vid sina
mjölkbunkar.

Nils gned Lalla över det lingrå huvudet ett
tag och så var affären uppgjord. Lalla hade en
ekorre. En ekorre, som var alldeles hennes egen.

Den lilla bytingen var med en trasa fastbunden
i byttans ena öra, som en länkhund, så att han
kunde röra sig fritt i sitt lilla förvaringsrum. Och
han kände sig synbarligen hemmastadd där. Han
satte nosen i vädret med en oförskämd liten 
nyfikenhet, och rörde på murrhåren. Så började han
ogenerat söka omkring på byttans botten,
sprättande bland de tomma nötskalen tills han fann en
full nöt; med den satte han sig därpå helt kavat,
trissade den runt och synade den från alla sidor.
När detta var gjort, tog han fatt på arbetet och
började knapra ett hål.

Och medan Kurre knaprade, berättade Nils hur
han funnit gunstig junkern, fångat honom och
inhyst honom i byttan.

»Det står en söndrig fågelbur uppe på vinden;
den kan du ha honom i.»

»Tack,» kom det framviskat.

»Berta, vill du lysa mig med lyktan, så kunna
vi gå upp och ta den strax,» sade Nils.

Och Berta var ytterst beredvillig att följa med.

När de voro gångna, klängde sig Lalla upp på
bordet med armbågarna, sträckte fram halsen och
betraktade ännu mer uppmärksamt sin egendom.
Hon vågade knappast tro att denna riktigt levande
lilla varelse var hennes, alldeles hennes egen.

Detta var mer än sagor, ty sagorna ha aldrig
någonting verkligt uti sig och den här kunde hon
ta på. Vad han måste vara fin och slät! Ännu
finare än kattungarna.

Och så var han hennes.

Ingen människa skulle dränka honom.
Kattungar dränker man, men inte ekorrar.

Hon stod där likväl så förstenat allvarlig i all
sin glädje. Ty detta var så otroligt. Hon var så
ängsligt glad. Detta var för mycket. Det kunde
aldrig sluta väl. — — — Å! Men <sp>om</sp> det kunde!
— — — Om hon kunde få ha honom!

Med sin vanliga högtidlighet sträckte hon fram
sitt pekfinger och strök honom prövande över
pannan, mitt emellan de uppstående öronen.

Han gav till ett vredgat skrik med sin svaga
lilla röst och flyttade sig hastigt åt sidan,
förnärmad över en sådan närgångenhet. Han hade fått
nötskalet mitt itu, kastat det bort, och mumsade
nu på kärnan, snurrade den runt och runt som om
han vore en riktig liten konstsvarvare.

Hon hade känt att han var fin — finare än det
finaste silke. Och varm.

Hur månne det kunde vara att stryka honom
på ryggen?

Hon stack långsamt ned sin hand i byttan och
sökte utföra manövern. Men Kurre giorde ännu en
vändning, lika snabb som den förstå, och undanbad 
sig med ett harmfullt litet rop all dylik
förtrolighet.

Så lätt och behändig han var! Å! Att få taga
honom intill sig och stryka honom!

Hon stack ännu en gång ned sin hand och grep
om hela hans lilla person. Liten som han var,
visste han dock att vara herre i sitt hus: han böjde
sig ned och bet henne i fingret, och hon drog
skamflat handen till sig, som om hon fått en 
välförtjänt tillrättavisning. Det var icke tu tal om,
vilken av de två som skulle komma att taga
husbondväldet.

Hon nöjde sig med att betrakta honom, och
detta behagade han tillåta, började ännu en gång
leta omkring bland sina nötskal, men fann
ingenting. Han såg upp på sin matmor, icke utan en
viss fordringsfullhet, men då hon icke giorde min
av att giva honom någonting, skakade han på sig,
så att alla nötskalen sprättes åt sidan, kröp samman
till ett enda litet nystan, drog svansen över öronen
och giorde sig i ordning att sova.

Lalla hade aldrig självvilligt kysst någon, aldrig
någon annan än kattungarna. Men den ekorren
hade hon lust att kyssa — en alldeles gruvlig lust!
Han skulle dock aldrig tillåta det. Hon visste det
nog. Därför stod hon bara och betraktade honom.

Han sov — — sov så gott. Det var att bli tokig
av, så rar var han.

*

Lallas förstå tanke den följande morgonen var
Kurre. Han hade blivit inhyst i den söndriga buren,
och man hade bundit förklädet över hålet.

»Mor,» — det var icke Lallas mor, ty Lalla
viste icke av några föräldrar, utan det var
husbondmoran — mor hade sagt att buren kunde få
stå i ett hörn av stugan. Och där stod den.

Kurre var redan uppe. Han dansade i ena
hörnet av sin bur, fram och tillbaka på samma
fläck, ett slags solofiguré.

Under frukosten satt hans lyckliga ägarinna
hela tiden och sneglade bort åt sin skatt, och han
fortfor att dansa.

»Jaså, du har fått en ekorre,» anmärkte morfar.


»Morfar» var inte Lallas morfar. Hon visste
inte, vem han var morfar åt, men alla i huset
kallade honom så, och Lalla som de andra.

Han hade varit korpral. Lalla visste inte
riktigt vad det ville säga, men hon hade reda på, att
det var för den skull han hade så stora, gråa
mustascher

Han hade en egen kammare och en hylla med
gamla böcker, och en annan hylla med gamla
tobakspipor. Lalla kom dit in ibland, ty han tyckte om
att ha henne där och lät henne riva om i några
lådor med gammalt järnskrammel, och så gav han
henne socker.

Egentligen var Lalla rädd för morfar. Han var
så högväxt och så bred, och det var som om ett
litet hus vandrade omkring i stugan, när han kom
in. Och så tog han sig så ofta om hakan, och den
var full av korta, gråa skäggstubbar, som krasade
när han strök över dem, och det ryste i Lalla var
gång hon hörde det. Och så sipprade det alltid
fram tobakssås i hans mungipor, och när han talade,
lät det alltid som om han skulle spotta strax, och
det var Lalla rädd för.

Ja — och så var hon rädd, att han skulle ta
henne på knät, för han luktade av starkt. Och
så hade han en långhårig fårskinnspäls, klädd med
grått vadmal, och den luktade som när en hund
kommer in från vått väder. Och så blygdes hon
över att han så ofta gick i sitt skåp och drack ur
en flaska, ty det skrattade folket åt. Och så blygdes
hon över, att han om aftnarna var så röd på
kinderna och pratade så mycket.

Men för resten var morfar snäll. Och ibland — 
helst när husbond' och husbondmoran voro borta — 
kunde han berätta roliga historier om »Skam och
Ritta grå» eller om »Rike Per och fattig Per». Och
ibland sjöng han också visor — vackra visor, som 
»Jungfrun skulle sig till ottesången gå» och mera
sådant; men då skämdes Lalla också. För det lät
som om rösten vore sprucken, han kunde inte alls
komma ut med det, och Lalla satt som på nålar
av fruktan, att han skulle se, hur ömkligt hon tyckte
det lät.

Men visorna lärde hon.

Det var bara en, som hon tyckte om att höra
morfar sjunga, och den började:

<tab><tab>	»Fyra möss uti dansen gå, 
<tab><tab>	så hela jorden hon rungar.» — 

Den kunde hon höra på hur ofta som helst.
Hon tyckte om att höra sjungas om de mössen, och
det lät så sorgset och så vackert, att då ville hon
alltid sitta på knät, och utan att hon visste varför,
började tårarna droppa, och hon gömde sitt ansikte
vid den regnväderluktande vadmalspälsen och satt
alldeles stilla.

Allt detta kunde Lalla utantill nu, så liten som
hon var. Hon visste precis hur morfar skulle tala,
när han blev röd på kinderna, och hon visste hur
han skulle se ut i morgon, när han mager och frusen
kom till frukostbordet för att äta sill och potatis,
med stelnade händer, liksom nu.

Men kurre det var någonting annorlunda än
allt annat. Det var något att vara <sp>riktigt</sp> glad åt,
och icke att blygas över, som morfars sångkonst.

Kurre hade tröttnat på att dansa, klättrade upp
på burens sida och bökade nu med nosen mot det
överbundna förklädet för att komma ut. Han tyckte
där borde finnas en svag punkt. Det fanns där
också, ty det märktes att tyget vid den ena sidan
började ge vika.

Lallas hjärta flög upp i halsgropen. Ingen
kunde beräkna de olyckor, vilka skulle inträffa, om
det älskade odjuret slapp lös. Hon hade redan
märkt, att Kurre icke hörde till dem, som taga
reson.

Äntligen gick man från bordet, drängarna togo
sina mössor och pigorna röjde av bordet.

»Nils,» viskade Lalla borta vid dörren, med
vänstra handen tryckande ned Kurres lilla
motsträviga huvud, »han kryper ut för mig.»

»Det skall slås en brädlapp över,» svarade
Nils.

»Ack, gör det! <sp>Gör det</sp>!» viskade Lalla
tillbaka, så bönfallande som om hon bett för livet.

»Jag har inte tid förrän om middag. Men säg
till morfar.»

Morfar! Det hade hon icke tänkt på!

Alla hade nu lämnat stugan, och morfar hade
också gått in till sitt.

Kurre hade lyckats få så stort hål, att han
nästan hade huvudet ute. Lalla förde ned det igen,
tätade så gott hon kunde och sprang därefter in till
morfar, som var beredvillig att hjälpa och genast
gick ut på gården för att söka en brädklabb.

Lalla skyndade sig in igen, men det hade redan
hänt en olycka. »Mor» stod ensam mitt på golvet
fäktande med händerna och uppgivande höga skrik.
Lalla såg strax med förfäran vad som var på färde.
Kurre hade knipit ut och dansade nu som en
satunge på husbondmorans rygg, med skadeglädje
kikande henne upp i ansiktet än vid den ena, än vid
den andra sidan, kittlande henne som en ursinnig
med denna sin rytmiska krigsdans. Han visade den
mest infernaliskt fåniga glädje, satte öronen styvt
upp i vädret, stirrade med sina stora ögon och lät
fötterna gå som trumpinnar.

»Kurre! Kurre!» skrek Lalla, men det brydde
han sig inte om.

Så störtade hon fram och grep honom tvärt om 
kroppen. Han skrek till och bet henne — ända in
till benet, tyckte hon — och blodet dröp från
fingret, men hon höll honom fast. Hon hade en dunkel
känsla av, att husbondmoran kunde slå ihjäl honom.

Denna hade sjunkit ned på en bänk, flämtande
efter andan.

»Jag — — puh — — jag som är så rädd för
möss! — — Puh, puh — — jag vill heller ha tre
råttor att dansa på mig än denna lilla
rackarungen. — Kommer han lös en gång till, så skall
jag låta Pajas ta honom. Det är så mycket, att du
vet det.»

Pajas, det var gårdshunden.

Lalla stod och stoppade ned Kurre i buren,
trots hans protester, och så band hon åter
förklädet över, med en skelande, misstrogen gammal
kvinnas blick bortåt husbondmoran, om denna
hade ont i sinnet.

»Och låter du honom vara i stugan ett enda
ögonblick till, så låter jag drängarna släppa ut
honom i skogen igen, så kan du gå och hämta
honom, om du kan.»

Lalla kände en stel förtvivlan i sitt dåraktiga
hjärta. Hon tyckte, att hon kunde vandra världen
omkring med Kurre, om så skulle vara — men
mista honom? Aldrig!

Hon sade icke ett ord, men tog buren i sina
armar och trälade åstad med den, så att det såg ut
som om hon skulle knäckas i ryggen. Så kom hon
ut på gården; längre orkade hon icke i första
taget. Där satte hon sig invid väggen, med buren
bredvid sig, och grät. Men hon kände sig så
övergiven, att det knappt kom några tårar, bara
snyftningar.

»Kors i all världen! Vad står på?» sade
morfar, som kom med brädklabb och spik.

Historien berättades.

»Torka du dina ögon; du ska få ha honom hos
mig.»

Så kom det sig att Kurre flyttade till morfar.

*

Det blev sötebrödsdagar för Lalla, och för
Kurre med.

Han var en läckergom — en riktigt
njutningslysten liten skälm. Och han älskade ombyte. När
han bjöds på någonting riktigt nytt, då skrek han
i glädje, med ett klockrent litet läte, som kom
hans härskarinna att känna sig rik som en
sagoprinsessa.

Mandlar tyckte han om; det var hans allra
bästa. Han satte mera värde på dem än på både
nötter och ållon. Men det knep ibland för lilla
matmor att anskaffa läckerheter, ty sådana kosta
pengar, och pengar äro icke lätta att förtjäna.

Lalla vaktade gässen hela sommaren för femtio
öre, hon sprang och öppnade grindar för att få sig
en slant, och när husbondmor kom hem från
bröllop och hade smakkakor med sig, då kunde det
aldrig hända att Lalla åt upp dem hon fick; de
gömdes till Kurre.

Lilla mor hade således näringsbekymmer för
sin skatt. Men vad gjorde det! Vad skulle hon
icke velat fördraga för sin Kurre! Han var hennes
hjärtas kung, hennes prins — han kunde bli hennes
tyrann, om han ville.

Lalla fruktade honom, trots sin kärlek. Ty nu,
sedan han blivit stor och fullväxt, nu kunde han
bita ännu hårdare än förr med sina skarpa
huggjärnständer.

Morfars stora hand tyckte han om; den omslöt
honom som ett rymligt fodral; men när Lalla kom

och ville gripa om honom med sina små beniga
fingrar, då böjde han ilsket ned sitt huvud och bet.

Men hon hyste intet groll emot honom. Han
blev alltjämt tamare, och han skulle nog lära sig
att hålla av henne. — Unnade hon honom icke allt
gott! Och var han icke så glad varje gång hon
kom med någon liten munsbit åt honom! Och han
var ju <sp>hennes</sp> Kurre, och ingen kunde taga
honom ifrån henne.

Hon bar med sig sin stora, tysta glädje vart
hon gick, och hon var så övertygad om, att Kurre
var en lycklig ekorre.

Nils — som kunde alla konster — kunde också
härma ekorrars läten.

Han hade ett skrattande, smackande ljud, som
han sade de brukade locka på varandra med ute
i skogen. Och det hade Lalla lärt.

<sp>Det</sp> skulle bli något för Kurre. Hon ville
överraska honom med att tala hans eget språk. — Så
försökte hon en dag, och han svarade — svarade
med alldeles samma läte.

I detsamma kom morfar in, åtföljd av den gamle
skolläraren, som ibland kom och drack toddy med
honom.

»Det skulle du inte göra,» sade skolmästaren
förebrående, då Lalla för andra gången briljerade
med sina locktoner, »det är ju synd. Då känner
han sig ännu mera ensam.»

Lalla tvärtystnade och såg på Kurre. Han
stampade med framfötterna och stirrade ut genom burens
galler. Han var icke lik sig själv, han var icke den
tame Kurre. Och så stötte han fram det igen, detta
skrattande, eggande ljud, och han spände upp
huvudet med ett skogsdjurs hela vilda glädje, och
han lyssnade efter svaret, viss att det skulle komma.

Lalla smög sig tyst ur rummet. Denna
igenkännandets glädje, som först gjort henne så stolt,
vållade henne nu blott smärta. Hon hade bedragit
sin Kurre. Väckt hans längtan efter skog och frihet.

Och när svaret icke kom, och hon ännu i dörren
hörde honom smacka och locka och ropa med sin
svaga lilla röst, då var det som om hennes hjärta
velat brista. Då förstod hon att det fattades honom
någonting.

— Han känner sig ännu mera ensam — hade
skolmästaren sagt. Ensam? Hennes Kurre! — —
Ensam med en längtan, som man icke finge väcka!
Och därinne väntade han ännu, med hjärtat
bultande under den vita bringan — väntade svaret
från en annan ekorre. Och det svaret skulle aldrig
komma.

Det kändes så bittert, så obeskrivligt bittert.
Stackars Kurre! Kurre var icke lycklig. Men hon
ville trösta honom och vara så god, så god. Och
han skulle glömma skogen till sist, och att det
fanns andra ekorrar, som han aldrig skulle få se.

Så kom vintern, och Lalla var så stor, att hon
måste gå i skolan. Hon fick mindre tid att
sysselsätta sig med Kurre. Morfar och han blevo dess
bättre vänner. Nu var det nästan endast om
kvällarna, hon hade tid att komma in i hans rum, och
då var Kurre sömnig, och om man oroade honom,
blev han gnatig. Bara hon pekade åt honom, blev
han ond. Men morfar kunde få göra åt honom allt
vad han ville; han kunde stoppa honom in på sin
väst, och så knäppa igen pälsen om honom, och där
kunde Kurre sitta timvis, alldeles som om han vore
hemma där.

Och så kom den gamle skolmästaren och drack
toddy med morfar, och de två sutto vid bordet och
pratade, smuttade på sina glas och blevo allt
rödare, medan Lalla höll sig tyst borta i en vrå och
tänkte på Kurre, hennes Kurre, som under allt detta
satt innanför pälsen och sov.

Och skolmästaren snusade ur sin tenndosa och
sade att han borde ha blivit en berömd man, om
rätt hade varit rätt, och att han hade skrivit stora
böcker, men aldrig kunnat få dem tryckta, och att
när han först var död, då skulle man få se vad han
varit.

Och morfar slog i bordet så att glasen hoppade,
svor och sade:

»Om de hade hållit mig vid boken, kunde jag
blivit off'cer!»

Men Lalla visste inte vad det vill säga att vara
»off'cer»; hon brydde sig heller inte om det. Hon
tänkte bara på Kurre, som satt där under den
igenknäppta pälsen. Hon visste ju att han fanns där,
men hon kunde icke se honom och icke känna
honom, och hon var svartsjuk i sitt syndiga lilla
hjärta och tyckte att morfar tagit Kurre ifrån henne.

Hon blev allt mera tyst och skygg, och ibland
kunde morfar ana, hur det var fatt.

»Han är ju <sp>din</sp>,» sade han då, »det är ju <sp>din</sp>
ekorre.»

Men vad var det för tröst med det? Kurre —
som hon ville arbeta för och spara åt — Kurre
brydde sig inte om henne, han brydde sig bara om
den gamla pälsen. Ja, han <sp>låg</sp> till och med i
morfars säng om nätterna, och Lalla skulle gå ensam
och bara gräma sig!

Morfar var ännu vänligare än förr. Det var inte
svårt att vara vänlig, tyckte Lalla — när man <sp>hade</sp>
Kurre!

Han sökte på allt sätt närma sig henne —
talade och berättade. Ibland sade han: »Nu har jag
diktat en ny visa.» Men när han då sjöng den, lät
det värre än allt annat. Och Lalla ville aldrig sitta
på knät.

En gång talade han om, att hans far före
honom ägt denna gården, och själv hade han endast
haft en enda dotter. När hon gifte sig, togo hon
och hennes man emot stället, och morfar fick
undantag.

Han talade om sina små dotterbarn, som lekt
omkring honom och som han hållit så mycket av.
När det gick baklänges med åkerbruket för dottern
och hennes man, hade de beslutat sig för att sälja
alltsamman och resa till Amerika. Morfar ville inte
följa med, och så hade de lämnat honom kvar på
det gamla stället, där han hade undantag, och nu
var han allas morfar. Men de små barnen skulle
han aldrig få se mer — de voro väl stora nu, för
resten — och så grät morfar.

Det giorde icke något intryck på Lalla; hon
menade bara, att han <sp>hade</sp> Kurre. Och så tyckte
hon att han var en elak gammal man.

Om söndagarna, när Lalla var fri från skolan,
tyckte morfar att han skulle roa henne. Då tog han
Kurre ut ur buren, höll honom i framtassarna som
i ett par små händer och lät honom dansa på bordet,
eller lät honom krypa ned i sina fickor och stjäla
tobak. Och morfar fick göra vad han ville med
Kurre, och Kurre var lycklig och snäll; men om bara
Lalla pekade åt honom, så skrek han.

Lalla avskydde morfar.

Fram på våren började denne klaga över att
Kurre hade en svulst vid ena tinningen, men det
brydde Lalla sig icke om. Hon gick sällan in till
Kurre och morfar nu: de kunde sköta sig själva.
Och hon frågade inte efter vad Kurre åt eller
inte åt.

Men så en morgon i början av juni kom morfar
in till Lalla i stugan. Hon satt ensam och skalade
potatis till stekning.

»Lalla,» sade han och förvred sitt ansikte med
många  grimaser, »Lalla, — Kurre är död.»

Hon förstod nu att han grät, och att det var
därför han giorde grimaser.

»Han dog i natt,» fortfor han. — »Han ligger
i buren — — huvudet är alldeles uppsvällt.»

Och den gamle mannen snyftade.

Men Lalla kände varken någon medömkan med
hans bedrövelse eller någon sorg över Kurre. När
morfar frågade, om de två skulle begrava honom
fram på eftermiddagen, svarade hon likväl ja.

Efter skolans slut mötte morfar henne på
gården.

»Jag har diktat en visa över Kurre,» sade han.

Men det brydde Lalla sig inte om.

Och så gingo de två och begrovo honom i
trädgården, och han var insvept i en vit näsduk, som
morfar offrade.

Lalla grät icke. Hon hade redan nått så långt
i livserfarenhet, att hon visste det icke nyttar. Och
så — — tre, där är alltid den ene för mycket.

*
</chapter>
<chapter name="Från skild håll">
<table o>
<td c><h2>FRÅN SKILDA HÅLL</h2><br><b>—————————————————————————</b>
</table>
</chapter>

<chapter name="1. Efter torgdagen">
<h2><small>1. Efter torgdagen.</small></h2>

Torgrörelsen var slut, och de, som glömt sig
kvar i byn så långt ut på eftermiddagen, hade
bråttom att begiva sig på hemvägen.

I den lilla bokhandeln, vilken mera liknade en
bokmals lugna skymundan än en vanlig
försäljningslokal, hade förestånderskan satt sig till ro vid sitt
arbete. Hon väntade icke flera kunder den dagen.

Men hon hade icke suttit där länge, förrän en
medelålders karl trädde in.

Vid första ögonkastet såg hon, att det var en
arbetare, att det långa skägget var väl vårdat, att
ansiktet hade ett drag av sorgbundenhet, samt att
kläderna voro hemvävda och ovanligt snygga. Nästa
blick sade henne att karlen, oaktat sitt bleka ansikte
och sin värdiga hållning, var — full.

Hon såg det på hans tröga blick och spratt till
därvid. Icke av fruktan, fast hon hyste en panisk
förskräckelse för rusiga personer, utan därför, att
denna upptäckt kom så oväntad, samt dessutom av
en annan grund, för vilken hon icke då kunde göra
sig reda.

Det är vämjeligt, när ett rått ansikte sväller
och glöder under rusets inflytande, men att se
intelligensen kämpa mot denna fåniga slöhet och
duka under, att se av naturen själfulla ögon stelna
till en glanslös blick, det är någonting så ohyggligt,
så upprörande för den, som icke vant sig därvid,
att hela ens varelse uppreser sig däremot.

Det var detta bokhandelns ägarinna kände, då
hon betraktade sin kund, som trots allt väckte
hennes intresse eller snarare hennes nyfikenhet; ty
hela hans yttre, med dess för hans ställning
ovanliga prydlighet, tycktes innebära en protest mot det
tillstånd, vari han befann sig, liksom det ännu i
ruset sansade ansiktsuttrycket. Om man icke sett
dessa glåmiga ögon och de alltför veka knäna,
skulle man kunnat anse honom som ett mönster
för en arbetare.

Han begärde en liten läkarbok, vilken mycket
anlitas bland folket. Den låg framme på bordet,
och då han fått den, började han med stor
omständlighet bläddra och läsa, enligt böndernas vana,
då de köpa böcker. Han var fullt medveten om att
ha druckit för mycket, och i varje hans åtbörd
röjde sig ett försök att dölja det. Han ville visa,
att han kunde både tänka och tala, stå och gå, men
den högtidliga försiktighet, varmed han utförde
dessa konststycken, visade nogsamt vilken
ansträngning de kostade. Det hela skulle varit obeskrivligen
komiskt, om endast mannen i sig själv haft ett
mindre gott utseende. Som det nu var, verkade allt
detta ännu pinsammare på henne, som såg honom.
Hon var mindre rädd än hon skulle varit för en
vanlig fyllbult, men det brott han begått mot sig
själv syntes henne större.

»Tror frun, att man kan ha någon nytta av den
här boken?» frågade han och såg på henne.

»Jag vet inte,» svarade hon undvikande, »jag tror
man gör klokare i att rådfråga en läkare.»

»Jag har öst ut hundrakronevis på doktorer,
och det har inte hjälpt ändå,» sade han med en
viss retlighet.

Hon teg och önskade, att han ville gå.

»Det är nog inte mycket med den här boken,»
återtog han efter en paus.

»Det kan nog hända,» medgav hon i trött ton.

»Men det är kanske tron som hjälper,» tillade
han med ett försök att vara skämtsam. Just som
han såg på henne med ett leende, som skulle se
slugt ut, kom han att taga ett ofrivilligt steg åt
sidan. Han såg sig i en spegel och strök sitt skägg
för att inbilla henne, det han utfört den plötsliga
rörelsen med avsikt. Så kastade han en hastig
blick på hanne för att se, om hon genomskådat
honom.

Hon såg orubbligt allvarsam ut.

»Tror frun inte, att det är tron som gör'et?»
upprepade han och ställde sig vid bordet, görande
ännu ett försök att se livlig ut.

»Det kan väl hända,» svarade hon.

»Jag menar, det är tron som hjälper. Jag
behåller den boken, var så beskedlig och svep in
den.»

Vid dessa ord tog han ett nytt steg åt sidan,
fann sig emellertid genast och drog ett kraftigt tag
i västen, som om den suttit på sned.

Hon reste sig för att lägga papper om boken.

»Frun går på kryckor?» sade han hastigt och
i förändrad ton.

»Ja,» svarade hon tvärt. Det föreföll henne
outhärdligt att avhandla detta sorgliga faktum med
en drucken karl.

»Hur har det kommit sig?» frågade han med
synbart intresse och stadigare röst.

»Genom en olyckshändelse,» svarade hon kort
och med en skarp blick.

»Ah,» sade han nästan nedslaget, »jag trodde
det var värk, många komma att bli lama genom det.
Kan frun aldrig bli bra?»

»Nej,» svarade hon hårt.

Han märkte det, lade penningarna på bordet,
bugade sig och gick, i det han kastade ännu en
lång blick på kryckorna.

Bokhandelns ägarinna satte sig till arbetet igen,
men inom en halv timmes förlopp stod hennes
kund åter i dörren.

Det var icke utan otålighet hon besvarade hans
hälsning.

»Frun får förlåta mig,» sade han hövligt» »men
jag har icke kunnat låta bli att tänka på de där
kryckorna, och till slut måste jag gå om igen för
att tala med frun därom. Min hustru har haft värk
i sju år och kan nu icke röra sig utan sådana;
frun går så bra med sina, och jag tänkte, att om
jag kunde skaffa <sp>henne</sp> — stackare — ett par
likadana, så skulle det vara en stor lättnad för henne.
Tror frun inte det?»

»Det tror jag nog,» svarade denna med en
känsla av ånger över sin förra ovänlighet.

»Och så vill jag be, att jag finge se på dem
riktigt, ty sådana har jag aldrig sett förr.»

Hon räckte honom en av kryckorna, och han
betraktade den noga.

»Ja, det var annat än min stackars kvinnas!»
utbrast han beundrande. »Men de äro väl mycket
dyra?»

»Jag fruktar det»

»Men det gör ingenting; hon skall ha sådana
i alla fall. Frun får ursäkta min påflugenhet, men
jag kunde icke låta bli att fråga.»

»Jag är glad, att ni giorde det,» svarade hon
sakta, »det var snällt att ni tänkte på er sjuka
hustru.»

»Jag har alltid tänkt på henne,» sade han
okonstlat, och tårarna stego honom i ögonen, »där
har blivit gjort allt, vad i människoförmåga står,
men det har inte hjälpt.»

»Det är hårt, när modern i ett hus skall vara
sjuk,» sade frun utan att se upp.

»Jag tror väl det,» svarade han och skakade
sorgset på huvudet, »men kan frun tänka sig, att,
så dålig hon är, har min kvinna själv vävt de här
kläderna,»

Med öm stolthet höll han fram sin ena
rockärm, och frun strök med handen däröver.

»Det är ett mycket vackert tyg,» sade hon.

Hon såg honom nu i en annan dager, och
uppmuntrad av hennes vänlighet började han berätta
— oförbehållsamt, som lantbefolkningen gör det —
om hustruns långa sjukdom, om sina prövningar,
sina sorger och förhoppningar, och allt som han
talade, greps han av sin egen känsla och
hågkomsten av, hur han lidit och arbetat samt alltid
sökt att hålla sig uppe. Blicken miste småningom
sin slöhet och hållningen blev säker. Men ibland
måste han kämpa mot de frambrytande tårarna, ty
ruset giorde honom ännu lättrörd.

Så gick han, efterlämnande ett vänligt minne
och ett talande vittnesbörd om en sann tillgivenhets
förmåga att höja och förädla allt, som därav
genomtränges — till och med en drucken man.

*
</chapter>

<chapter name="2. Från Ramlösa">
<h2><small>2. Från Ramlösa.</small></h2>

Det var söndag.

Hälsingborgs hamn låg spegelblank, och från
balkongen, där vi sutto, hade man en förträfflig
utsikt över sundet, som gick i små glittrande vågor,
skarpa och snabba, så att det skar i ögonen. Längst
bort syntes danska landet och Hälsingör med sitt
stolta Kroneborg, allt insvept i detta lätta, solvarma
töcken, som på klara sommardagar kommer det att
synas på en gång så lockande nära och så långt
borta.

Närmast oss, vid bryggan, låg en folktom
ångare, rikt prydd med flaggor och vimplar.

»Vad står på?» frågade jag och pekade på
ångaren.

»Den har kommit hit med en dansk
arbetareförening, som rest ut till Ramlösa för att roa sig.»

Ramlösa — om vi skulle resa dit ut för att
äta middag?

Sagt och gjort. Körsbärskorgen och vinbuteljen
tömdes i en hast, och så bar det åstad.

Vägen gick mellan täcka sommarboningar och
ståtliga villor, och er ödmjuke tjänare gungade fram
i det vackra ekipaget så bekymmerslös, som om han
kunnat resa ända in i eftervärlden på älskvärda
vänners bekostnad.

Vi styrde naturligtvis först våra steg till
societetshuset för att se våra stofthyddor till godo. Man
höll just på att äta middag, och taffelmusiken
larmade som bäst. Vi valde vår plats så långt ifrån
den som möjligt på verandan, därifrån man hade
en präktig utsikt över det rörliga livet. Det är
gräddan av brunnsgästerna, som här bildar en värld
för sig, en skimrande brokig värld med
salongsleenden och nya sommartoaletter, muntert prat och
gamla historier. De unga damerna sågo i sanning
så blomstrande ut, där de vandrade i den varma
belysningen och sina svala dräkter, att — vad de
än hoppats finna vid badorten — inte var det
hälsan, de behövde söka där. Och runt omkring,
nere på planen och uppe på berghällarna, stodo
gamla träd, höga och ärevördiga, som de stått där
många år, gröna och solbelysta, medan under dem
vandrat generation efter generation. Blommor som
vissnat. Fjärilsliv — förgängelse!

Det lär ha blivit på modet hos våra grannar,
danskarna, att sköta sina sommarnöjen på denna
sidan sundet, och danska hörde man också talas,
vart man vände sig.

Efter middagen begåvo vi oss ned till källan,
där vattnet sipprar fram ur den branta, rostfärgade
klipphällen och serveras av unga flickor. En av dem
hade nyligen vid en »skönhetstävlan» tagit första
priset, något som icke tycktes oförtjänt, ty hon var
verkligen vacker, och den vita tyllduken, så bruklig
hos vår allmoge, klädde henne förträffligt.

Det var icke tiden för ordinarie drickning—
förstås — men serveringen gick friskt undan, ty
vattnet är kallt och smakade gott i sommarvärmen.
Där inne i grottan var det dessutom svalt som i
en källare.

Vad Etretat är för parisaren, det har Ramlösa
i många år varit för den skånske bonden. Hit
kommer den välgödde slättbon för att få sin mage
några tum mindre i omkrets, och hit komma de rika
åbodöttrarna för att visas för världen. Detta är
en societet för sig, dryg och exklusiv som trots
någon annan. Men hit sända också kommunerna
på fattigvårdens bekostnad sina värkbrutna
sjuklingar, och jag har aldrig sett så många av mina
likar släpa sig fram på kryckor som här.

Vi gingo vidare, uppför de branta trappor, som
leda upp till »fjället», en rätt ansenlig backe på
andra sidan källan. Här råder det egentliga
folklivet och hit reser lantbefolkningen om söndagen
för att göra sig en glad stund. På planen uppe
på backen var det redan ett folkstim som på en
marknad. Karusellen gick för full musik,
oxhuvudet fick sina tunga slag, och ackompanjerad
av sitt eget vinande oljud giorde en dresserad gris
sina konster. Men ännu hördes lass på lass rulla
fram på vägen utanför, och folkströmmen tätnade
beständigt.

Skåningen roar sig gärna. Arbetaren trälar som
ett lastdjur hela veckan, men på söndagen vill han
ta sin skada igen. Då genljuder var skogsbacke
av dragharmonikans sträva toner, och bastanta
fötter svänga om på dansbanornas tillkämpade
golv.

Men här var det ett strå vassare. Här fanns
det en inhägnad bana, stor i omkrets och med
ordentligt brädgolv, fast under bar himmel. Musiken
utgjordes av en gnällande orkester, tre man stark,
och avgiften var tio öre per dans, något som borde
tillförsäkra banans ägare en vacker nettovinst, ty
tilloppet av danslystna var stort och orkestern sörjde
nog för, att danserna ej blevo för långa. Att stå
och vila mitt i en dans kunde således ej komma
i fråga. Man ville naturligtvis ha full valuta för
pengarna och dansade, så att svetten lackade.
Hellre stupa än ge sig!

Jag vet ej något nöje som kan mäta sig med
att för en stund stå som åskådare vid en dansbana;
och många måtte tycka som jag, ty den var 
omringad av skådelystna i flerdubbla led. Men inte
tycktes det genera de dansande. Och däri ligger det!
Det uppfriskande — jag hade så när sagt det
uppbyggliga — i att betrakta sådana naturbarn består
just däri, att de äro så fria från all tanke på, hur
de taga sig ut. De hänge sig åt stundens njutning
med en grundlighet, som är oss kulturmänniskor
nästan ofattlig. Och det är det, som giver deras
råa livsglädje en omedelbarhet, som kunde komma
en att avundas. Självkritiken — detta, att liksom
ställa sig utom sig själv för att med främmande
ögon granska sig och sitt uppträdande — är
någonting för dem helt okänt. Hos de bildade klasserna
har denna kritik bortrensat alla i ögonen fallande
oregelbundenheter och givit individerna en yttre
likformighet. Skiljaktigheterna äro nyanserade och
gå på djupet, hos de obildade framträda de bjärt
och på ytan. Ja, man behöver ej gå längre än till
en dansbana för att iakttaga detta. Individualiteten
har fritt spelrum, och ni skall ej finna två par,
som dansa lika. Här fanns det ju till på köpet
danskar och svenskar om vartannat, vilket gjorde
kontrasterna ännu skarpare. Medlemmarna av den
danska arbetareföreningen voro alldeles outtröttliga
och stucko av med sin pratsamma livlighet emot
våra trögare slättbor.

De danska »damernas» toaletter utmärkte sig
stundom för en viss elegans, medan alla svenskornas
buro samma lantliga prägel, men förnöjelsen var
lika stor, och det syntes på alla, att de ville taga
sin skada igen för veckans slit.

Se denna kvinna, ännu ung, säkert en modist
eller sömmerska, man ser det på prydligheten i
hennes egen dräkt, denna enkla prydlighet, som
förråder smak. Det är övade händer, som ordnat
dessa garneringar och monterat denna hatt, och
hade hon haft råd att <sp>betala</sp> dessa övade händer,
skulle hon aldrig ha dansat här. Ett vackert
ansikte, man kan säga intelligent, men blekt av
nattvak och arbete. Hon har stått där ute bland
mängden och lyssnat till musiken, tills lusten att
vara med har gripit henne. Det är ju en fridag, i
främmande land, ingen av hennes kunder skall se
henne. Och så dansar hon — vad gör det? I
morgon skall hon börja i trampkvarnen igen, i dag
vill hon vara fri och ha roligt.

Man måste länge, länge minnas ett sådant
ansikte. Kavaljeren? — En vanlig halvherre, vem
tänker på honom!

Se, där kommer ett ståtligt par! Båda ha
föresatt sig att dansa bäst på hela banan. Det är inte
svensk vals. Han niger och gungar, jämnt,
siratligt, och för med säkerhet sin dam. Han håller i,
utan att sakta av för ett ögonblick, utan
ansträngning, utan trötthet och utan brådska; det ser ut
som skulle han kunna hålla ut timvis. Hans dam
är rank och välväxt, det är en glädje att se på
dem. Filthatten med sin lilla fjäder vid sidan klär
honom förträffligt, och han är solbränd; vad kan
han vara? Ah — jägare på någon dansk herrgård!
Tror ni, att han blir trött! Ni skall få se honom
gunga fram över golvet i varenda dans.

Men se där, ännu ett danskt par!

Man kan peka på dem, tala om dem, och vi
skratta så, att vi knappt orka stå, men de se
ingenting, höra ingenting, så försjunkna äro de i
stundens njutning. Icke en tanke på världen omkring
dem, icke en aning om, hur hjälplöst löjliga de äro.
Båda äro unga. Efter moget övervägande kommer
man till den slutsatsen, trots den fullständigaste
frånvaro av varje ungdomens behag. Hon är
solstekt som en fiskmånglerska, han klumpig som en
halvväxt hundvalp. De äro stadsbor, intet tvivel
om det. Från någon av bakgatornas eländigaste
kyffen, från en eller annan utkant, där de dragas
med något släpgöra hela året runt, och detta är
deras stora fest. Ah — stadsbarn — jag håller
tio mot ett att de äro det. Hos dem finns
ingenting av landsbygdens sunda njutningslystnad, intet
av den råhet, som ännu håller sig frisk. Nej, det
är en sjuklig sentimentalitet, som vrider allting på
sned, och därjämte en komik, som försonar allt det
snedvridna. Men vilken självkänsla! Träldjuren ha
slagit sig lösa och tro sig uppträda med en viss
glans. Båda sätta näsan i vädret, han med cigarr
i munnen och hattbrättet liggande ned åt ryggen,
som han kröker i krum. Och krokig går han i
knäna. Hon håller hakan över hans axel och stirrar
halvblundande ut i rymden, medan hennes magra,
smutsbruna hand håller en stor, vit näsduk, som
fladdrar på kavaljerens rygg. Att vara klädd i
näsduk är för henne höjden av elegans. Och med små,
trippande steg glida de dansbanan runt. Man kunde
tro dem somna i var minut, och ibland bli de
stående på samma fläck, ideligen trippande runt. Jag
har sett flugor utföra en liknande dans, då de stått
stilla i luften en vacker sommarkväll. Och under
allt detta håller kavaljeren hennes arm framsträckt
som bogsprötet på ett fartyg. Jag har aldrig sett
två varelser med större känslolöshet emottaga sina
knuffar, ty icke ett ögonblick vek det stereotypa
lycksalighetsleendet från deras ansikte.

Men vad är det? Vår egen kusk, som är uppe
och svänger sig. Hans hållning är oklanderlig, där
ligger en viss medvetenhet i hans min. Det är icke
det blinda hängivandet åt nöjet, det är redan en
viss reservation, en gryende självkritik. Kulturen
smittar.

Och se — där ha vi den fullt utbildad! En
svensk student, som dansar med sin lilla syster.
Han ler under dansen med en ironisk min, som
skall säga, att han dansar för <sp>hennes</sp> skull, icke
för sin egen, att han hyser ett sublimt förakt för
det hela. <sp>Han</sp> glömmer icke ett ögonblick, att
han har åskådare. För honom är det icke heller
något nöje.

Men nu blir det för brokigt, och man tröttnar
även på det.

Vi stuvade således in oss i vår bekväma vagn
och rullade därifrån, bort från Ramlösas gamla träd,
mot sundet, som blinkade framför oss, och mot den
vänliga lilla staden på dess strand.

*
</chapter>
<chapter name="3. Hednatur">
<h2><small>3. Hednatur.</small></h2>

Det är tyst här ute på heden, och icke ett ljud
når ert öra — jo, där borta på vägen bullret av en
skraltig vagn, men den avlägsnar sig allt mer, och
nu är det åter stilla.

Icke alla förstå att uppfatta skönheten hos ett
landskap sådant som detta, icke alla veta att njuta
av denna naturens storslagna vila. Och dock är
den så överväldigande stämningsfull.

Den, som en gång med öppna ögon och vaket
sinne sett ett sådant hedlandskap, som man kan
finna dem i norra Skånes skogsbygder, han förstår
att man kan älska en dylik karg natur.

Men så måste man också ha sett det, icke som
en resande, den där endast längtar efter målet och
i förbifarten kastar en blick på omgivningarna, icke
heller i sällskap, förenande med sig konvenansens
stela former och meningslösa pladder, utan ensam
som heden och fri som den.

Helst en sensommardag, när ljungen skiftar från
djupaste brunt till sammetslik grönska. Enen växer
i frodiga knippor mellan mossgröna stenar och
lingonriset breder sig ut med rodnande bär. Man
kastar sig i det korta gräset på någon backsluttning,
överskuggad av ett par vilsekomna björkar, och
blickar ut över nejden!

I kullar och dalar höjer och sänker den sig,
och över allt har den magra grusmarken klätt sig
i samma yppiga skrud. Mörka färger, men dess
bättre avteckna de sig mot den blåa himlen.

Mellan ett par höjder synes den stolta skogen,
och långt i fjärran spetsen av någon kyrka.

Icke ett spår av odling i hela grannskapet, icke
en mänsklig varelse; men nere i en dalsänkning,
där ett källsprång framkallat en smula gräs, gå
några kor och hästar på bete; genom sin lugna
välmåga göra de tavlan mindre ödslig än den annars
skulle ha varit.

När man ligger så där, försjunken i tankar och
sysslolöshet, kan det ibland förefalla en, som om
tiden stode stilla, och all den oro, som annars drager
en med sig, plötsligt släppte sitt tag, och alla små
själviska bekymmer fölle bort, och man endast kände
en djup, allt övervägande glädje över att vara
människa och leva. Då lär man sig att älska tystnaden
och heden, då vänjer sig ögat vid att uppfatta
dessa i varandra förtonande färgskiftningar, som äro
denna natur så egna och varav den just har sin
skönhet.

Mellan taggiga enbuskar och steniga tuvor
slingrar sig den smala gångstigen, hårt tilltrampad.

Se på det där fölet.

En sådan liten skojare! Se, hur han rullar sig
i gräset och sträcker sig i solskenet, under det han
med detsamma håller utkik efter oss med sina
klipska ögon. En sådan sammetslen nos — och
vilken smidig böjning på halsen!

Men vi gå vidare.

Ni har kanske aldrig sett verklig brist? Jag
vill visa er den. Icke denna »ädla» fattigdom, som
poeterna besjungit, utan den handgripliga nöden,
som uppkommer av mannens superi och kvinnans
slöhet.

Bakom denna trädgrupp ser ni huset — ty det
<sp>är</sp> verkligen ett hus, detta stenruckel, och här bo
människor.

Där finns icke en tillstymmelse till trädgård,
icke så mycket som ett potatisstånd, intet spår av
människofot eller människohand, annat än denna
slingrande gångstig och denna boning.

Gråstensväggarna äro icke fogade, utan löst
tillsmetade med ler på insidan, halmtaket är upprivet
av väder och vind, ena gaveln borta, och huset,
som förr haft tvenne rum, har nu endast ett, som
kan brukas. Flera av fönsterrutorna äro 
sönderslagna och gråa trasor stoppade i hålen. Det är
som om denna smutsgråa färg vore fattigdomens
uniform.

Det lönar sig icke att gå in, ty det inre svarar
fullkomligt emot det yttre: ett jordgolv, där vattnet
står i pussar, när det regnar ned genom det otäta
taket, en säng eller ett ide, med smutsiga paltor,
ett omålat bord, två rankiga stolar, en yxa, ett
skrin, ett skåp och två träskor, se där bohaget,
familjens hela egendom, alla dess tillgångar.

Invånarna får ni väl näppeligen se, ty om
sommaren äro de sällan hemma annat än om nätterna.
Barnen få sitt förråd av svart grovbröd, kanske
något kall potatis och, om ställningen för tillfället
är riktigt god, en slump sur mjölk i ett lerskrälle.
Och så få de sköta sig själva bäst de vilja, d. v. s.
de äldre taga vård om de mindre.

Där ser ni tre av dem ligga på marken och leka.
Fula, smutsiga ungar med breda munnar och smala
ben. Den äldsta av dem har ett förfärligt ärr på
ena kinden, vilket vanställer hela ansiktet. När
hon var liten, hade modern en gång gått ifrån henne,
och hon hade fallit på kakelugnen. Det var på
vintern, och ugnen var het.

Till vilket liv skola dessa barn växa upp?
Pojkarna till släp och dryckenskap, flickorna till
det som är ännu sämre. Men deras yttre är så
motbjudande, och man känner mera vedervilja än
medlidande.

Det hela gör ett obehagligt intryck. Det är,
som tyngdes man själv av en skuld.

Bry er icke om att ge dem penningar, ty det
tjänar ingenting till. Kan ni icke taga dem ifrån
föräldrarna, är ingenting vunnet, och vi kunna
ändå icke med en allmosa köpa oss från tanken
på deras framtid; den skall ihärdigt förfölja oss
under hemvägen ända tills det rörliga livet åter
utplånar den.

Kom, låt oss gå.

Där möta vi ju modern. Hon har varit i byn
och sålt kvastar, nu kommer hon igen med bröd.
En tung, men kraftfull gestalt, ett själlöst uttryck.
Brunstekt, osnygg, vämjelig.

Hon känner mig, och jag måste giva henne
något, men jag vet att — — —. 

Ja, är det inte otäckt, när de böja sig ned för
att i krypande ödmjukhet kyssa en på handen!
Själva deras föreställning, att man skulle önska och
tillåta ett dylikt hyckleri, tycks på en gång
innebära en förolämpning och ett hot. Hon har sett,
att jag varje gång rycker handen undan, och dock
vill hon icke tro mig, tänker kanske till och med,
att jag gör det av högmod. Och jag erkänner att
jag ryser vid blotta förkänningen av hennes läppars
vidröring. Kanske har hon ännu så mycken
instinkt kvar, att hon känner det, vem vet? Hennes
intressen och strävanden äro annars just de samma
som djurens, varken högre eller rikare, ja, stundom
förefalla de nästan lägre.

Där finns icke ett spår av intelligens hos henne,
och om den funnits, har den ohjälpligt gått förlorad
i den atmosfär av råhet, som utvecklar sig i ett hem
sådant som hennes.

Hon har berättat mig sin historia utan förbehåll,
utan tillbakadragenhet; och under det hon i sitt
minne återkallade svunna tider, såg jag för första
gången en fläkt av själ genomanda slöheten, vilken
smälte i en ström av tårar.

Hennes olycka började med en mesallians. Ja,
skratta icke, ty där råder verkligen en sträng
kastskillnad bland de lägre klasserna, och »aristokrater
äro vi alla».

Hennes far var ladufogde — hon sade det med
stolthet — och hennes man endast en simpel
arbetare, men han var ung, rask och såg bra ut.
Redan då hade han börjat supa, men hon trodde
på sin förmåga att förbättra, gifte sig trots
föräldrarnas föreställningar och blev av dem förskjuten
i vredesmod. Hade mannen övervunnit lasten,
sparat och blivit välbärgad, skulle de tagit henne till
nåder igen; men nu blev utgången den vanliga: äkta
mannen var ungkarlen lik, endast mindre älskvärd.

Inom en vecka hade han supit sig full, inom
en månad slog han henne, och inom ett år hade
han sålt alla hennes tillhörigheter. Nu ha de varit
gifta i femton år och haft tretton barn. Hon får
stryk, så ofta han är drucken, och han är drucken,
så ofta han har pengar. Detta vill långt ifrån säga
sällan, ty han är en duktig arbetare.

Jag har frågat henne, varför hon icke rymt
ifrån honom för länge sen, och har fått till svar,
att han är »den beskedligaste människa som finns»,
när han bara är nykter — skada blott, att han då
alltid är ute på arbete, så att hon ej får gott av
hans beskedlighet.

De flesta av barnen äro döda, och hon tycks
vara nöjd därmed. Svält och stryk var ju det enda
som väntade dem.

Men låt oss lämna allt detta och gå tillbaka
över heden.

Den har fått något ödsligt över sig, nu sedan
solen sänkt sig mot sin nedgång; men långt borta
på en klint står en ensam ko och idisslar i stilla
belåtenhet, skarpt avtecknande sig mot aftonhimlen,
som vore hon målad på guldgrund.

Jag lämnar er nu, kanhända led vid mitt
sällskap, trött av vårt strövtåg och vred över det osköna
i tavlan, men, tro mig, sanningen är ändå det
vackraste i livet — vore den än aldrig så ful.

*
</chapter>

<chapter name="4. Från Malmö">
<h2><small>4. Från Malmö.</small></h2>

Droskan väntar, stig upp!

Jag känner skjutsstallets vagnar och har bett
att få den här, som är den bästa, ty jag är svag
för att åka gott — när jag icke får gå.

Kusken ser ju ståtlig ut i sin galonerade hatt
med kokard; också var det han, som hade den
äran att köra för Sarah Bernhardt, när hon gästade
staden, och sannerligen tyckte jag inte, att han såg
helt högtidlig ut den gången, kanske högtidligare
än nu.

Allting klart. Låt gå!

Så rulla vi då åstad för att se — jag aktar
mig nog för att säga Malmö märkvärdigheter, ty
dem kan inte jag föra till torgs — jag menar bara
trakten, utsidan av tingen. »Detta något, som ligger
bakom,» känner jag icke.

Vi köra igenom staden, nedåt Södergatan och
över Gustav Adolfs torg. Det är ingen prydlig
teater, de goda Malmöborna hålla sig med, men
det törs jag väl inte säga högt: kusken kunde
skvallra.

Här ha vi kanalen, som annars doftar så, att
man beskyller den för att sända rödsoten som en
landsplåga till sin omgivning, men i dag är den vid
goda vätskor och luktar icke.

Kör sakta här på bron!

Se så vackert! Särskilt åt Davidshallshållet,
där den andra bron spänner över vattnet och
återspeglar sig däri, omgiven av lummiga träd; platsen
ligger så fritt, när man ser den härifran, med
Rörsjöstadens breda boulevard i fonden. Jag har sett
denna tavla så många gånger, men blir icke trött
av att se den om och omigen. Och om aftonen,
när gasen är tänd och lyktorna på bron spegla sig
där borta, kunde man tro sig vara i Stockholm
eller Venedig.

Denna enda punkt, och så är det slut.

Nu bär det av igen, förbi det fritt liggande
elementarläroverket och S:t Paul, genom 
Rörsjöstadens breda gator och ut på landet, mellan en
dubbelrad av täcka landställen och prydliga villor.

Vem bör i dessa villor? Folk, förmodar jag.
Rika köpmän och fabriksägare. Jag sade er ju,
att jag icke känner till »detta något, som ligger
bakom». Jag är bara en fattig bokhandlare, f. d.
fotvandrare, blivande tidningsskrivare, eller vad ni
vill kalla mig, och när jag berättar er allt vad jag
vet, bör ni icke förebrå mig för vad jag icke vet.

Nu äro vi emellertid utom villorna, och det ser
ut, som om vi skulle köra rakt ned i havet, så tvärt
svänger vägen. Vad det känns gott med denna salta,
friska vind.

Man säger, att den, som är född i närheten av
havet, kan gripas av en förunderlig längtan därefter,
och jag kan tänka mig, att det måste vara så.

I mitt barndomshem kunde man visserligen från
någon höjd se östersjön som ett glänsande band vid
horisonten, men ute på dess yta hade jag aldrig varit
förrän jag en gång fick följa med min far till ett
litet fiskläge i närheten av Trälleborg.

Vad jag minns den dagen!

Vi hade åkt dit ned, min far och jag, och jag
hade kört.

Det var hans stolthet att utbilda mig till kusk.

Nu stodo ölänningarna spända från vagnen,
mumsande i sig nytorkat hö och läcker havre. Det
lät aptitligt, när det knastrade under deras starka
tänder: man kunde nästan avundas. De sågo så
belåtna ut, och solen sken på deras glänsande små
kroppar. Jag slog armarna om den enas hals och
kysste honom just på den sammetslika fläcken vid
nosen, och det kändes så livsvarmt att trycka
kinden intill den, under det mina armar fastare slöto
sitt tag.

Ett stadsbarn kan icke fatta, med vilken ömhet
en liten vilde kan fästa sig vid ett sådant djur, men
min far log, då han såg det, ty hästar, hundar och
sport voro hans passion.

»Vill du ut och ro?» frågade han, och jag
släppte hästen, i det jag såg upp, oviss om han
talade allvar.

»Nå?» upprepade han.

»Ack ja,» svarade jag, men endast viskande, ty
min mor hade — skrämd av min fars vågstycken —
förbjudit mig att gå i båt.

Men vad betyda mamman och förbuden å ena
sidan emot pappan och anlagen å den andra!

Man samtycker naturligtvis; hela skillnaden är,
att man gör det viskande.

Vi gingo således ned emot stranden. Där stodo
en del fiskare och sysslade med sina fiskedon,
breda, otympliga sjögastar med brunstekta ansikten
och gulbruna skägg, en typ, som man återfinner
längs hela kusten. Och så denna blandade lukt av
tjära, fisk och tång! För mig var det något ovanligt,
ty jag kom sällan ned till sjön, och jag tror, att jag
såg med både ögon och öron, och munnen med. Och
jag såg allt. Den flacka stranden, utan ett träd
eller en buske att skänka den skugga, ett
timmerupplag och några tjärade fiskarkojor med tångtak,
sanden, i vilken jag stod till ankeln, och så havet
— vitt, lugnt, omätligt -— knappast krusat av en
vindfläkt, samt ett bländande solsken, som stupade
ned överallt med en brännande hetta. Men den
tycktes icke besvära någon, allra minst mig, ty det
hela var så nytt, att mitt hjärta nästan stod stilla
av lutter förväntningar.

Min far klargjorde en av båtarna, och jag såg,
att fiskarena mitt under sitt arbete ägnade honom
en viss uppmärksamhet.

»Den båten håller inte,» sade slutligen en av
dem, i det han tog snuggan ur munnen och spottade
långt ut.

»Håller den inte? Jo, jag ansvarar för att den
håller,» svarade min far, med detsamma han steg i
båten och fattade årorna. Hunden och jag kravlade
oss efter.

Den fiskare, som talat, stod och såg efter oss,
bredbent och med händerna på höfterna.

»I går te botten,» ropade han, då vi rott några
båtlängder.

»Gör vi så?» svarade min får skrattande, »då
kan du få den förtjänsten att fiska upp oss.»

Och därmed rodde han vidare.

Jag är verkligen ledsen, att jag efter denna
lovande början icke kan säga, att vi hade varken
faror eller äventyr, vilket jag nästan hade väntat.
Men sanningen måste fram, hur bedrövlig den än
kan vara: — allt gick lyckligt.

»Varför sade de, att båten skulle gå sönder?»
sporde jag slutligen, då jag märkte, att där icke
blev något av.

»Ah, de ville bara preja oss och trodde, att vi
skulle låta dem ro oss i någon av sina båtar,»
svarade min far leende.

Prejeri? Ja, det var fasligt prosaiskt, men sant
var det. Man kan icke uppträda som resande ens
i ett litet fiskeläge utan att stöta på ordet, eller,
vad värre är: själva saken.

Färden gällde en skuta, som låg för ankar långt
ute. Men som min far var en duktig roddare, och
båten tycktes vara god, hunno vi snart dit.
Fallrepstrappan nådde ned i vattenbrynet, och en ung
matros stod och hängde på relingen, betraktande
oss med uttråkad likgiltighet.

»Vad lastar skutan?» frågade min far.

»Råg.»

»Hemma?»

»Falsterbo.»

»Hur stor besättning?»

»Fyra man.»

»Ärter och fläsk till middag?»

»Ja, lägg till och smaka på,» svarade matrosen
skrattande.

»Vill du?» frågade min far, vänd till mig.

I en hast rusade genom min hjärna erinringen
om alla siöromaner, jag läst, ifrån <sp>Robinson
Crusæ</sp> till <sp>Röde fribytaren</sp>, och i andanom
såg jag oss redan inspärrade i kajutan och för fulla
segel flygande utåt oceanen med
Falsterboskepparen: — naturligtvis en »ryslig» sjörövare.
Det var så lockande, att där gick en kåre över min
rygg, men i detsamma såg jag framför mig min
mors ängsliga och förskrämda ansikte, som jag så
ofta sett det. I en hast blev jag ädelmodig och
svarade: »Nej.»

Så rodde vi då tillbaka, och det långgrunda
vattnet var så klart, att man kunde se sjöbottnen,
när båten gled däröver; än var det fin, vit sand,
än skogar av tång, och så till sist släppte vi ut
hunden att simma efter båten, och han kom, pustande
och plaskande som en liten ångbåt

Ja, det var en härlig färd! Men låtom oss
återvända till det närvarande.

Vi äro nu inne i staden igen efter att hava
kört alldeles runt. Den här röda byggnaden,
omgiven av kanaler, är slottet, fästningsfångarnas
residens. Där ha vi Kungsparken, och här äro vi åter
på Gustav Adolfs torg.

Ni tycker kanske, att jag borde säga någonting
om arbetarrörelsen och dylikt, men vet ni vad,
om jag började på med det, så blev det så långt
och dumt, att ni alldeles förskräcktes. Ett vill jag
bara säga, och det är, att jag mången
söndagsmorgon vid sextiden väckts av musik från stora
torget, och att det då varit godtemplarna, som dragit
ut på någon munter skogsfärd, följda av mina
välsignelser.

Vi lämna nu vår ståtlige kusk åt sitt öde och
stiga upp i andra våningen för att se torget
därifrån. Vi sätta oss här vid fönstret för att en stund
betrakta mina gamla bekanta, torgmadammerna. Ni
kan tro, att jag slösat bort mycken tid på att
studera deras handel och vandel. De sälja icke
matvaror, endast kläder, porslin, leksaker m. m., vilket
exponeras på bord och i stånd, så lockande som
möjligt. Nu är det deras sötebrödsdagar, och de
surra där nere så muntert, som skulle det aldrig
komma en vinter med piskande snö och isande köld.

Jag har sett dem gå där inhyade i schalar och
vantar, helt blåfrusna, men tåligt väntande på
kunder. Men ännu är det, som sagt, deras
solskenstid, och där utvecklas ett riktigt familjeliv
nere på torget.

På lådan, vari de utställda leksakerna bruka
få natthärbärge, sitter en medelålders hustru och
stickar på en långstrumpa. Hennes ansikte är
solbränt som en sjömans, men det vilar en godmodig
trygghet däröver, som försonar en med dess brist
på skönhet. Det syns, att händerna äro vana vid
arbete. Om kvällen, när handeln är slut, är det
hon, som styr och ställer för man och barn. Hon
är icke fattig, var säker på det, och icke ängslig
heller, det syns nog på minen. Denna godlynta
säkerhet är ett uttryck är medvetandet om, hur
även hon i sin mån bidrager till husets välmåga,
och dräkten är tarvlig, men bastant.

Se, hur ansiktet ljusnar! Ah, det är den lilla
dottern, som kommer på sitt vanliga 
förmiddagsbesök. Man skulle aldrig tro, att de två hörde
tillhopa, om man icke såge det i moderns blick
och på den lillas tillförsikt. Hon är klädd som
ett herrskapsbarn, har ett livligt litet änglahuvud
— leende, lockigt — med gropar i kinderna, samt
fina små armar, på vilka armbågen betecknas av
fördjupningar i hullet. Det syns på det koketta
självsvåldet, att hon vet, hur söt hon är, och att
hon är bortskämd.

Hon skall gå i stadens bästa skolor, skall bli
släktens stolthet, en fulländad fröken, en riktig
hjärteklämma. Nu begriper man, varför modern
ser så belåten ut, som om aldrig vintern skulle
komma med grådaskig himmel och vinande vind.
Hon gör allt, vad hon förmår, och tror, att det
är nog.

Nu kommer kaffegumman kånkande med korgen
i ena handen och kitteln i den andra, och
torgmadammerna samlas kring henne för att få sig en
styrketår. De komma i små grupper av tre eller
fyra, ty flera koppar har icke gumman, och efter
varje omgång torkar hon dem med en medhavd
handduk. Hon är medveten om renlighetens dygd,
men anser icke vatten vara av nöden. Allt sker
med värme och en yrkesmin, som kunde anstå en
grosshandlare på hans kontor, och under det
gummans lediga tunga dryftar grannskapets nyheter
med kunderna, räknar hennes vana öga de 
mottagna slantarna, vilka efter handlag glida ned i
kjortelsäcken.

Och under allt detta sitter den bararmade
flickungen uppflugen på en tom låda, hållande en stor
kaka i ena handen och med den andra behändigt
slickande sockret av kaffebrödet i gummans korg;
man låter henne hållas. Hon tycks vara en favorit
hos alla: hela torgpersonalens stolthet, den, som i
framtiden skall föra dess runor.

Där kommer en lång, krokryggig gumma,
insvept i en svart schal, med en paraply i handen,
och ett svart kläde om kinderna, hon ser på en
gång ömklig och löjlig ut, man vet icke, om man
skall skratta eller gråta. Det är med andakt hon
för kaffekoppen till sina läppar, i små
njutningsfulla klunkar insupande den ångande drycken;
fattigdomen här lärt henne att taga valuta för sin
femöring.

Endast <sp>en</sp> ungdom finns i hela samlingen. Hon
här förmodligen genom moderns sjukdom eller död
kommit att intaga hennes säte på torget före den
lagliga tiden. Det syns också, att ingen moders
hand tager vård om henne, varken till det yttre
eller inre; hon är ett naturbarn, slamsig i sin klädsel,
slamsig i sitt sätt. Hon pratar och skrattar nästan
jämt, ivrigt gestikulerande och visande en rad
präktiga tänder, vilka sticka ännu vitare av emot den
solbrända hyn. Stripor av det ljusa håret falla ned
i ansiktet under hennes kastningar med huvudet,
men hon bryr sig inte om det. Nu tar hon upp
locket på sin packlåda och hämtar fram en
hundvalp, som där haft sitt residens. Det är signalen.

Den lilla rusar ned från sin låda, stoppade sista
kakbiten i munnen, och i nästa ögonblick bilda
flickan, barnet och hunden en lekande grupp.

Det är sluttablån, ty nu går ridån ned.

*
</chapter>
<chapter name="5. I folkstugan">
<h2><small>5.  I folkstugan.</small></h2>

   Över den vida slätten ligger snön som ett mjukt
täcke, mildrande alla kantigheter, och ännu segla
stora, fjäderlätta flingor ned från himlen, sakta, i
oavbruten följd, liksom skakade ut över jorden av
lugna, kärleksrika händer.

   På vägen, som löper fram längs en rad gamla
aspar, syns intet spår av människofot, och i denna
drömlika, insnöade stillhet ligger den enstaka
lantgården, kringbyggd och mörk.

   Uthusen vetta utåt vägen, men i loglängans
klumpiga gråstensmur finns det en port, som leder
till gårdens inre.

   Det är en gammal gård.  Den har gått ur
bonde- i herrehänder, men fått behålla sin egen
prägel, ett visst tungt allvar, en stel, tillbakadragen
välmåga.  Allt är kringgärdat, tillbommat.  Själva
halmstackarna stå i en inhägnad, »hes-gården»
kallad.  Men nu här snön lagt sig över alla
avskrankningar, jämnande, försonande.

   Och nu är det jul.

   Torpen ser man ej, de ligga längst bort i
egendomens utkanter, fattigdomen är ej det säkraste
grannskap.

   Kölden känns nästan inte, så lugnt är det.  Men
skymningen faller på.

   Alla herrskapsrummen ligga åt trädgården.  
Inne på gården ha vi endast folkets.  Det lyser
från köksfönstren ut på snön.  Rullgardiner komma
naturligtvis ej i fråga, och genom de immiga
rutorna kan man skymta hur det brådskas kring
spis och grytor.

   Och så hörs helgmålsringningen hit över från
byn.  Det ljuder så högtidligt i den stilla kvällen,
och pigorna niga därinne med ett framviskat »i 
Jesu namn».  Det där bry drängarna sig icke om,
endast Gamle-Ola lyfter bak i nacken på sin
hundskinnsmössa, medan han med andra handen slår
sista haspen för huggehusdörren, innan han går hem.  
De andra drängarna komma från stall och uthus, en
efter en, med vaggande gång, sådan man får av
tunga träskor och styv lera.

   Gårdsdrängen dröjer ett ögonblick och talar med
stalldrängen, för att låta Gamle-Ola få försprång,
ty de ha samma väg.  Det skulle aldrig falla dem in
att gå tillhopa.

   Drängpojken — en kvick och brunögd fyr — 
står i drängkammaren och tänder stallyktan. Nu
skall det göras toalett över lag.  Och halvkarlen
kommer släpande med ett ämbar vatten, men snubblar 
över stövelknekten och sätter ämbaret så handlöst 
i golvet, att järngrepen slamrar och en slump
vatten får över brädden.

   »Gift de mens du kan se!» ropade stallpojken.

   Halvkarlen svarar med en ed över pigorna, som
dragit fram stövelknekten, och förpassar den med
en spark till dess vanliga plats under sängen.

   Och så komma även de andra in, efter att ha
stampat snön av sina träskor mot den höga tröskeln,
ty golvet är ju sopat och sandat, högtiden till ära.  
Rummet saknar eldstad, men det gör ingenting; de
långa vinteraftnarna och alla måltidstimmar
tillbringas ju i folkstugan, där det eldas i den stora
järnugnen, så att det surrar om öronen.  Väggarna
äro kalkade, men nedrökta av tranlampan, och dessutom 
har murbruket här och där sparkats av, så att
råstenen eller korsvirket tittar fram.  Möbleringen
är enkel: på långväggen två breda sängar med
tjocka, pösande yllebolstrar, på andra långväggen
alla kistor och skrin, samt under det högt sittande
fönstret själva glanspunkten — stalldrängens pulpet.  
Stolar finnas icke, behövas ej heller; man sitter på
kistorna.

   »Hans, gack etter ragevann,» ropar stalldrängen
till pojken, som är allas passupp.

   Denne lägger sig på magen och letar under
sängarna, får fram en gammal bleckkastrull, och
så bär det av upp i köket efter det begärda.

   Pigorna ha bråttom, men en av dem har smugit
sig bort i en vrå, där hon står och kammar sig, med
håret draget ned över ansiktet.

   »Kors i all min dar, gör du skättegille på
julaaftan?» ropar pojken med syftning på den lingula
färgen.

   »De e inte alla som ska ha beghätta,» svarar
hon och sneglar genom sitt hår åt hans svartlurviga
huvud, »för resten e de väl me de som me hin
vutepaugen, som sa: ja rent ynkas ve den stackars
prästen, som ska re se haur lörda, för ja rer me
haur julaftan, o ja ved ho'dent bry ja har.»

   Alla instämma i skrattet.  Icke därför att det
sagda är nytt, utan därför att fisk och gröt stå på
elden, och därför att julen är någonting så
utomordentligt.

   Dessutom är Hans hela pigpersonalens gunstling, 
ett slags Cherubin i folkstugan.  Det finns hos
honom något av denna övergivna lustighet, som
kommer av att i hela världen icke äga det ringaste
att förlora samt denna smidighet, som alstras av
vanan att vara allas syndabock och ändå hålla
sig klar.

   Hans är ingen sydskåning.  Han har kommit
från den fattiga skogsbygden åt norr och har
»färsingens» heta blod.

   Han började sin bana med tiggarpåse och
vandringsstav, som liten pys, kom sedan till ett sämsta
sortens akrobatsällskap, som utförde sina
konststycken på en gammal matta mitt i 
landsvägsdammet.  Med sitt sällskap kom han till gården,
och dess husbonde gjorde ett hastigt slut på hans
konstnärsbana genom att taga honom i sin tjänst
som stallpojke.  Det fanns något i hans klipska
uppsyn som ingav ett oemotståndligt begär att »göra
någonting av honom».

   Men det gick inte så lätt.

   Kringstrykarlivet har en obeskrivlig lockelse
för den som en gång smakat därpå, och Hans hade
inte väl blivit uppklädd och fått hull på sina magra
ben, förrän han helt oväntat gav sig ut i världen
för att på egen hand »leva av sin konst».  Det gick
nog under sommaren, men när det blev vinter, återkom 
Hans till gården, förfrusen och utsvulten, med
botfärdiga dragningar i mungiporna och den gamla
lustigheten i sina ögon.  Och så togs han till nåder,
fick nya kläder, blev husbondens gunstling och allas
passupp.  Inte var det stort med hans arbete, och
inte var det värt att sätta tro till vad han sade, ty
en ögontjänare var han, rapp i vändningarna och
lättjefull till sin natur.

   Och nu har han varit på gården över ett år.

   Ingen dag förgår utan att någon ny historia
kommer i sväng om honom, ett eller annat fuffens,
som framkallar högröstad ovilja och hemlig 
beundran.  Ty trots allt är han en favorit.

   Innan jul fick han t. ex. ett par hemstickade
strumpor, tjocka och nyskållade, så att det kunde
värma in i själen att se på dem.  Men Hans, som
tycker om att ha handkassa, sålde strumporna och
gick barfota i sin husbondes gamla stövlar.

   »Ja bler så varm om födderna, så ja kan ente
bärga me,» sade han till kamraterna.  Och när det
satte åt att bli kallt, fick han svårt nog att bärga
sig, men inte var det för värme.  Den som inte
klagade det var emellertid Hans.  Han klippte bara 
tummarna av sina nya bälgvantar, så hade han de
förträffligaste sockar.

   Nu är rakvattnet varmt, och han springer ut
med sin kastrull, i det han på rolighet skevar med
benen och sätter tårna inför.  I dörren vänder han
sig om med en odygdigt utmanande blick på
jäntorna, vilka belöna honom med ett beundrande:

   »Du tid, va den pågen e galen!»

   Den som är uppfostrad i staden kan näppeligen
göra sig en föreställning om vilka tillrustningar
julen kräver i ett större hushåll på landet — detta
slit och släp hela dagar och många nätter i veckotal!  
Ljusstöp och slakt, klenätskokning och bak — 
det går i det oändliga, men det går med lust, ty
sen är det jul.

   Feststämning, ljus och en riklig måltid äro
ingenting för den bättre bemedlade; han kan ta
sig några fridagar när han vill, för honom är julen
ingenting att längta efter.  Annat är det för den
trälande jordarbetaren, som hela året fått hålla sig
till tungt arbete och tarvlig kost.  För honom blir
julen en glänsande högtid, ett vägmärke, efter vilket
man med fog indelar sin tidräkning.

   En sådan där lantgård, som ligger långt från
stad och långt från allfarväg, bildar med sitt folk
en liten värld för sig.  Och aldrig är denna
sammanslutning så märkbar som just vid julen, då
hemmets råmärken utstakas noggrannare än eljes.

   Blotta ordet <sp>jul</sp> utesluter ju varje tanke på
bekymmer, på detta brödbekymmer, som annars
ligger i bakhåll för den fattige stataren, vilken i
hela vida världen icke har andra tillgångar än sina
starka armar.  Om julen är det <sp>gården</sp> som
betalar, <sp>gården</sp> som giver, om julen kan ingenting
fattas, om julen är ingen glömd, och i var torpares
stuga äter man det vita bröd, som bakats i gårdens
ugn.  Det är det som gör julglädjen därute så full 
och rik, det, att icke kunna tänka sig någon som
den kvällen svälter, fryser och far illa.

Åkern förenar sina arbetare till ett helt, liksom
havet gör med sina.

I en stad eller i en by finnas olika arbeten,
olika intressen. Men landsbygden har endast ett,
och det är jorden. Den kräver allt arbete, den
skänker all välmåga, och kring den knytas alla
förhoppningar. Den väver ett band mellan dessa
människor, vilket de själva ej veta om, men det bandet
brister aldrig, därför delar man glädjen, som man
delat arbetet, därför är julen på landet en stor
och välsignelserik helg, därför ligger det över den
en så obeskrivlig stämning.

Inne i folkstugan går köksan och dukar bordet.
Det är helt annat än det vanliga.

Annars kastar hon skedarna om varandra på
det omålade bordet, lägger brödkakan framför
gårdsdrängens plats, ställer mjölkbunken på bordet, och
så är allt i ordning. Kniv har var och en i fickan,
gaffel kommer aldrig i fråga.

Men i kväll täckes bordet av en snövit duk
med bred spetsflätning, efter allmogens sed, och i
stället för en svartnad stock med oljelampa på, står
där nu en blankskurad ljusstake med ett jättestort
grenljus uti. Det är icke tänt ännu, och Karna
lyser sig bara med en prås, men själva duken lyser!
Med ett glatt leende blickar hon omkring på de
svartnade väggarna, allt ser så annorlunda ut än
vanligt. Och i kväll lägges det kniv och gaffel
vid vartenda kuvert. En av gafflarna har mist ett
horn. Först lägger hon den hos Hans, som den
yngsta, den minst ansenliga, men så ändrar hon sig
och skjuter den till Gamle-Olas plats.

Så radar hon upp julhögarna, bestående av hela
brödkakor med något sovel till. Detta är gårdens
julgåva, och icke avsett att ätas på stället. 
Merendels skänkes det åt anhöriga, eller av drängarna åt
deras så kallade »färe-kvenga», det vill säga den
gumma, som mot kontant erkänsla lagar och stoppar
åt dem. »Färä» heter det på skånska.

Nu återstår blott att ta ut den stora trästånkan
till hushållerskan, för att få den fylld med öl. Karna
tänder ljuset, så står hon ett ögonblick och ser sig
omkring. Det rödlätta ansiktet skiner av belåtenhet
och ljusskenet glänser i hennes fuktiga ögon.

Men Karna är ful — bara en lunsig bondpiga
— och har en drumlig stalldräng till käraste i den
här tjänsten. I den förra hade hon naturligtvis en
annan.

Så hörs det skrap och stampningar i förstugan.
Det är drängarna som komma, och Karna skyndar
ut med sin kanna.

Först kommer gårdsdrängen, sävlig och
högtidlig, och med en dåsig suck hänger han mössan
på den vanliga kroken. De andra följa hans
exempel och så placerar man sig kring väggarna på
blanksuttna träbänkar, för att vänta tills fisken är
kokt. Då och då faller ett ord om arbetet och
väderleken, dämpat och trögt, bara för att inte rent
av tiga, vilket icke anses belevat.

Hans sitter i en vrå borta vid kakelugnen och
söker efterhärma de andras sätt. Men så ertappar
han halvkarlens blick på väg mot den för honom
bestämda julhögen.

»E du sölten?» säger han med ett grin och
stöter honom i sidan.

Halvkarlen rodnar, men stöder armbågarna mot
knäna för att se riktigt liknöjd ut, som det ägnar
och anstår den som i runda åtta år haft sin
julkaka att disponera över.

Karna kommer in med ölstånkan, och strax
därefter bäres maten in: smör och fint bröd, ett
fat med sovel och kokt korv, och så själva 
huvudrätten, lutfisk med potatis.

Ola gårdsdräng reser sig och går fram till
bordet. Det är signalen. Var och en intager sin
plats. Ola ensam vid översta bordsändan, mitt emot
honom, vid den nedra, Gamle-Ola, fordom
gårdsdräng, nu blott ett inventarium.

En plats står tom.

Från köksdörren höres ivrigt viskande röster.
Det är Väve-Greta, som krusar och inte vill gå
fram till bordet. Gumman skall vara anspråkslös:
hon vill också äta i köket. Men det kan
naturligtvis inte gå an; hon är ju bjuden som gäst.
Hon har varken man eller barn och skulle väl inte
sitta ensam i sin stuga själva julafton! Och nu
krusas det på det ivrigaste.

Det är hushållerskan som gör slag i saken.

»Nu talar vi inte mer om <sp>det</sp> för där ser Greta
sin plats,» säger hon med en tillgjord renhet i
uttalet som skall säga att hon är van att umgås med
»bättre folk».

Och så kommer Greta till bords.

Ingen av männen bryr sig om att se åt henne,
då hon sätter sig i deras lag. När det inte är
fråga om kurtis, är bonden stel emot fruntimmer,
och någon artighet mot damerna kommer aldrig i
fråga. Man gör sig inte till, utan låter kvinnfolken
komma i andra hand, helt naturligt.

Gårdsdrängen tager för sig, de andra ävenså
och man börjar äta med en långsamhet som om det
vore rent av motbjudande. Etiketten föreskriver
detta.

Gårdsdrängen är icke allenast den som leder
arbetet, vid högtidligare tillfällen är han därjämte
ceremonimästare. Och en gårdsdräng av gamla
skolan vet att hålla på sin värdighet. Ola skulle
aldrig förlåta om någon brast i vördnad mot
honom. Där sitter han vid bordsändan, godmodig,
bottenärlig och dum. Han liknar en gammal
gumse. Den tröga minen, den långdraget böjda
näsan, den fåraktigt hopsnörda munnen och detta
smutsgula hakskägg göra likheten slående.

Man äter, som ville man tänja ut denna
festmåltid i det oändliga, så njutningsrik är den. När
man hunnit till gröten, börjar samtalet komma i
gång, och då kakorna komma, ha de unga svårt
att lägga band på sin munterhet, men så länge
man sitter till bords får man ge sig till tåls —
Ola skulle inte tåla något »skoj».

Hushållerskan — vars värdighet förbjuder
henne att äta i stugan hos drängarna eller i köket
hos pigorna, och som av lutter förnämhet tvingas
att äta sin julmat ensam i spiskammaren — kommer
själv in med syltet. Hon ser så nådig ut att Greta
vågar sig fram med en komplimang:

»De va några utmärta klener jomfruen har.»

»Tycker Greta? Var så god och tag en till.»

»Ja sier tack, men de ä' väl skam,» svarar
Greta belevat; »vad kogar jomfruen sina klener i,
men di konna ble så goa?»

»Jag kokar dem bara i flott.»

»Ja de måtte ja tro! Ja kogar mina i <sp>fett</sp>,
men di bler på långt när inte så goa.»

Hushållerskan kväver en fin dragning på
munnen och försvinner.

Det råder en allmän belåtenhet vid bordet. Till
och med över Gamle-Olas drag stjäl sig någonting
likt ett leende var gång hans granne, stallpojken,
kommer fram med ett halvviskat infall. Det råder
ett egendomligt förhållande mellan de två. Det
är tydligt att pojken känner beundran för Ola, men
denne låtsar aldrig lägga märke till honom och
beter sig likt en större hund, som till hälften brydd,
till hälften road fördrager en ungvalps försök att
stifta bekantskap. Att tala till honom kunde aldrig
komma i fråga. Ola talar över huvud taget aldrig
till någon. Han sitter där tyst och trumpen på sin
ringaktade plats, knotig och seg, med sjuttio år på
nacken och knappt ett hårstrå på huvudet. Förr
var det han som styrde allt, men nu då han inte
har kraft nog i sin böjda rygg och icke längre
orkar gå i spetsen för arbetet, nu är han kastad i
skräpvrån, och han skulle leva på nåder, om han
icke tack vare sin händighet kunde försörja sig
genom att tillverka väggur av egen konstruktion.
Under alla dessa år har Ola gårdsdräng varje dag
känt det pinande obehaget att se sin avsatte
företrädare mitt emot sig vid bordet. Han formligen
våndas under gubbens tvära hånlöje och den
skoningslösa kritik, som blixtrar fram under de buskiga
ögonbrynen. Därför avskyr och undviker han honom,
det växlas aldrig ett ord emellan dem.

När måltiden är slut, och medan man ännu
sitter kvar vid bordet, tager Ola gårdsdräng upp
en psalm. Han har ej tecken till röst, men sjunger
på god tro och med gammaldags tremolanter. De
andra sjunga med.

Sedan psalmen är slut tågar man i gåsmarsch
efter rang och ordning in i herrskapets rum.

Ola gårdsdräng tager var och en av familjens
medlemmar i hand, gör sin snedaste, otympligaste
bugning och säger.

»En glad och fröjdefull jul, och allt det som
kärt och gott är!»

De andra göra som han.

Sedan man kommit ut i stugan igen, är den
officiella delen av julafton avslutad, och nu bryter
munterheten lös. Bordet rymmes av och flyttas
undan, så att det blir plats i stugan. Och så
börjas lekarna.

Så trög skåningen än synes vara, äger han
dock en outtömlig fond av humor och gott lynne.
Lekarna gå med lust och liv under toffelskrammel,
skratt och väsen utan like. Ty mest är det
pantlekar. Lösningarna bestå i bastanta kyssar, det går
så ogenerat till som möjligt. Kvickheter och
glåpord hagla, det ena plumpare än det andra; det är
så en satt rätt. Halvkarlen, som inte var med när
krutet fanns upp, är illa ute för Hans, som alltid
har skrattarena på sin sida. Sista panten är hans
och Hans dömer:

»Gack ud i skrubben och si Pilatus me ögad o'
Herodes me tån, men de ska va så en kan höra'd.»

Halvkarlen lunsar ut i skrubben och anställer
ett fasligt väsen bland träskor och kvastar.

»Prega findrana i öenen o' vis tänn, så bler de
stjärnskott,» ropar Hans efter honom. Och
halvkarlen skriker:

»Pelatus me ögad o' Herodes me tån.»

»Hycked va't du sa me ögad, o' hycked va't
du sa me tån? För ja tytte du sa alltihob me
mongen,» hånar Hans och belönas med ett
skallande skratt.

Han är dagens hjälte. Och så fortgår det.

När klockan slår tolv skils man åt, och det blir
tyst på gården.

Men därute faller snön så lugnt och jämnt, det
blir fråga om att köra i släde till ottan.

*
</chapter>
