
•MARK TWAIN•


EN DROPPE
NEGERBLOD


BERÖMDA BÖCKER N:r 78

EN DROPPE NEGERBLOD

(PUDD’NHEAD WILSON)

KRIMINALHISTORIA

AV

MARK TWAIN

————

översättning av Axel Westberg

———⚙———

ANDRA UPPLAGAN


STOCKHOLM 
BJÖRCK & BÖRJESSON
Originalet till denna bok utkom 1894.


STOCKHOLM 1919 
AKTIEBOLAGET FAHLCRANTZ’ BOKTRYCKERI

FÖRSTA KAPITLET.

Det finnes icke någon karaktär, hur god
och upphöjd den än må vara, som ej kan
dragas ned av åtlöjet, hur uselt och dumt
detta än må vara. Tänk på åsnan, till
exempel; dess karaktär är i det närmaste
fullkomlig, den är den mest utvalda anden
bland djuren — och se, vart åtlöjet har
bragt den! I stället för att känna oss
smickrade, då vi kallas en åsna, känna
vi oss högst dubiöst berörda. — Ur
Pundhuvud-Wilsons tänkebok.
Tala sanning eller bluffa — men laga, att
du får hem tricken. — Ur
Pundhuvud-Wilsons tänkebok.

   Skådeplatsen för denna berättelse är staden Dawson’s
Landing på Missourisidan av Mississippi, en halv dags
ångbåtsresa nedanför S:t Louis.

   År 1830 var staden en liten trevlig samling av en- och
tvåvåningshus, vilkas vitrappade ytterväggar nästan doldes
av klängrosornas, kaprifoliernas och vildvinets hopflätade
rankor. Vart och ett av dessa vackra hem hade åt gatan
en trädgård, inhägnad med ett vitt staket och överfylld
med stockrosor, ringblommor, springkorn, amaranter och andra
gammaldags blommor; på fönsterbrädena stodo trälådor
med mossrosor och terracottakrukor, i vilka växte en art
geranium, vars rikedom på intensivt röda blomkalkar lyste
upp det rosenklädda husets övervägande ljusröda färg som
med lågorna från en explosion. Fanns det rum på hyllan
för något mer än krukor och blomlådor, så låg det en katt
— åtminstone när solen sken — utsträckt till sin fulla längd,
sovande och salig med sin lurviga mage vänd mot solen
och ena tassen över nosen. Då stod huset så att säga
komplett, och dess förnöjsamhet och frid kungjordes för 
all världen genom denna symbol, vars vittnesbörd är
oantastligt. Ett hem utan en katt — och en välfödd, bortskämd
och i vederbörlig aktning hållen katt — kan måhända vara
ett fullkomligt lyckligt hem, men hur kan det bevisa sina
anspråk på att vara det?

Längs gatornas hela sträckning, på båda sidorna, stodo
på de tegellagda trottoarernas ytterkant akacieträd med
stammarna skyddade av trälådor och sörjde för skugga under
sommaren och en ljuv doft om våren, då klasar av knoppar
slogo ut. Huvudgatan, som skildes från floden av en rad
kvarter och löpte parallellt med densamma, var också den
enda affärsgatan. Den var sex kvarter lång, och i varje
kvarter reste sig två eller tre trevåningsmagasin av tegel
över mellanskjutande gyttringar av små salustånd. Hängande
skyltar gnisslade i blåsten utefter gatans hela längd. Den
randiga påle, som vid Venedigs palats kantade kanaler
utmärker gammal anstolt adel, skyltade blott för en anspråkslös
rakstuga Dawson’s Landings huvudgata. Vid ett av de
livligaste gathörnen stod en hög, omålad påle, från toppen
och ända ned behängd med plåtpannor och bleckkrukor,
den förnämste bleckslagarens bullersamma underrättelse till
omgivningen (när det blåste) att hans butik stod öppen
för affärer i samma hörn.	

Framsidan av den lilla platsen sköljdes av den stora
flodens klara vatten, varifrån dess kvarter sträckte sig bakåt
uppefter en sakta sluttning; i bakersta ytterkanten sträckte
den ut sig och spred sina hus utefter foten av kullarna,
som reste sig högt och inneslöto staden i en halvcirkelformad
båge, klädda med skog ända upp till toppen.

Ångbåtar gingo förbi, upp- och nedför floden, ungefär
en gång i timmen. De som tillhörde den lilla Cairolinjen
eller den lilla Memphislinjen lade alltid till; de stora
Orleansbåtarna stoppade blott om de anropades eller för att
landsätta passagerare eller fraktgods och likadant var
förhållandet med den stora flottiljen av egentliga lastångare. Dessa
kommo från ett dussin floder — från Illinois, Missouri,
Övre Missisippi, Ohio, Tennessee, Red River, White River
och så vidare — voro destinerade till alla möjliga platser
och lastade med alla tänkbara rariteter och förnödenheter
som samhällena vid Mississippi kunde behöva, från de

skummande fallen vid S:t Anthony ned genom nio olika klimat
till det solstekta New Orleans.

Dawson’s Landing var en slavägarstad med en rik bygd
bakom sig, i vilken slavarbetet frambragte spannmål och
fläsk. Staden var sömnig, välmående och belåten. Den
var femtio år gammal och tillväxte långsamt — mycket
långsamt i själva verket, men ändå något.

Den främste medborgaren var York Leicester Driscoll,
omkring fyrtio år gammal, domhavande vid häradsrätten.
Han var mycket stolt över sina gamla Virginia-anor, vilkas
traditioner han uppehöll i sin gästfrihet och i sitt en smula
cirklade, ståtliga sätt. Han var nobel, rättrådig och
ädelmodig. Att vara en gentleman, en gentleman utan vank
eller fläck, var hans enda religion, och den var han alltid
trogen. Han var aktad, värderad och älskad av hela
samhället. Han var välbärgad, och hans förmögenhet tillväxte
alltjämt. Han och hans hustru voro nästan lyckliga, men
icke alldeles, ty de hade inga barn. Längtan efter denna
skatt, ett barn, hade vuxit starkare och starkare under det
åren gingo, men välsignelsen kom aldrig — och skulle aldrig
komma.

Hos detta par bodde domhavandens syster, änkefru
Rachel Pratt, och hon var också barnlös — barnlös och
sörjande däröver utan att kunna finna tröst. Båda kvinnorna
voro goda och alldagliga människor, som gjorde sin plikt
och hade sin belöning i rena samveten och samhällets
gillande. De voro presbyterianer, under det att domhavanden
var fritänkare.

Pembroke Howard, advokat och ungkarl, omkring fyrtio
år gammal, var en annan Virginiaädling med bevisad 
härstamning från de Första Familjerna. Han var en nobel,
tapper, majestätisk gestalt, en gentleman enligt den 
virginianska uppfattningens strängaste krav, en övertygad
presbyterian, en auktoritet i fråga om den samling av provinsens
hedersbegrepp som kallades »the code» och ständigt artigt
beredd att stå för sin sak om något hans ord eller någon
hans handling förefallit någon annan tvetydig eller misstänkt,
att förklara den för denne andre med vilket vapen denne
behagade välja, från en syl till en kanon. Han var mycket
populär bland folket och var domhavandens bäste vän.


Så bodde där överste Cecil Burleigh Essex, också han en
F. F. V. (ättling av Virginias Första Familjer) av
fruktansvärd kaliber, men med honom ha vi för närvarande ej
att befatta oss.

Percy Northumberland Driscoll, bror till domhavanden
och fem år yngre än denne, var gift och hade haft barn vid
sin härd, men de anföllos den ene efter den andre av
mässling, difteri och scharlakansfeber, och detta gav doktorn
användning för hans antediluvianska metoder — så att
vaggorna stodo tomma. Percy Driscoll var en burgen man
med gott huvud för affärer, och hans förmögenhet växte.
Den 1 februari 1830 föddes två gossebarn i hans hus; ett
åt honom, ett åt en av hans slavflickor, vars namn var
Roxana. Roxana var tjugu år gammal. Hon var på benen
igen samma dag med fullt upp att göra, ty hon måste sköta
och amma båda barnen.

Fru Driscoll dog, innan veckan gått till ända. Roxy
fortfor att ha barnen om hand. Hon styrde och ställde
som hon ville med dem, ty mr Driscoll gick snart upp i
sina spekulationer och lät henne råda med barnen.

Samma februari månad fick Dawson’s Landing en ny
medborgare. Denne var mr David Wilson, en ung man av
skotsk härstamning. Han hade flyttat sina bopålar till denna,
långt från hans födelseort i det inre av staten New York
belägna trakt för att skapa sig en framtid där. Han var
tjugufem år gammal, universitetsbildad och hade genomgått
ett juridiskt seminarium i någon av de östra staterna ett
par år förut.

Han var en anspråkslös, fräknig ung man med
gulrött hår och blå ögon, i vilka det fanns både öppenhet,
hjärtlighet och en förstulen glimt av trevligt slag. Hade
det inte varit för ett olyckligt yttrande, han en gång fällde,
skulle han säkert med ens ha kunnat börja en framgångsrik
verksamhet i Dawson’s Landing. Men han fällde det
olycksaliga yttrandet första dagen han var i den lilla
landsortsstaden, och det »märkte» honom. Han hade just gjort
bekantskap med en grupp medborgare, då en hund, som
de inte sågo, började skälla, morra och tjuta och göra
sig obehaglig på det mest tydliga sätt i världen, varpå
Wilson sade, ungefär som en, vilken tänker högt:


»Jag önskar, att jag ägde halva den hunden.»

»Varför?» frågade någon.

»Emedan jag skulle döda min halva.»

Sällskapet granskade hans anletsdrag med nyfikenhet,
till och med med oro, men fann ingen upplysning, intet
uttryck i dem, som det kunde tyda. De drogo sig undan
från honom som från något kusligt och företogo sig sedan
att privatim diskutera honom. En sade:

»Tycks vara en toker.»

»Tycks?» sade en annan. »Är, tänker jag skulle vara
rättare sagt.»

»Sa’, att han önskade äga halva hunden, den idioten»,
sade en tredje. »Vad trodde han skulle bli av andra halvan
om han dödade sin halva? Menar ni han trodde, att
den skulle bli vid liv?»

»Ja, min själ, måtte han ha trott det, om han inte är
den allra största tok i världen, ty om han inte trott det,
skulle han väl velat äga hela hunden, eftersom han måste
veta att om han dödade sin halva och den andra halvan
dog, skulle han bli ställd till ansvar för den halvan som
om han dödat den i stället för sin egen. Ter sig inte
saken så för herrarna?»

»Jo visst. Om han ägde hälften av hunden i
allmänhet, skulle det vara så; om han ägde ena ändan av hunden
och en annan person ägde andra ändan, skulle det också
vara så, särskilt i första fallet, ty om man dödar hälften
av en hund i allmänhet kan ingen säga, vems hälft det var,
under det att om han ägde ena ändan av hunden, kunde
han kanske döda sin ända och — — —»

»Nej, han kunde inte göra det då heller utan att bli
ansvarig, om den andra ändan dog, vilket den komme
att göra. Enligt min åsikt är karlen inte vid sitt fulla
förstånd.»

»Enligt min åsikt har han inte något förstånd alls.»

N:r 3 sade: »Ja, han är i varje fall en stolle.»

»Det är vad han är», sade n:r 4; »han är en tokdåre,
en riktigt tvättäkta tokdåre om någon.»

»Ja, han är en fördömd narr, det är vad jag värderar
honom till», sade n:r 5. »Envar kan tycka som han vill,
men det är min åsikt.»


»Instämmer med herrarna», sade n:r 6. »En komplett
boricka — ja, och det är inte för mycket sagt, att han är
ett pundhuvud. Om han inte är ett pundhuvud, så förstår
jag mig ej på sådana, det är hela saken.»

Mr Wilsons rykte var stadgat. Tilldragelsen berättades
över hela staden och diskuterades allvarsamt av alla
människor. Inom en vecka hade han förlorat sitt förnamn och
fått det ersatt med Pundhuvud. Med tiden kom han att
bli omtyckt, till och med riktigt omtyckt, men då hade
öknamnet fastnat ordentligt och satt fast. Domslutet den
där första dagen gjorde honom till en narr, och han
kunde ej få det upphävt eller ens mildrat. Snart upphörde
öknamnet att ha någon sträv eller ovänlig innebörd, men
det behöll sin plats och kom att göra det under tjugu
långa år.

*



ANDRA KAPITLET.

Adam var uteslutande mänsklig — det
förklarar allt. Han ville ej ha äpplet för
äpplets egen skull; han ville ha det blott
emedan det var förbjudet. Misstaget var
att ej förbjuda ormen, ty då skulle han
ha ätit ormen. — Ur
Pundhuvud-Wilsons tänkebok.

Pundhuvud Wilson hade litet pengar, då han kom, och
han köpte ett litet hus i yttersta västra utkanten av staden.
Mellan det och domhavanden Driscolls hus låg blott en
gräsplan, och mitt över den gick ett staket, som skilde
egendomarna åt. Han hyrde ett litet kontor nere i staden
och hängde ut en plåtskylt med följande inskrift:


DAVID WILSON.
Advokat och sakförare.
Biträder vid lantmäteriförrättningar, köp och lagfart m. m.


Men hans olycksaliga ord hade förstört alla utsikter
för honom — åtminstone i juridiken. Inga klienter kommo.
Efter någon tid tog han ned sin skylt och flyttade den till
sitt eget hus, sedan han skrapat bort vad som gällde 
juridiken. Nu erbjöd den hans tjänster i den blygsamma
egenskapen av lantmätare och bokföringsexpert. Då och
då fick han en lantmäteriförrättning, och då och då anlitade
en köpman honom för att få reda i sina affärsböcker.
Med skotskt tålamod och kurage beslöt han sig för att taga
döden för sitt oförtjänt dåliga anseende och i alla fall
arbeta sig fram som advokat, trots allt. Stackars karl,
han kunde ej förutse, att det skulle komma att kosta honom
en så lång och tröttsam tid att genomföra den föresatsen.

Han hade rikligt överflöd på fritid, men det nedslog
aldrig hans mod, ty han intresserade sig för allt nytt som
föddes i idéernas värld, studerade det och experimenterade
med det hemma hos sig. En av hans käraste käpphästar
var konsten att spå i händer. En annan käpphäst gav
han intet namn och ville ej heller förklara för någon,
vad den skulle tjäna till, utan sade att det bara var ett
tidsfördriv. I själva verket hade han funnit, att varje
oskyldig vurm han hade bidrog att stärka hans anseende
som pundhuvud, varför han blivit rädd för att vara allt
för meddelsam om vad han roade sig med. Denna vurm,
som icke hade något namn, stod i samband med folks
fingeravtryck. Han bar i rockfickan en flat låda med
flera falsar, och i varje fals sutto små glasskivor, ungefär
fem tum breda. Längs underkanten av varje skiva var
klistrad en remsa vitt papper. Han bad folk att stryka
med fingrarna genom håret (varigenom de fingo en tunn
bestrykning av det naturliga hårfettet) och sedan trycka
först tumändan mot glaset och sedan de andra fingertopparna
i tur och ordning. Under denna rad av svaga fettavtryck
brukade han skriva en anteckning på den vita pappersremsan,
så här:

 John Smitt, högra handen

samt tillfoga år, månad och datum, samt sedan taga Smitts
vänstra hand på en annan glasskiva, tillfogande namn och
datum samt orden »vänstra handen». Glasskivorna sattes
därefter in i lådan igen och fingo sedan plats i vad Wilson
kallade sitt »register».

Han studerade ofta sina avtryck, undersökande dem
och grubblande över dem med ett allt uppslukande intresse 
ända tills sent på nätterna; men vad han fann i dem, om
han nu fann något, omtalade han för ingen. Understundom
brukade han på papper kopiera det invecklade och fria
mönstret i ett fingeravtryck och sedan förstora det flera
gånger med en pantograf, så att han i allsköns bekvämlighet
kunde studera dess nät av kroklinjer.

En svettdrivande eftermiddag — det var första dagen
i juli 1830 — satt han och gnodde med en hög intrasslade
räkenskapsböcker i sitt arbetsrum, som hade utsikt åt väster
över en sträcka obyggda tomter, då ett samtal utanför störde
honom. Det fördes i så högljudd ton, att de som samtalade
tydligen ej voro nära varandra.

»Hör du, Roxy, hur ä’ de’ me’ ungen din?» Dessa ord
kommo från den mera avlägsna rösten.

»Bussigt — hur ståre te’ me’ dej, Jasper?» Det skriket
kom alldeles från grannskapet.

»Å, tämmeligen, har ingenting å’ klaga över. Ja’ ska’
komma å’ fria te’ dej endera dagen, Roxy.»

»Ska’ du, din svarta smutsgris? Hähähä! Ja’ har
annat å’ göra än sällskapa me’ så svarta niggrer som du.
Har miss Coopers Nancy gett dej på båten?» Roxy lät
denna salva åtföljdes av ett nytt utbrott av ringaktande skratt.

»Du ä’ svartsjuk, Roxy, de’ ä’ felet me’ dej, din slyna
— hähähä! Nu fick du!»

»Jaså, nu gav du mej, tror du? Om din högfärd skulle
slå in, Jasper, så dog du åv den, de1 ä’ säkert. Om ja’
äggde dej, skulle jag sälja dej nedåt floden innan du gått för
långt. Så snart ja’ råkar din husbonde, ska’ ja’ säja åt’en
att göra de’.»

På så sätt fortsattes det meningslösa pladdret, under det
att bägge parterna njöto av det vänskapliga vapenskiftet och
av sin egen anpart av de kvickheter som växlades — ty
kvicka tyckte de, att de voro.

Wilson gick fram till fönstret för att titta på de
stridande; han kunde ej arbeta så länge de höllo på att
munhuggas. Borta på en av de obebyggda tomterna var
Jasper, ung, kolsvart och med en präktig gestalt, sittande
på en skottkärra mitt i det stekande solskenet — och
förmodades antagligen vara i arbete, under det att han i
själva verket förberedde sig därför genom att taga en

timmes vila innan han började. Framför Wilsons port stod
Roxy med en på platsen tillverkad barnvagn, i vilken hennes
två skyddslingar sutto, en i vardera ändan av vagnen,
tittande på varandra. Av Roxys tal kunde en främling
ha väntat, att hon skulle vara svart, men det var hon ej.
Blott en sextondel i henne var svart, och den
sextondelen syntes ej. Hon var majestätisk i både form och
kroppslängd, hennes sätt att föra sig var imponerande och
påminde om en staty, hennes gester och rörelser utmärktes
av ett visst nobelt och ståtligt behag. Hennes hy var mycket
ljus, med hälsans rosenglöd på kinderna, hennes ansikte var
fullt av karaktär och uttryck, hennes ögon voro bruna och
klara, och hon hade en rikedom av fint, mjukt hår, som
också var brunt, men denna sista omständighet kunde man
ej iakttaga, enär hennes huvud var omvirat med en brokig
näsduk, som dolde hennes hårmassor. Hennes ansikte var
välformat, intelligent och täckt — ja, till och med skönt.
Hon hade ett ogenerat, självsäkert sätt att uppträda —
då hon var bland sin egen kast — och riktigt högdragna
fasoner därjämte, men naturligtvis var hon ödmjuk och
undfallande nog bland vita.

I alla tänkbara avseenden var Roxy lika vit som någon,
men den enda sextondel i henne som var svart vann
överhand över de andra femton delarna och stämplade henne
som neger. Hon var slavinna och kunde säljas som sådana.
Hennes barn var till trettioen trettiotvådelar vit, och han
var också slav, samt, enligt uppfattningen i lag och sed,
neger. Han hade blå ögon och ljusa lockar liksom sin
vita kamrat, men till och med fadern till det vita barnet
kunde skilja de båda gossarna åt — hur litet han än hade
att göra med dem — på deras klädsel, ty den vita babyn
var klädd i mjukt, vackert musslin och bar ett halsband
av korall, under det att den andre endast bar en grov
säckvävsskjorta, som knappt räckte den till knäna, och intet
smycke alls.

Det vita barnets namn var Thomas à Becket Driscoll;
det andras Valet de Chambre utan tillnamn: slavar hade ej
privilegiet att bära ett sådant. Roxana hade hört den frasen
någonstans: välljudet i den hade behagat hennes öra, och
som hon trodde det vara ett namn, belastade hon sin

älskling med den. Den blev naturligtvis snart förkortad
till »Chambers».

Wilson kände Roxy till utseendet, och när
kvickhetsduellen börjat tyna av, steg han ut ur huset för att få ett
»avtryck» eller två. Jasper började arbeta energiskt, så
snart han varseblev, att hans sysslolöshet blivit observerad.
Wilson såg på barnen och frågade:

»Hur gamla äro de, Roxy?»

»Bägge lika gamla, herrn — fem månader. Födda den
första februari.»

»Det är vackra små pysar. Den ena är till på köpet
precis lika söt som den andra.»

Ett förtjust leende visade flickans vita tänder, och
hon sade:

»Gu’ signe er, herr Wilson, d’ä väldigt snällt åv er att
säja dä’, eftersom den ena åv dom bara ä’ en nigger.
Rysligt prima liten nigger, brukar ja’ alltid säja, men de’ ä’
för att han är min, förståss.»

»Hur kan du skilja dem åt, Roxy, när de inte ha kläder
på sig?»

Roxy skrattade — ett skratt, som stod i proportion till
hennes stora kropp, och sade:

»Å, ja’ kan skilja dom åt, herrn, men ja’ slår vad om
att massa Percy inte skulle kunna göra de’, om de’ så gällde
å’ rädda hanses liv.»

Wilson språkade vidare med henne en stund och fick
så Roxys fingeravtryck för sin samling — högra handen
och den vänstra — på ett par av sina glasskivor, etiketterade
och daterade dem och tog så bägge barnens »avtryck» också,
vilka likaledes försågos med namn och datum.

Två månader senare, den 3 september, tog han åter
denna trio av fingeravtryck. Han ville gärna ha serier,
två eller tre »sittningar» med någon tids mellanrum under
barndomstiden, vilka sedan följdes av andra med flera års
mellanrum.

Dagen därpå, alltså den 4 september, hände något, som
gjorde ett djupt intryck på Roxana. Mr Driscoll saknade
återigen en liten summa penningar — vilket är ett sätt att
uttrycka, att detta ej var något nytt, utan hade inträffat
förut. I själva verket hade det hänt tre gånger förut.

Driscolls tålamod var uttömt. Han var en ganska human
man mot slavar och andra djur; han var utomordentligt
human mot felande människor av sin egen ras. Stöld
kunde han ej tåla, och tydligen fanns det en tjuv i hans hus.
Tjuven måste ovillkorligen vara någon av hans negrer.
Stränga mått och steg måste tagas. Han inkallade sina
tjänare på sitt rum: de voro tre, utom Roxy: en man, en
kvinna och en gosse, tolv år gammal. De voro ej släkt
inbördes. Mr Driscoll sade:

»Ni ha allesammans blivit varnade förut. Det har ej
tjänat till något. Den här gången skall jag giva er en läxa.
Jag skall sälja tjuven. Vem av er är den skyldige?»

De ryste alla vid hotelsen, ty här hade de ett gott hem,
och ett nytt skulle troligen bliva ett dåligt byte. De nekade
enstämmigt Ingen hade stulit någonting — inte pengar,
i varje fall — litet socker, eller kaka, eller honung eller
något dylikt, som »massa Percy inte skulle bry sig om
eller sakna», men inte pengar — inte ett öre pengar. De
voro vältaliga i sina bedyranden, men mr Driscoll lät sig
icke röras. Han svarade den ene efter den andre: »Säg,
vem tjuven är!»

I själva verket voro de skyldiga allesammans, utom
Roxana; hon misstänkte, att de andra voro skyldiga, fastän
hon inte visste det säkert. Hon ryste vid tanken, hur nära
det varit, att hon själv varit brottslig; hon hade i elvte
timmen blivit räddad genom ett frälsningsmöte i de färgades
metodistkyrka för fjorton dagar sedan, på vilken tid och
plats hon »blivit frälst». Redan dagen efter denna nåderika
livserfarenhet, under det att hennes ändring i livsåskådning
stod alldeles färsk för henne och hon yvdes över sitt luttrade
jag, hade hennes husbonde låtit ett par dollars ligga
obevakade på sitt skrivbord, och hon råkade ut för denna frestelse,
då hon städade bordet med en dammtrasa. Hon såg på
pengarna en stund med ständigt ökad förargelse och utbrast
till slut:

»Fördöme det frälsningsmötet, jag önskar, det hade varit
uppskjutet tills i morron!»

Därefter höljde hon över frestelsen med en bok, och en
annan medlem av köksdepartementet tog den. Hon gjorde
denna uppoffring såsom hörande till den religiösa etiketten,

som något nödvändigt, oundvikligt just då, men alldeles
inte som något vilket finge betraktas såsom ett prejudikat
för all framtid; nej, en vecka eller två skulle komma att tina
upp hennes fromhet, så skulle hon bli förnuftig igen, och
nästa två dollars som lämnades på det viset skulle finna en
beskyddare — en beskyddare som hon kunde namngiva.

Var hon dålig? Var hon sämre än hennes ras i
genomsnitt? Nej. De hade blivit orättvist illa utrustade för livets
strid, och de ansågo det ej för någon synd att vinna
militärriska fördelar från fienden — i liten skala; i liten skala,
men ej i stor. De snattade mat från skafferiet så ofta de
kommo åt, eller en mässingsfingerborg, en vaxkaka, ett
nålbrev, en silversked, en dollarsedel eller små
beklädnadsartiklar, eller vad annan egendom av litet värde som helst;
och det var så långt ifrån att de betraktade sådana tillgrepp
syndiga, att de kunde gå i kyrkan och skråla och bedja
mera högljutt och uppriktigt än någonsin med sitt byte i
fickorna. Böndernas rökerier måste hållas omsorgsfullt låsta,
ty ej ens den färgade predikanten själv kunde motstå en
rökt skinka, när Försynen i en dröm eller på annat sätt visade
honom, var en sådan persedel hängde övergiven och
längtande efter någon att älska. Men hade han också hundra
sådana hängande framför sig, så tog pastorn icke två — det
vill säga, icke under samma natt. Under kalla nätter
brukade den ömsinte svarte tjuvstrykern värma upp ena
ändan av en planka och sticka den under några i ett träd
uppflugna pullors stackars frusna klor, när en sömnig höna
då steg på den trevliga brädan, sakta kluckande fram sin
tacksamhet, rutschade den ned i niggerns påse och sedan i
hans mage, allt under det han var alldeles tvärsäker på, genom
att röva denna småsak från den man, som dagligen berövade
honom en ovärderlig skatt — hans frihet — att inte begå
någon synd som Gud skulle påminna honom om på Den Sista
Stora Dagen.

»Säg, vem tjuven är!»

För fjärde gången hade mr Driscoll sagt så, och alltid
med samma hårda tonfall. Och nu tillade han några ord av
fasansfull innebörd:

»Ni få en minut på er» — hän tog fram sin klocka,
»Om ni inte ha bekänt, när den tiden är ute, skall jag

inte blott sälja er alla fyra, utan — jag skall sälja er nedåt
floden!»

Detta var detsamma som att döma dem till helvetet!
Ingen Missourineger hade något tvivel om den saken. Roxy
vacklade, där hon stod, och färgen försvann från hennes
ansikte; de andra föllo på knä som om de blivit skjutna;
tårar strömmade från deras ögon, deras händer höjdes
bönfallande, och tre svar kommo i samma ögonblick:

»Ja’ gjort de’!»

»Ja’ gjort de’!»

»Ja’ gjort de’! — var barmhärtig, massa — Herren
förbarme sig över oss fattige niggrer!»

»Mycket bra», sade husbonden och stoppade klockan
på sig. »Jag skall sälja er här, fastän ni ej förtjänat det
Ni borde ha blivit sålda nedåt floden.»

Brottslingarna kastade sig framstupa, alldeles hänryckta
av tacksamhet, kysste hans fötter och förklarade, att de aldrig
skulle glömma hans godhet och aldrig upphöra att bedja
för honom, så länge de levde. De voro uppriktiga, ty som
en gud hade han uträckt sin mäktiga hand och tillslutit
helvetets portar framför dem. Han visste själv, att han gjort
något ädelt och vackert och var i tysthet belåten med sin
storsinthet; och samma kväll antecknade han tilldragelsen i
sin dagbok, så att hans son skulle kunna läsa det någon gång
under kommande år och därigenom bevekas att själv visa
mildhet och mänsklighet i sina gärningar.

*



TREDJE KAPITLET. 

Var och en, som levat nog länge för
att förstå vad livet är, vet, vilken djup
tacksamhetsskuld vi ha gent emot Adam,
vårt släktes förste, store välgörare. Han
förde döden in i världen. — Ur
Pundhuvud-Wilsons tänkebok.

Percy Driscoll sov gott, natten efter det han räddat
sina svarta kelgrisar från att sändas nedför floden, men
i Roxys ögon kom ej en blund. En djup fasa hade tagit 
henne i besittning. Hennes barn kunde växa upp och säljas
nedåt floden! Den tanken gjorde henne vansinnig av skräck.
När hon för ett ögonblick dåsade till och höll på att somna in,
var hon i nästa ögonblick på fötter och flög bort till sitt
barns vagga för att se, om det ännu fanns där. Så tryckte
hon det till sitt hjärta och utgöt sin kärlek över det i en
paroxysm av kyssar, stönanden, tårar och utrop: »Dom
ska’ int’, ’å dom ska’ int’ få göra de’! Din stackars morsa ska’
döda dej hellre!»

En gång när hon lade det tillbaka i vaggan igen, vred
det andra barnet på sig i sömnen och tilldrog sig hennes
uppmärksamhet. Hon gick fram och böjde sig över det en
lång stund, språkande för sig själv:

»Va’ har min stackars unge gjort, att han int’ kan få det
lika bra som du? Han har int’ gjort nå’t. Gud har varit
god mot dej, varför är han int’ god mot honom? Dom
kan int’ sälja dej nedåt floden. Ja’ hatar din farsa; han
har inget hjärta — åtminstone inte för niggrer. Ja hatar’en
och ja’ skulle kunna döda’n.» Hon tystnade för ett
ögonblick och funderade; så utbrast hon i vilda snyftningar
igen och vände sig bort, klagande: »Å, ja’ måste döda mitt
barn, de’ finns ingen annan råd — att döda husbonn skulle
inte rädda barnet från att skickas nedåt floden. Å, ja’ är
tvungen att göra de’, din stackars morsa måste döda dig för
att rädda dig, raring» — hon tryckte sitt barn mot sin
barm och överhöljde det med smekningar — »morsan är
tvungen å döda dej — hur ska ja’ kunna göra de’! Men
din morsa ska int’ överge dej, — nej, nej, så, så, gråt
inte — hon ska’ följa me’ dej, hon ska’ döda sig själv me’.
Kom nu raring, kom med morsan, vi ska’ gå å hoppa i
floden, så ä’ alla sorger i den här världen slut — dom säljer
inga niggrer nedåt floden på andra sidan.»

Hon gick mot dörren, kuttrande för barnet och tystande
det; halvvägs dit, stannade hon plötsligt. Hon hade fått
ögonen på sin nya söndagsklänning — en billig kattunskjol,
prålande med skrikande färger och ett fantastiskt mönstet.
Hon betraktade den vemodigt, längtansfullt.

»Har aldri’ haft’en på mej än», sade hon, »å den ä’
riktigt stili’.» Därpå nickade hon som svar på en angenäm 
tanke och fortsatte: »Nej, ja’ ska’ inte bli uppfiskad ur vattne’.
så att alla människor sir på mej, i den här eländiga gamla
halvylletrasan.»

Hon satte ned barnet och bytte om kläder. Hon såg
sig i spegeln och förvånade sig över sin egen skönhet. Hon
beslöt att göra sin dödstoalett fullkomlig. Hon tog av sig
sin halsduksturban och satte upp sin rikedom av glänsande
hår »som vita människor hade det»; hon flätade in i det
några stumpar av tämligen urblekta band och en kvist
hemska, konstgjorda blommor, slutligen kastade hon över
sina axlar en tunn spetsschal — den kallades en »sky» på
den tiden — av eldröd färg. Sedan var hon redo för graven.

Hon tog upp sitt barn en gång till, men när hon kom
att uppmärksamma dess eländigt korta lilla gråa
säckvävsskjorta och märkte kontrasten mellan dess fattighjornsutstyrsel
och hennes egen, som var ett riktigt vulkaniskt utbrott av
avgrundsprakt, rördes hennes modershjärta, och hon blygdes.

»Nej, raring, så ska’ inte mamma behandla dej. Änglarna
ska’ komma å beundra dej lika mycke’ som morsan. Ja’ vill
int’ ha dom å sätta händerna för ögona å säja till David å
Goliat å dom andra profeterna: ’dä’ barne’ ä klätt för
opassande för den här platsen!»

Under tiden hade hon tagit av barnet skjortan. Sedan
klädde hon den nakne lille bytingen i en av' Thomas à Beckets
snövita, långa bärklänningar med ljusblå rosetter och näpna
spetsgarneringar.

»Seså — nu ä’ du färdi’.» Hon satte barnet i en stol och
tog ett steg baklänges för att granska det. Genast började
hennes ögon vidgas av förvåning och beundran, hon klappade
händerna och ropade: »Kors, dä’ va’ dä’ värsta! Aldri’
visste ja’, att du va’ så rar! Massa Tommy ä’ int’ en bit
sötare — inte ett enda dyft.»

Hon gick fram och tittade på det andra barnet, hon
kastade en blick tillbaka på sin egen, så åter en på
arvtagaren i huset. Nu började ett underligt ljus skimra i
hennes ögon, och inom ett ögonblick var hon försänkt i djupa
tankar. Hon tycktes vara i en förtrollning; när hon kom
loss ur den, mumlade hon: »När ja’ bada’ dom i baljan i går
frågade hanses egen far mej, vem åv dom som va’ hanses.»

Hon började gå av och an som en sömngångerska. Hon

klädde av Thomas à Becket varenda tråd och satte
säckvävsskjorta på honom. Hon satte hans korallhalsband
om halsen på sitt eget barn. Därpå satte hon barnen sida
vid sida och mumlade efter en allvarsam granskning:
»Vem skulle väl kunna tro, att kläder kunde göra något
tocket! Ta’ mej katten om de’ int’ ä’ nätt å’ jämnt, att
ja’ kan se’ nå’n skillnad på dom, mycke’ mindre hanses
farsa!»

Hon lade sin unge i Tommys eleganta vagga och sade:
»Du är massa Tom från denna stund, å’ ja’ måste öva
mej å’ vänja mej vid å’ kalla dej de’, raring, annars tar ja’
miste en vacker da’ och ställer till tråkigheter för oss båda
två. Se så — ligg du nu stilla bara å’ bekymra dej inte
vidare, massa Tom, — å’, tack ske den goda Herren i
himmelen, du ä’ räddad, du ä’ räddad! — de’ finns ingen som
nå’nsin kan sälja morsans stackars lilla raring nedåt floden
hädanefter!»

Hon lade husets arvtagare i sitt eget barns omålade
furuvagga och sade, i det hon skyggt betraktade dess
sovande gestalt:

»Ja’ ä’ ledsen för din skull, raring, ja’ ä’ ledsen, de’
ska’ Gud veta, att ja’ ä’ — men va’ ska’ ja’ ta’ mej till,
va’ kan ja’ göra? Din farsa skulle komma att sälja honom
åt någon, någon gång, å’ då måste han nedför floden, å’
de’ kunde, de’ kunde ja’ inte stå ut me’!»

Hon kastade sig på sin bädd och började tänka och
kasta sig av och an, kasta sig av och an och grubbla. Efter
en stund satte hon sig plötsligt upprätt, ty en tröstande tanke
hade flugit genom hennes bekymrade själ:

»De’ ä’ ingen synd — vita människor ha gjort de’!
De’ ä’ ingen synd, ära vare gudomen, de’ ä’ ingen synd!
Dom ha gjort de’ — ja’ å’ dom va’ åv finaste sorten i
hela rasket te på köpet — kungar!»

Hon började fundera; hon försökte samla ihop ur sitt
minne enskildheterna i en berättelse, som hon vid något
tillfälle hört. Slutligen sade hon:

»Nu har ja’ de’, nu minns ja’. De’ va’ den där gamla
niggerpredikanten som berätta’ de’, den gången han kom
över hit från Illinois å’ predika i niggerkyrkan. Han sa’
att de’ finns ingen som kan frälsa sej själv — han kan inte

göra de’ med tro, kan inte göra de’ me’ gärningar, kan inte
göra de’ på någe sätt alls. Fri nåd ä’ enda vägen, å’
den kommer från ingen ann’ än bara Herren, å’ han kan
ge den åt vem han behagar, helgon eller syndare — de’
bryr han sej inte om. Han gör just som han är hugad te’.
Han väljer ut vem helst som passar honom å’ sätter en
ann’ i dens ställe, å’ gör den förste lycklig för evigheten,
å’ låter den andre brinna hos Satan. Predikanten sa’, att de’
va’ just som di gjorde i Englan’ en gång för längesedan.
Drottningen, hon lämna’ sitt barn liggande ensammet en da’
å’ gick ut på besök; å’ en åv niggrarna där på stället, som
var närapå vit, hon kom in å’ fick se barnet ligga där, å’
tog å’ satte sitt eget barns kläder på drottningens barn, å’
drottningens barn kläder på sitt eget barn, å, så tog hon å’
lämnade sitt eget barn där å’ tog me’ sej drottningens barn
till niggerkvarteret, å’ ingen kom nånsin underfund me’t, å’
hennes barn vart kung me’ tiden å’ sålde drottningens barn
nedför floden en gång då di hade arvskifte. Ja, just så —
predikanten sa’ de’ självandes, å’ de’ ä’ ingen synd, för
vita människor ha gjort de’. Dom gjorde de’ — ja, dom
gjorde de’, och inte bara vanligt vitt folk heller utan de’
finaste sorten åv hela ras ket. Å, ja’ ä’ så glad över att ja’
kommer ihåg de’!»

Hon steg upp, lätt om hjärtat och lycklig, gick fram
till vaggorna och tillbragte vad som återstod av natten
med att »öva sig». Hon gav sitt eget barn en lätt klapp och
sade ödmjukt: »ligg stilla, massa Tom!» och så gav hon den
riktige Tom en dask och sade med stränghet: »ligg still,
Chambers! — eller vill du att jag ska’ låta dej få smaka
på någe annat, va’?»

Allt eftersom hon fortsatte med att öva sig, förvånades
hon själv över att se, hur säkert och stadigt den
underdånighet, som hade hållit hennes tunga i vördnad och hennes
sätt ödmjukt mot hennes lille husbonde överflyttade sig på
hennes tal och sätt mot inkräktaren, och å andra sidan
hur lätt hon vande sig vid att överflytta det moderliga,
korta tilltalet och bestämda, befallande sättet på sin
behandling av den gamla familjen Driscolls olycklige arvtagare.

Emellanåt tog hon sig en stunds vila från försöken och
hängav sig åt att beräkna vad utsikt hon hade att lyckas.


»Dom kommer att sälja de här niggrerna i dag för
att dom stulit pengarna, å’ se’n kommer dom att köpa några
andra som inte känner te’ barnen — så de’ ä’ allt som de’
ska’ vara. När jag tar med mej barna ut å’ går, så ska’
ja’ i samma ögonblick jag vänder om hörnet ta å’ smörja dom
riktigt om munnen me’ sylt, så kan ingen si, att dom ä’
bortbytta. Ja, de ska’ ja’ göra tills ja ä’ säker, om det
så ska’ dröja ett år.

De ä’ bara en karl, som ja’ ä’ rädd för, å’ de’
ä’ den där Pundhuvud-Wilson. Dom kallar honom
pundhuvud och säjer, att han ä’ en toker. Nej, sannerligen, den
karl’n ä’ inte mer tokig än jag! Han ä’ den klokaste karl’n
i hela sta’n, kanske undantagandes domhavanden Driscoll
eller möjligen Pem, Howard. Fördöme den karl’n, han
oroar mej med sina fönsterglasbitar; jag tror att han ä’
en trollkarl. Men de’ gör de’samma, ja’ ska’ kila in te honom
endera dagen å’ låtsas att jag tror att han vill trycka åv
barnas fingrar igen, å’ om han inte märker att di ä’
bortbytta, så ger ja’ mej katten på att ingen annan kommer
å’ märka’t, å’ då ä’ jag trygg, de’ ä’ säkert de’. Men ja’
tänker att ja’ ska’ ha’ en hästsko me’ mej för å’ hålla
trolltyget från mej.»

De nya negrerna gjorde naturligtvis ej Roxy några
bekymmer. Inte husbonden heller, ty en av hans
spekulationer hade blivit tilltrasslad, och hans tankar voro så
upptagna att han knappt såg barnen då hans ögon föllo
på dem, och allt vad Roxy hade att göra, var att narra
dem bägge att gapskratta, då han kom i närheten; deras
ansikten bestodo då mest av gap, i vilka tandköttet lyste
fram, och innan skrattanfallet gått över och de små bytingarna
återtogo mänskligt utseende, var han borta.

Inom några få dagar hade den nyss omtalade
spekulationens öde blivit så tvivelaktigt, att mr Percy reste bort
med sin bror domhavanden i sällskap för att se, vad som
kunde göras åt saken. Det var en landspekulation som
vanligt, och den hade blivit tilltrasslad genom en process.
De båda bröderna voro borta sju veckor. Innan de kommo
tillbaka, hade Roxy gjort sitt besök hos Wilson och var
tillfreds med utgången därav. Wilson tog fingeravtrycken,
etiketterade dem med namn och datum — den 1 oktober

— lade omsorgsfullt in dem och fortsatte sitt prat med Roxy,
som tycktes vara mycket angelägen att han skulle beundra den
stora förkovran i hull och utseende, som barnen gjort sedan
han tog deras fingeravtryck förra gången, för en månad
sedan. Han sade några artigheter om deras framsteg till
hennes fulla belåtenhet, men som de voro utan någon
förklädnad i form av sylt eller annan smuts, darrade hon hela
tiden och var olycklig av rädsla för att han skulle — — —

Men det gjorde han icke. Han upptäckte ingenting alls,
och hon gick jublande hem samt lät för alltid alla
bekymmer för den sakens skull försvinna ur sina tankar.

*



FJÄRDE KAPITLET.

Adam och Eva hade många förmåner,
men den förnämsta var, att de sluppo
tandsprickningen. — Ur
Pundhuvud-Wilsons tänkebok.

Denna berättelse måste hädanefter rätta sig efter det
utbyte, Roxana verkställt, kalla den verklige arvtagaren
»Chambers» och den inkräktande lille slavpojken »Thomas à
Becket» — varvid vi förkorta det senare namnet till »Tom»
för dagligt bruk, som folket i hans omgivning gjorde.

»Tom» var en elak unge från första början av sin
tid som inkräktare. Han brukade skrika utan anledning;
han kunde helt oväntat få utbrott av djävulskt lynne och
utstöta det ena skriket, det ena illvrålet efter det andra och
så sätta kronan på verket genom att upphöra att andas —
denna vettskrämmande specialitet hos dibarn under
tandsprickningen, varvid den lilla varelsen först uttömmer sina
lungor och sedan faller i konvulsioner, ljudlöst vrider och
snor sig och sparkar omkring sig under ansträngningen att
draga andan, under det att dess läppar bli blå och munnen
står stel och vidöppen, framvisande en liten usel tand i
kanten på en ring rött tandkött; och när den förskräckliga
tystnaden varat så länge att man är nästan säker på att
barnet aldrig skall hämta andan igen, kommer en
sköterska flygande, stänker vatten i barnets ansikte, och — 
hokus-pokus! — lungorna fyllas och utstöta ögonblickligen
ett skrik, ett tjut eller ett vrål som spräcker det lyssnande
örat och narrar dess ägare att säga ord, som inte skulle
passa bra ihop med en helgongloria, om han hade någon.
Barnet Tom klöste var och en, som kom inom räckhåll
för hans naglar, och slog var och en, som han kunde nå med
sin skallra. Han skrek efter vatten tills han fick det,
varpå han kastade mugg och alltsammans på golvet och skrek
efter mer. Man föll undan för alla hans nycker, hur
tröttsamma och ägnade att driva folk till förtvivlan de än
kunde vara; han tilläts äta allt vad han ville, särskilt saker,
som skaffade honom ont i magen.

När han kom så långt och var gammal nog att börja
stulta omkring och uttala rådbråkade ord samt få ett begrepp
om vad hans händer kunde användas till, blev han en
mer fullkomlig landsplåga än någonsin. Roxy fick ingen ro,
så länge han var vaken. Han kunde skrika efter vad som
helst och allt som han såg, helt enkelt ropande: Vill’at
(»jag vill ha det»), vilket var en befallning. När man
så gav honom det, skrek han rasande och slog bort det med
händerna: »Vill int’ ha’t!» — för att samma ögonblick det
var borta sätta i med vilda skrän: »Vill’at! Vill’at!» så
att Roxy måste bevinga sina steg för att skaffa det tillbaka till
honom innan han fick tid att sätta i verket sitt uppsåt att
falla i konvulsioner för den sakens skull.

Vad han föredrog framför allting annat, var koltängerna
vid eldstaden. Detta var emedan hans »far» förbjudit
honom att handskas med dem för att han ej skulle använda
dem att slå sönder fönster och möbler med dem. Så fort
Roxy vände ryggen till, stultade han i väg till dem och
sade: »Tycker om det!» sneglande åt sidan för att se, om
Roxy märkte något; så: »Vill’at» och en ny snegling,
så, med åter en spejande blick, »Ja’ tar den» — och bytet
var hans. Nästa ögonblick var den tunga tången lyftad
i vädret; ögonblicket därpå kom det en skräll och ett skrik,
och katten gav sig i väg på tre ben för att träffa någon
bekant; Roxy kom just lagom för att få se en lampa eller
ett fönster gå ohjälpligt i kras.

Tom fick alla smekningar; Chambers fick inga. Tom
fick alla läckerheter, Chambers fick masgröt och mjölk och

filbunke utan socker. Följaktligen var Tom ett sjukligt barn
och inte Chambers. Tom var »retlig», som Roxy kallade
det, och övermodig, Chambers var undfallande och snäll.

Med allt sitt goda ömdöme och praktiska duglighet var
Roxy som mor svag och pjollrig. Sådan var hon mot sitt
barn, och ännu mera: genom det bedrägeri, hon satt i
scen, hade det blivit hennes husbonde; nödvändigheten att
för omgivningen fasthålla detta förhållande och att fullkomna
sig själv i allt, som hörde till erkännandet därav, hade
lett henne till ett sådant nit och en sådan trohet i dessa
vördnadsbetygelser, att förställningen snart blev vana; den
blev automatisk och omedveten. Som en naturlig följd
kom slutligen, att det bedrägeri som var avsett blott för
andra övergick till självbedrägeri, den låtsade vördnaden
blev verklig, den låtsade underdånigheten verklig
underdånighet; den lilla konstlade klyftan mellan den låtsade
slaven och den låtsade husbonden vidgades och vidgades,
blev en avgrund och en verklig sådan — och på ena sidan
om den stod Roxy, bedragen av sitt eget bedrägeri, på
andra sidan hennes barn, ej längre en inkräktare i hennes
föreställning, utan hennes laglige och erkände husbonde. Han
var hennes älskling, hennes herre och hennes gud på en
gång, och i sin dyrkan av honom glömde hon, vem hon
var och vad han hade varit.

Under barndomen fick Tom knuffa, slå och klösa
Chambers utan att bli tillrättavisad för det, och Chambers fick
snart lära sig, att det var fördelaktigare politik att ödmjukt
låta sig nöja därmed än att sätta sig till motvärn. De
få gånger, kitsligheterna hade gjort honom utom sig och
förmått honom att slå igen, hade höga vederbörande låtit
honom dyrt få umgälla — inte Roxy, ty om hon någon gång
gick längre än till att skarpt gräla på honom för att han
»glömde åv vem som var hennes unge herre», så straffade
hon honom åtminstone ej värre än med ett slag på örat.
Nej, Percy Driscoll var det. Han lät Chambers veta, att
han icke under några som helst omständigheter fick lyfta
sin hand mot sin unge husbonde. Chambers överskred
gränsen tre gånger och fick tre så övertygande kok stryk av
den man, som var hans far utan att veta det, att han

därefter mottog Toms grymheter med den största ödmjukhet och
ej gjorde flera experiment.

Utomhus voro de två pojkarna tillsammans under hela
sin uppväxttid. Chambers var mycket stark för sin ålder
och en duktig slagskämpe, stark emedan han fick grov föda
och hölls till strängt arbete i hushållet, och en duktig
slagskämpe, emedan Tom gav honom en mängd tillfällen att
öva sig — på vita pojkar, som Tom hatade eller var rädd
för. Chambers var hans ständiga livvakt på vägen till och
från skolan; på lekplanen höll han sig i reserv för att
försvara sin skyddsling. Han lyckades med tiden få ett så
fruktansvärt anseende genom sina knytnävar, att Tom skulle
hava kunnat, liksom ynglingen vilken i sagan tog riddar
Lancelots rustning på sig, hava »ridit i frid», om han
krupit i Chambers’ kläder.

Han var duktig i alla lekar, som krävde skicklighet
också. Tom försåg honom med kulor att satsa i »grop»
eller »triangel», och tog sedan från honom all vinsten. Om
vintern var Chambers till reds, klädd i Toms utslitna
kostymer, med trasiga röda vantar, trasiga skor och draghål
både på knäna och bak, att draga kälken uppför backen åt
den varmt klädde Tom, men han fick aldrig åka själv. Han
byggde snögubbar och snöfästningar efter Toms anvisningar.
Han var Toms tåliga skottavla, då Tom ville kasta snöboll,
men skottavlan fick inte kasta tillbaka. Chambers bar Toms
skridskor till isbanan och spände dem på honom, fick så
springa efter honom på isen för att vara till hands, om han
behövdes, men han ombads aldrig att försöka skridskorna
själv.

Under sommaren var det käraste tidsfördriv pojkarna
i Dawson’s Landing hade att stjäla äpplen, persikor och
meloner från böndernas torgvagnar — huvudsakligen på
grund av risken att få sina skallar uppslitna av snärten på
bondens piska. Tom var en riktig durkdriven expert i
dessa snatterier — genom ombud. Chambers stal åt honom
och fick på sin lott äppelkärnhusen, persikostenarna och
melonskalen.

Tom lät alltid Chambers simma ut med sig och hålla
sig i hans närhet för säkerhets skull. När Tom fått nog,
brukade han kliva i land och binda knutar i Chambers

skjorta, doppa knutarna i vatten för att göra dem hårda att
lösa upp och sedan kläda på sig samt sitta och skratta, under
det att den andre nakne, skälvande stackaren slet med
tänderna i de envisa knutarna.

Tom lät sin stackars kamrat pröva på alla dessa obehag
dels på grund av medfödd elakhet, dels emedan han hatade
honom för hans överlägsenhet i styrka och mod och för hans
duktighet i en hel del saker. Tom kunde icke dyka, ty det fick
han en dundrande huvudvärk av. Chambers kunde dyka
utan obehagliga följder och tyckte om att göra det. Han
väckte en dag så mycket beundran bland en hop vita pojkar
genom att slå volter baklänges från aktern på en båt, att
det tröttade ut Toms tålamod och han till sist sköt båten
under Chambers, medan denne var i luften — så att han
kom ned på huvudet i bottnen av båten; medan han låg
medvetslös, funno åtskilliga av Toms gamla fiender, att det
tillfälle de länge önskat sig hade kommit och gåvo den
falske arvtagaren ett sådant kok stryk, att han efteråt knappt
kunde släpa sig hem, fastän Chamber hjälpte honom så
gott han kunde.

När pojkarna blivit litet över femton år gamla, visade
sig Tom en dag på styva linan i floden, då han fick kramp
och skrek på hjälp. Det var ett vanligt trick bland
pojkarna — synnerligen om en främling var närvarande — att
låtsas få kramp och ropa på hjälp; när så den främmande
så fort han förmådde skyndade till undsättning, fortsatte den
»nödställde» att slå omkring sig i vattnet och skrika, ända
tills räddaren var alldeles nära, då skriket utbyttes mot ett
försmädligt grin och den skrikande saktmodigt simmade
sin väg, under det att stadspojkarna anföllo den lurade med
en salva kvickheter och skratt. Tom hade aldrig prövat på
det knepet ännu, men förmodades göra det nu, varför
pojkarna försiktigt höllo sig tillbaka, men Chambers trodde att
hans herre menade allvar, sam ut och kom olyckligtvis i
tid för att rädda hans liv.

Detta var droppen, som kom bägaren att rinna över. Tom
hade lyckats stå ut med allting annat, men att offentligen och
för alltid nödgas stå i en sådan tacksamhetsskuld till en
nigger, och till denne nigger av alla niggrer — det var för
mycket. Han överhopade Chambers med förolämpningar

och ovett för att denne »låtsades» tro honom ha menat allvar,
då han ropade på hjälp, och sade att vem som helst, utom
en träskalle till nigger, skulle ha begripit, att han skojade
och låtit honom vara i fred.

Toms fiender voro emellertid i majoritet på platsen,
och de uttryckte sin åsikt fullkomligt oförblommerat. De
skrattade åt honom, kallade honom en feg stackare,
lögnare, pjalt och med andra vackra smeknamn, samt
förklarade, att de skulle giva Chambers ett nytt namn
hädanefter och laga, att det kom i bruk i staden — »Tom Driscolls
niggerpappa» — för att beteckna, att han blivit född på
nytt i detta liv och att Chambers var upphovsmannen till
hans nya tillvaro. Tom blev rasande över detta hån och
skrek:

»Giv dem på skallen, Chambers! Slå huvena av dem!
Vad står du där med händerna i fickorna för?»

Chambers undskyllde sig och sade: »Men, massa Tom,
dom ä’ för många, dom ä’...»

»Hör du, vad jag säger?»

»Förlåt, massa Tom, tvinga mig inte! Dom ä’ så många,
att...»

Tom sprang på honom och körde sin slidkniv i honom
två eller tre gånger innan pojkarna hunno rycka honom
undan och ge den sårade gossen tillfälle att komma undan.
Han var illa skadad, men ej allvarligt. Om knivbladet varit
en smula längre, hade hans bana fått sitt slut då och där.

Tom hade längesedan lärt Roxy, vad som var hennes
»plats». Det hade gått mången god dag, sedan hon
understått sig att giva honom en smekning eller ett smeknamn.
Allt sådant, från en »nigger», var honom motbjudande, och
hon hade fått besked att hålla sig på avstånd och komma
ihåg, vem hon var. Hon såg sin älskling undan för undan
sluta att vara hennes son, hon såg den »detaljen» försvinna
alldeles spårlöst; allt vad som blev kvar var hennes
husbonde — hennes herre, helt enkelt, och det var inte någon
mild herre heller. Hon såg sig själv sjunka från moderskapets
sublima höjd till det öppna slaveriets dystra djup. Den
avgrund, som skilde henne från hennes son, var fullständig.
Nu var hon blott hans kreatur, hans passopp, hans hund,

hans krypande och hjälplösa slav, ett ödmjukt och
försvarslöst offer för hans nyckfulla lynne och elaka sinne.

Emellanåt kunde hon ej komma till sömns, fastän hon
var utsliten av trötthet, emedan vreden kokade hett inom
henne över vad hon under dagens lopp fått gå igenom med
sin gosse. Hon kunde sitta och mumla för sig själv:

»Han slog mej, å’ ja’ hade inte gjort nå’t, slog mej
i ansiktet, så alla människor såg’et. Å’ han kallar mej
allti’ niggerslinka, å’ slyna, å’ allt va’ gement ä’, när ja’ gör
de’ bästa ja’ kan. Å’, Herre Gud, ja’ har gjort så mycke’
för’en, ja’ ha’ lyft’en upp till va’ han ä’ — å’ de’ här
ä’ va’ jag får för de’!»

När någon särskilt sårande skymf nådde henne ända
in till hjärtat, kunde hon göra upp planer för hämnd och
njuta vid tanken på hans avslöjande inför hela världen som
inkräktare och slav — men mitt i den glädjen kom fruktan
över henne; hon hade gjort honom för oangriplig, hon
kunde ingenting bevisa, och — himmel, hon kunde bli såld
nedför floden för vad hon gjort! Så blevo hennes planer
alltjämt till intet, och hon sköt dem åt sidan i maktlöst
raseri mot ödet och mot sig själv, för att hon burit sig åt
som en narr den där ödesdigra septemberdagen genom att
ej skaffa sig något vittnesbörd, som hon kunnat använda
någon dag, då ett sådant kunde behövas för att lugna hennes
efter hämnd törstande själ.

Och likväl — i samma ögonblick som Tom någon gång
råkade vara god och vänlig mot henne, och det inträffade
då och då, voro alla hennes hjärtesår läkta, och hon var
lycklig, lycklig och stolt, ty detta var hennes son, hennes
niggerson, som spelade herre bland de vita och säkerligen
hämnades deras oförrätter mot hennes ras.

Det var två stora begravningar i Dawson’s Landing
den hösten — hösten 1845. Den ena var efter överste Cecil
Burleigh Essex, den andra var Percy Driscolls.

På sin dödsbädd skänkte Percy friheten åt Roxy och
överlämnade högtidligen sin avgudade son i broderns,
domhavandens, och dennes makas vård. Detta barnlösa par
gladde sig över att få honom. Barnlösa makar äro ej
granntyckta.

Domaren Driscoll hade en månad förut gått i hemlighet

till sin bror och köpt Chambers. Han hade fått höra, att
Tom försökt förmå sin far att sälja gossen nedåt floden,
och han ville förebygga skandalen — ty den allmänna
opinionen gillade ej ett sådant sätt att behandla
familjetjänare för liten eller ingen anledning.

Percy Driscoll hade slitit ut sig med att försöka rädda
de stora egendomar, han köpt på spekulation, och han dog
utan att lyckas däri. Han var knappt i graven förrän
bubblan sprack och lämnade hans hittills avundade djävul
till arvinge som en fattiglapp. Men det betydde ingenting;
hans farbror sade honom, att han skulle bli hans arvtagare
och få hela hans förmögenhet, då han dog, så att Tom
blev tröstad.

Roxy hade nu intet hem, varför hon beslöt att gå
omkring och säga adjö åt sina vänner samt sedan giva sig ut
och se världen — vilket vill säga så mycket som att hon
skulle taga plats som städerska på en ångbåt, den käraste
ärelystnaden för hennes ras och hennes kön.

Hennes sista besök var hos den svarte jätten, Jasper.
Hon fann honom sysselsatt med att hugga upp
Pundhuvud-Wilsons vedförråd för vintern.

Wilson stod och pratade med honom, då Roxy kom,
Han frågade henne hur hon kunde ha hjärta att ge sig i väg
som ångbåtsstäderska och lämna sina pojkar; han erbjöd
sig på skämt att kopiera en serie av deras fingeravtryck upp
till deras tolvte år och ge åt henne som minne, men hon
hajade ögonblickligen till, undrande, om han misstänkte
något, och sade, att hon inte ville ha dem. Wilson tänkte
för sig själv: »Den där droppen svart blod i henne är
vidskeplig; hon tror, att det är något djävulskap, något häxeri
med mina mystiska glasbitar på något sätt; hon kom hit
en gång med en gammal hästsko i näven — den kan ha
varit en tillfällighet, men jag tvivlar på det.»

*




FEMTE KAPITLET.

Uppfostran betyder allt. Persikan var
en gång en bittermandel; blomkål är bara
vanlig kål, som fått lärd uppfostran. — 
Ur Pundhuvud-Wilsons
tänkebok.

Mrs York Driscoll fick njuta av två års lycka med Tom,
den juvelen — en lycka, som blev störd då och då, det är
sant, men lycka i alla fall — varpå hon dog, och hennes
man samt hennes barnlösa syster, änkefru Pratt, fortsatte
lyckoaffären i oförändrad form. Tom kelades med,
översågs med och skämdes bort till hans fulla belåtenhet eller
nära på. Detta fortgick tills han blev nitton år, varpå han
sändes till Yale-universitetet. Han reste väl utrustad med
goda förutsättningar i fråga om fickpengar, men eljest
utmärkte han sig icke där. Han stannade vid Yale två år och
gav sedan tupp striden. Han kom tillbaka hem med icke
så litet förbättrat sätt; han hade förlorat sin butterhet och
sin tvärhet och uppträdde nu nog så mjukt och artigt; han
var i smyg, och stundom öppet, ironisk i sitt tal och fallen
för att helt milt sätta åt folk på deras svaga sida, men han
gjorde det på ett godmodigt, halvt omedvetet sätt, som
räddade honom från att komma i bråk. Han var lika lat
som någonsin och ådagalade ingen synnerligen brinnande
iver att skaffa sig någon sysselsättning. Folk slöt därav, att
han föredrog att låta underhålla sig av sin farbror tills
dennes stövlar skulle bli lediga. Han förde med sig hem
en eller par nya vanor, av vilka han öppet hängav sig åt en
— att festa om — men dolde en annan, att spela högt. Det
gick ej an att spela, så att hans farbror kunde få höra det;
det visste han mycket väl.

Det slags polityr, Tom fått i de östra staterna, var ej
omtyckt bland ungdomen på platsen. De kunde ha stått
ut med den, måhända, om Tom ej gått längre, men han gick
klädd i handskar, och det kunde de ej uthärda, och vill det
inte heller, varför han för det mesta var utan umgänge. Han
förde med sig hem en kostym av så utsökt stil, snitt och
»fashion» — öststatsstil, stadsfashion — att den fyllde en
var med ångest och betraktades som en alldeles särskilt 
onödig förolämpning. Han njöt av de känslor, han
uppväckte, och paraderade upp och ned för stadsgatorna i
upphöjt lugn, lycklig så länge dagen var, men de unga
herrarna i staden satte en skräddare i arbete samma natt, och
då Tom gick ut på fönsterparad nästa morgon fann han den
gamle vänskaplige negern, som skötte om ringningen i
kyrkklockorna, traskande fram i hans kölvatten, utstyrd i en
prålig, överdriven imitation — i kalikå — av hans elegans
och härmande hans fina öststatsfasoner så gott han kunde.

Tom gav sig besegrad och klädde sig efter den betan,
som det brukades på platsen. Men den tysta
landsortsstaden tråkade ut honom, sedan han nu stiftat bekantskap
med livligare platser, och det blev värre för var dag som
gick. Han började göra små utflykter till S:t Louis för
förströelse. Där fann han sällskap, som passade honom, och
nöjen efter sin smak, tillsammans med mera frihet i en del
särskilda fall än han kunde få hemma. Under de kommande
två åren blevo hans besök i den större staden därför allt
oftare återkommande och hans uppehåll där allt långvarigare.

Han började komma ut på djupt vatten. Han gav sig i
hemlighet in i äventyr, som en dag kunde komma att
leda honom i fördärv — som i själva verket gjorde det.

Domaren Driscoll hade dragit sig tillbaka från
domsagan och från alla affärer år 1850, och hade nu under tre
års tid varit utan sysselsättning. Han var president i
Fritänkarsällskapet, och Pundhuvud-Wilson var den andra
medlemmen i detta. Sällskapets var vecka återkommande
diskussioner voro nu den gamle lagkarlens enda livsintresse. Wilson
strävade fortfarande i all obemärkthet vid foten av
samhällsstegen, tryckt under den olycksaliga kvickheten om hunden,
som han fällt för tjugutre år sedan.

Domaren Driscoll var hans vän och påstod, att hans
förstånd var över medelmåttan, men det ansågs som en av
domarens fixa idéer och kunde därför ej förändra allmänna
opinionen. Eller rättare, detta var en av orsakerna till
att domaren ej lyckades omvända allmänna meningen; det
fanns en annan och viktigare orsak. Hade domaren låtit sig
nöja med att upprepa sitt påstående, kunde det ha gjort en
god verkan, men han begick misstaget att söka bevisa sin
ståndpunkt. Under några år hade Wilson för sig själv hållit
på att skriva ihop en bisarr almanacka för sitt nöjes skull
— en tänkespråksbok med en liten, blott lättfattlig filosofi,
vanligen i ironiens form, för varje dag i året. Domaren
tyckte, att dessa Wilsons infall och idéer voro väl turnerade
och träffande och tog en vacker dag med sig en handfull av
dem och läste dem högt för några av de förnämsta
medborgarna. Men ironi var ej något som dessa människor
uppskattade; deras själsliga syn var ej inriktad på sådana
brännpunkter. De läste dessa skämtsamma småsaker med det mest
solida allvar och förklarade utan tvekan, att om det någonsin
funnits något tvivelsmål om att Dave Wilson var ett
pundhuvud — vilket det aldrig funnits — så skulle det för tid och
evighet ha skingrats genom detta avslöjande. Just så går
det till här i världen; en fiende kan till en viss grad ruinera
en man, men det behövs en välmenande, oförsiktig vän till
att göra det komplett och genomgående. Efter detta kände
sig domaren än vänligare stämd mot Wilson och än mera
övertygad än någonsin, att dennes tänkespråksbok hade sitt
värde.

Domaren Driscoll kunde vara fritänkare och likväl
behålla sin ställning i samhället, emedan han var dess mest
betydande personlighet samt därför kunde våga gå sin egen
väg och följa sina egna tycken. Den andra medlemmen i
hans älskade sammanslutning medgavs samma frihet, emedan
han var en nolla i allmänhetens ögon och ingen fäste någon
vikt vid vad han gjorde. Han var omtyckt, han var
välkommen vart han kom, men han betydde helt enkelt
ingenting alls.

Änkefru Cooper — allmänt hedrad med den familjära
benämningen »Tant Patsy» — bodde i en nätt och hemtrevlig
stuga med sin dotter Rowena, som var nitton år gammal,
romantisk, älskvärd och mycket vacker, men eljest obetydlig.
Rowena hade ett par yngre bröder, som inte heller hade
något att betyda.

Änkan hade ett stort rum ledigt, som hon hyrde ut
med full inackordering, när hon kunde få någon hyresgäst,
men detta rum hade nu till hennes sorg stått outhyrt i ett
helt år. Hennes inkomst räckte bara till familjens
uppehälle och hon behövde inackorderingspengarna för små
överflödsutgifter. Men nu, en strålande junidag, fann hon sig

lycklig; hennes långa väntan var slut, hennes årslånga
annonsering hade framkallat ett svar — och icke från någon
reflektant i staden, å, visst inte! — det här brevet var
långt från fjärran, från den töckniga stora världen i norr:
det var från S:t Louis. Hon satt på sin veranda och
skådade med ögon, som ingenting sågo, ut över den
väldiga Mississippis strålande vattenyta med tankarna
fördjupade i sin goda tur. Det var sannerligen alldeles särskilt
god tur, ty hon skulle få två inackorderingar i stället för en.

Hon hade läst upp brevet för familjen och Rowena
hade dansat i väg för att se till slavinnan Nancv, som skulle
skura och vädra rummet, och de två pojkarna rusade ut i
staden för att sprida den goda nyheten, ty det var en sak av
allmänt intresse, och allmänheten skulle undra och bli stött,
om den ej underrättades. Snart kom Rowena tillbaka,
rodnande av glad iver, och bad att få läsa brevet en gång till.
Det lydde som följer:

»Ärade Fru!

Min bror och jag ha av en händelse observerat Er
annons och bedja att få taga i anspråk det rum, Ni erbjuder.
Vi äro tjugufyra år gamla och tvillingar. Vi äro italienare
till börden men ha länge vistats i olika europeiska länder
och åtskilliga år i Förenta staterna. Våra namn äro Luigi
och Angelo Capello. Ni önskar blott en gäst, men, ärade
fru, om ni vill tillåta oss att betala för två, skola vi ej
förorsaka Eder något besvär. Vi ankomma om torsdag.»

»Italienare! Så romantiskt! Tänk bara, mamma, det har
aldrig varit någon italienare här i staden, och varenda en
kommer att vilja bli bekant med dem, och de äro alldeles
våra egna! Tänk bara på det!»

»Ja, jag tror nog, att de komma att ställa till stor
uppståndelse!»

»Jo, det är säkert! Hela staden kommer att stå på
huvudet! Tänk — de ha varit i Europa och överallt! Det
har aldrig kommit någon riktig resande hit förr. Mamma,
det skulle inte förvåna mig, om de träffat riktiga kungar!»

»Nå, ingen kan så noga veta, men de komma att väcka
tillräcklig uppmärksamhet ändå.»

»Ja, naturligtvis. Luigi — Angelo. Det är vackra namn,
å, så vackra, så utländska — låter inte alls som Jones och

Robinson eller något ditåt. Om torsdag komma de, och
i dag är det bara tisdag; det är en hemskt lång tid att
vänta. Här kommer domare Driscoll in genom grinden.
Han har redan hört det. Jag skall springa och öppna.»

Domaren var full av lyckönskningar och nyfikenhet.
Brevet lästes och diskuterades. Efter en stund kom
underdomaren Robinson med fler gratulationer, och så blev det ny
läsning och ny diskussion. Detta var bara början. Granne
efter granne, av båda könen, kommo de, och processionen
fortsatte in och ut hela den dagen och kvällen, onsdagen och
torsdagen också. Brevet lästes om och om igen, tills det
var nästan utslitet; alla beundrade dess artiga och nätta
form, den flytande och övade handstilen, alla voro
intresserade och ivriga, och familjen Cooper sam i lycka hela
tiden.

Ångbåtarna kommo mycket regelbundet under dessa
ursprungliga tider. Den här gången hade torsdagsbåten icke
kommit klockan tio på kvällen, så att folket fick vänta hela
dagen på bryggan för ingenting; de kördes hem av ett häftigt
oväder utan att ha fått se de celebra främlingarna.

Klockan blev elva och det Cooperska huset var det enda
i staden, där det ännu brann ljus. Regnet och åskan
smattrade fortfarande och den oroliga familjen satt ännu
och väntade och hoppades. Slutligen hördes en knackning
på dörren, och familjen hoppade upp för att öppna den. Två
negerkarlar kommo in, var och en bärande en koffert, och
fortsatte uppför trappan till gästrummet. Så inträdde
tvillingarna — det vackraste, mest välklädda, mest distingerade
par unga herrar som Västern någonsin skådat. Den ene var
litet blondare än den andre, men eljes voro de fullständiga
dubbelgångare.

*




SJÄTTE KAPITLET.

Låtom oss försöka leva så, att till och
med begravningsentreprenören sörjer, då
vi gå bort. — Ur
Pundhuvud-Wilsons tänkebok.

En vana är en vana, som ej låter sig
kastas ut genom fönstret av någon man
i världen, utan måste lirkas utför
trapporna ett trappsteg i sänder. — Ur
Pundhuvud-Wilsons tänkebok.

Vid frukosten dagen därpå erövrade tvillingarnas
behagliga sätt och lediga, förfinade uppträdande hastigt hela
familjens välvilja. Allt tvång och alla formaliteter försvunno
snabbt och de vänskapligaste känslor togo överhand. Tant
Patsy kallade dem vid deras förnamn nästan med detsamma.
Hon var full av den livligaste vetgirighet rörande allt, som
angick dem, och visade det tydligt; de gingo henne
tillmötes genom att tala om sig själva, vilket behagade henne
synnerligen. Det kom snart fram, att de i sin tidiga ungdom
fått pröva på fattigdom och slita ont. Under samtalet
passade den gamla damen på rätta ögonblicket att sticka in
en fråga eller par därom, och när det kom, sade hon till
den blonde tvillingen, vars tur det nu var att föredraga
biografierna, under det att hans mörka bror vilade sig:

»Om det ej är opassande att fråga, mr Angelo, hur
kom det sig att ni voro så utan vänner och i sådan nöd, då
ni voro små. Har ni något emot att berätta oss det? Låt
bli i så fall.»

»Å, det göra vi ingen hemlighet av, min fru. I vårt fall
var det helt enkelt olycka och ingens fel. Våra föräldrar voro
välsituerade där borta i Italien, och vi voro deras enda barn.
Vi voro av gammal florentinsk adel» — här tog Rowenas
hjärta ett högt hopp, hennes näsborrar vidgades och ett
vackert ljus glimmade i hennes ögon — »och när kriget
bröt ut, var min far på den sidan, som blev besegrad, samt
måste fly för sitt liv. Hans gods konfiskerades, hans
personliga ägodelar togos i beslag, och där stodo vi i Tyskland
som främlingar, utan vänner och faktiskt utan alla tillgångar.
Min bror och jag voro då tio år gamla och väl uppfostrade 
för den åldern, mycket flitiga, mycket kära i våra böcker,
och bra hemma i de tyska, franska, spanska och engelska
språken. Dessutom voro vi ovanliga musikaliska underbarn
— om ni vill tillåta mig säga det själv, eftersom det
blott är sanningen.

Vår fader överlevde blott en månad sina motgångar,
vår mor följde honom snart, och vi stodo ensamma i
världen. Våra föräldrar kunde ha kommit i goda
omständigheter genom att låta oss uppträda, och de mottogo både
många och lysande anbud, men blotta tanken därpå kränkte
deras stolthet, och de sade, att hellre ville de svälta ihjäl.
Men vad de ej ville samtycka till, tvungos vi till utan
formaliteten av något samtycke. Vi blevo helt enkelt utmätta
för betalningen av de skulder, som deras sjukdom och
begravning åsamkat oss, och placerades bland sevärdheterna i en
billighetsförevisning i Berlin för att spela ihop pengar till
skulden. Det tog oss två år att bliva kvitt det slaveriet.
Vi reste över hela Tyskland utan att få någon betalning,
ej ens vårt kosthåll. Vi måste finna oss i att uppträda för
ingenting och tigga vårt bröd.

Nå, min fru, resten är ej mycket att berätta. Då vi
sluppo undan detta slaveri vid tolv års ålder, voro vi i vissa
hänseenden män. Erfarenheten hade lärt oss många
värdefulla saker, bland annat att reda oss själva, att undvika
bedragare och bondfångare och att sköta våra egna affärer till
vårt eget bästa och utan andra människors hjälp. Vi reste
över hela världen — år ut, år in — uppsnappande fraser
av främmande tungomål, vänjande oss vid underliga
förhållanden och underliga sedvänjor, samlande en bildning av
vittomfattande, omväxlande och underlig art. Det var ett
trevligt liv. Vi reste till Venedig — till London, Paris,
Ryssland, Indien, Kina, Japan...»

Här stack slavkvinnan Nancy in huvudet genom dörren
och skrek:

»Gammelfrun, huset är pin toppfullt åv folk, å’ dom
spricker rakt åv iver att få träffa herrarna.» Hon visade på
tvillingarna med en nick och drog så sitt huvud utom
synhåll igen.

Det var ett stolt ögonblick för änkan, och hon lovade
sig synnerlig tillfredsställelse av att få visa sina fina

utländska fåglar för sina grannar — enkla människor, som
knappast någonsin sett en utlänning av något slag och aldrig
någon av börd eller elegans. Hennes förtjusning var
emellertid måttlig i jämförelse med Rowenas. Rowena rörde
sig bland skyarna, hon gick på luften; detta skulle bli den
största dagen, den mest romantiska episoden i den tysta
landsortsstadens färglösa historia. Hon skulle få stå alldeles
intill källan för all denna härlighet och känna sig
överströmmad, omgjuten av dess böljor; de andra flickorna kunde
blott se på och avundas, ej dela med henne.

Änkan var redo, Rowena var redo och främlingarna
likaså.

Sällskapet skred genom hallen med tvillingarna i spetsen
och trädde in genom den öppna dörren till förmaket,
varifrån hördes ett stilla sorl av allmänt samtal. Tvillingarna
togo plats nära dörren, änkan ställde sig vid Luigis sida
och Rowena vid Angelos vid förbimarschen och
presentationerna. Änkan var idel leenden och belåtenhet. Hon
mottog processionen och lät den gå vidare till Rowena.

»God morgon, syster Cooper» — handtryckning.

»God morgon, bror Higgins — greve Luigi Capello,
mr Higgins» — handskakning, åtföljd från mr Higgins
sida av ett stirrande, som om han ville äta upp den andra
och »angenämt att få träffa er», från greve Luigis av en
artig böjning på huvudvet och ett vänligt »mycket
angenämt».

»God morgon, Rowena» — handskakning.

»God morgon, mr Higgins — låt mig föreställa er för
greve Angelo Capello.» Handskakning, beundrande blick,
»angenämt att få träffa er» — artig nick, ett leende,
»mycket angenämt!» — och Higgins passerar vidare.

Ingen av de besökande kände sig riktigt ogenerad,
men som det var hederliga människor, låtsades de ej heller
vara det. Ingen av dem hade någonsin förut sett en person
med adlig titel, och ingen hade varit beredd på att träffa
en sådan vid detta tillfälle, varför titeln kom över dem
som en dundrande överraskning, på vilken de ej voro
beredda. Några försökte visa sig situationen vuxna och
fingo fram ett tafatt »mylord» eller något ditåt, men det
stora flertalet var överväldigat av det ovanliga ordet med

dess obestämda, imponerande förbindelser med
guldskimrande hov, ståtliga ceremonier och smort kungadöme, så
att de blott fumlade sig igenom handskakningen och mållösa
passerade förbi. Någon gång, som det händer vid alla
presentationer, åstadkom en mer än vanligt vänlig själ en
stockning i processionen och tvang den att vänta, under
det han frågade, vad bröderna tyckte om staden, hur länge
de ämnade stanna, om deras familjer mådde bra, talade om
vädret och hoppades, att det snart skulle bli svalare, och allt
sådant för att när de kommo hem vara i stånd att säga:
»Jag hade ett riktigt långt samtal med dem»; men ingen
gjorde eller sade något olämpligt, och så genomgicks hela
ceremonien till slut på ett högligen passande och
tillfredsställande sätt.

Så följde allmän konversation, och tvillingarna flyttade
sig från den ena gruppen till den andra, språkande
obesvärat och flytande, tillvunno sig gillande och beundran och
gjorde sig omtyckta hos var och en. Änkan följde deras
triumftåg med stolta blickar, och litet emellanåt sade Rowena
med djup tillfredsställelse till sig själv: »Och att tänka sig,
att de höra oss till — alldeles höra oss till!»

Varken mor eller dotter fingo några sysslolösa
ögonblick. Ivriga förfrågningar om tvillingarna viskades hela
tiden i deras förtjusta öron; båda kände med sig, att de
nu för första gången uppfattade innebörden av det stora ordet
»Ära» och till fullo värderade det samt begrepo, varför män
i alla tidsåldrar varit villiga att kasta bort lägre former
av lycka, skatter, livet självt för att få smaka dess
upphöjda, höga glädje. Napoleon och alla av hans art kunde
de nu förstå och rättfärdiga.

Då Rowena till sist fullgjort alla sina förpliktelser mot
folket i förmaket, gick hon en trappa upp för att
tillfredsställa den längtan, som rådde hos en till trängsel
sammanpackad församling där, ty förmaket var ej stort nog
att rymma alla besökande. Åter belägrades hon av ivriga
frågare, och åter sam hon i solfyllda böljor av ära.
När förmiddagen närmade sig slutet, kom hon plötsligt till
en kvalfull insikt av att detta hennes livs härligaste ögonblick
nästan var förbi, att ingenting kunde förlänga det, att
ingenting riktigt dess like någonsin mer kunde falla på hennes

lott. Men det var i alla fall till fyllest i sig själv; den
stora tilldragelsen hade genomlevats i ständigt stegrad
stämning från början till slut och var en ädel, minnesvärd succès.
Om nu tvillingarna bara kunde göra något, som satte kronan
på verket, något ovanligt, något uppseendeväckande, något
varmed de kunde tilldraga sig hela sällskapets hisnande
beundran, något som en elektrisk överraskning...

Här utbröt ett väldigt brakande i rummet inunder,
och alla rusade ned för att se. Det var tvillingarna, som i
stor stil hamrade fram ett klassiskt fyrahandsstycke på
pianot. Rowena var tillfredsställd — tillfredsställd ända till
hjärtats botten.

De unga främlingarna höllos länge kvar vid pianot.
Småstadsborna häpnade och förtjustes av det storslagna i
deras spel och kunde ej förmås att låta dem sluta. All musik
de någonsin förut hört tycktes dem vara ett själlöst fuskverk
utan både behag och tjusning vid jämförelsen med dessa
bedårande vågor av välljud. De förstodo, att de för en
gång i sitt liv lyssnade till verkliga mästare.

*



SJUNDE KAPITLET.

En av de mest slående skillnaderna
mellan en katt och en lögn är, att katten
endast har nio liv. — Ur
Pundhuvud-Wilsons tänkebok.

Sällskapet bröt motvilligt upp och promenerade mot
sina respektive hem, livligt språkande och alla ense om
att det skulle komma att dröja länge, innan Dawson’s Landing
fick skåda maken till denna dag. Tvillingarna hade sagt
ja till åtskilliga inbjudningar under det att mottagningen
pågick och hade också lovat att spela några duetter vid en
amatörföreställlning, som skulle ges för något välgörande
ändamål. Societeten var angelägen att få trycka dem till
sin barm. Domaren Driscoll hade turen att kunna
försäkra sig om dem för en åktur direkt från den nyss skildrade
presentationsmottagningen och sålunda bli den förste att 
förevisa dem inför offentligheten. De stego upp med honom
i hans schäs och fördes i parad nedför Storgatan, under det
att alla människor stockades i fönstren och på trottoarerna
för att komma åt att se.

Domaren visade nykomlingarna den nya kyrkogården,
fängelset, vari stadens rikaste man bodde, frimurarelogens
byggnad, metodistkyrkan, presbyterianernas kyrka och
platsen, där baptistkyrkan skulle byggas, så snart de fått några
pengar att bygga den för, och stadshuset och slakthuset och
lät den frivilliga brandkåren rycka ut i uniform och släcka
en imaginär eldsvåda; därpå lät han dem inspektera det
frivilliga miliskompaniets musköter och utgöt en aldrig sinande
ström av hänförelse över alla dessa härligheter och tycktes
mycket nöjd med de svar han fick, ty tvillingarna
beundrade hans beundran och visade sig i gengäld så
erkännsamma de kunde, fastän de skulle lyckats bättre däri, om ej
omkring femton eller sexton hundratusen tidigare
erfarenheter av samma slag i olika länder hade berövat det hela
en betydande del av nyhetens behag.

Domaren gjorde som värd allt vad han kunde för att
roa dem, och om det var något som brast, så var det
icke hans fel. Han berättade för dem en hel del lustiga
anekdoter och glömde alltid själva klämmen i dem, men
tvillingarna kunde alltid fylla ut dem, eftersom dessa historier
voro av en rätt gammal årgång och herrarna hade haft
tillfälle att friska upp dem mer än en gång tillförne. Och
domaren berättade dem allt möjligt om sina olika
förtroendeuppdrag och hur han beklätt den eller den lukrativa eller
hedrande befattningen och en gång varit medlem av statens
lagstiftande församling samt nu var president i
Fritänkaresamfundet. Han sade, att samfundet ägt bestånd i fyra
år och redan hade två medlemmar samt var grundat på
en fast grundval. Han skulle hämta bröderna samma kväll,
om de skulle ha lust att övervara ett sammanträde.

Alltså hämtade han dem, och på vägen berättade han
för dem allt, som fanns att besrätta om Pundhuvud-Wilson,
så att de i förväg skulle få en fördelaktig tanke om honom
och vara beredda att tycka om honom. Uppsåtet hade
framgång — det fördelaktiga intrycket uteblev ej. Sedan
bekräftades och stärktes det, då Wilson föreslog, att man

av hänsyn till främlingarna skulle lämna å sido de vanliga
överläggningsämnena och att samvaron i stället skulle ägnas
åt samtal i vanliga ämnen samt åt odlandet av vänskapliga
relationer och gott kamratskap — ett förslag, som
underkastades omröstning och blev antaget.


En timme gick snart under livligt samspråk, och då den
var till ända, hade den ensamme och försummade Wilson
blivit två vänner rikare än han varit, då den började.
Han bad tvillingarna att titta in till honom i hans bostad
så snart de gjort ifrån sig en utlovad visit och de antogo
med nöje inbjudningen.


Längre fram på kvällen voro de på väg till hans hus.
Pundhuvud-Wilson var hemma och väntade på dem, under
det att han fördrev tiden med att grubbla över en sak,
som han lagt märke till samma dags morgon. Förhållandet
var följande: han hade råkat stiga upp mycket tidigt —
i daggryningen, i själva verket — och gick genom hallen,
som delade hans villa i två lika stora hälfter, in i ett rum
för att hämta något. Det fanns inga gardiner för fönstret
i detta rum, ty denna del av huset hade länge stått
obebodd, och genom detta fönster fick han syn på något som
förvånade och intresserade honom. Det var en ung kvinna
— en ung kvinna, där rätteligen ingen ung kvinna borde
ha varit, ty hon var i domaren Driscolls hus och i
sängkammaren ovanför domarens privata kammare eller kontor.
Det var unge Tom Driscolls sängkammare. Han och domaren,
dennes syster, änkefru Pratt, och tre negertjänare voro de
enda, som hörde till huset. Vem kunde då denna unga dam
vara? De två husen voro skilda åt genom en vanlig
gårdsplan, som genom ett staket, som gick från gatan till marken
i bakgrunden, delades mitt itu. Avståndet var ej stort,
och Wilson var i stånd att iakttaga flickan mycket väl,
eftersom markiserna för fönstren i det rum, där hon stod,
voro uppdragna och fönstren också voro öppna. Flickan
hade på sig en nätt och trevlig svart- och vitrandig
sommardräkt, och hennes huva var försedd med rött flor. Hon
roade sig tydligen med att öva sig i steg, i att gå och
i olika attityder, vilket hon gjorde med mycket behag och
tydligen alldeles uppgående i vad hon förehade. Vem kunde


hon vara, och vad hade hon vid denna tid på dygnet
att göra i Tom Driscolls rum?

Wilson hade raskt ställt sig på en plats, varifrån han
kunde iakttaga flickan utan att löpa någon risk att bli sedd
av henne, och han stod kvar i hopp att hon skulle draga
upp floret och visa sitt ansikte. Men hon beredde honom en
missräkning. Efter ungefär tjugu minuters tid försvann hon,
och fastän han dröjde kvar på sin post ytterligare en
halv timme, visade hon sig ej mera.

Vid middagstiden tittade han in hos domaren och
språkade med mrs Pratt om dagens stora tilldragelse,
mottagningen hos de distinguerade främlingarna, som tagit in hos
tant Patsy Cooper. Han frågade efter hennes brorson Tom,
och hon sade, att denne var på väg hem och att hon
väntade honom litet före kvällen samt tillade, att hon och
domaren gladde sig över att av hans brev kunna finna, att
han uppförde sig mycket anständigt och hedrande —
varvid Wilson för sig själv knep ihop ögonen och blinkade.
Wilson frågade ej, om det fanns någon nykommen i huset,
men han framställde några frågor, som skulle ha framkallat
upplysande svar, om mrs Pratt haft något att upplysa i
saken, varför han gick sin väg, övertygad om att han fått
reda på saker, som försiggingo i hennes hus utan att
hon själv hade reda därpå.

Han väntade sedan på tvillingarna, fortfarande
grubblande över gåtan, vem den där flickan kunde vara och
hur hon kunde finnas i den unge mannens rum vid
daggryningen denna morgon.

*


ÅTTONDE KAPITLET.

Vänskapens heliga lidelse är av så
ljuv och beständig, trofast och tålig
natur att den kan räcka en hel livstid, om
man ej ber att få låna pengar av den. —
Ur Pundhuvud-Wilsons
tänkebok.

Besinna noga tingens proportioner. Det
är bättre att vara en ung majbagge än
en gammal paradisfågel. — Ur
Pundhuvud-Wilsons tänkebok.

Nu är det nödvändigt, att vi leta rätt på Roxy.

Vid den tidpunkt, då hon blev fri och gav sig i väg
på städerskejobbet, var hon trettiofem år gammal. Hon
fick plats som andra akterstäderska på en Cincinnatibåt på
New Orleanstraden, »Stora Mogul». Ett par turer gjorde
henne van och hemmastadd med arbetet och tjusade henne
med ångbåtslivets rörlighet, äventyr och oberoende. Så
fick hon befordran och blev första uppasserska. Hon var
en favorit hos officerarna och utomordentligt stolt över
deras skämtsamma och vänliga sätt att behandla henne.

Under åtta år tjänstgjorde hon tre fjärdedelar av året
ombord på denna båt och under vintrarna på
Vichsburgpostångaren. Men nu hade hon i två månaders tid haft
reumatism i armarna, så att hon var tvungen att låta bli
tvättbaljan. Därför tog hon avsked. Men hon var i goda
omständigheter — rik, skulle hon själv ha sagt — ty hon
hade levat förståndigt och varje månad satt in fyra dollars
i en bank i New Orleans för att ha något att draga på
när hon blev gammal. Då hon började, sade hon, att hon
»givit en barfotanigger skor att trampa på henne med»
och att ett sådant misstag var nog; hon skulle för all
framtid vara oberoende av alla människor, om hårt arbete
och sparsamhet kunde hjälpa henne därhän. Då båten
lade till vid kajen i New Orleans, sade hon farväl åt
sina kamrater på »Stora Mogul» och flyttade sina grejor
i land.

Men hon kom tillbaka om en timme. Banken hade
gått överstyr och tagit med sig hennes fyrahundra dollars.
Hon var utfattig och hemlös. Dessutom var hon åtminstone
för tillfället urståndsatt att förtjäna sitt uppehälle. Fartygets
officerare voro fulla av medkänsla med henne i hennes
olycka och gjorde ett litet sammanskott åt henne. Hon
beslöt resa till sin födelseplats, där hade hon vänner bland
negrerna, och de olyckliga hjälpa alltid de olyckliga, som
hon väl visste; dessa hennes ungdoms ringa kamrater skulle
ej låta henne svälta.

Vid Cairo gick hon ombord på den lilla lokalångaren,
och nu var hon på hemvägen. Tiden hade nött bort hennes
bitterhet mot hennes son, och hon var i stånd att tänka
på honom med jämnmod. Hon sköt åt sidan tanken på
alla hans fula karaktärsdrag och dröjde blott vid minnet
av den vänlighet, han någon gång visat henne. Dessa
hågkomster förgyllde och utsmyckade hon på både ena
och andra sättet, tills de blevo högst angenäma att tänka på.
Hon började längta efter att få se honom. Hon skulle gå
till honom och vara inställsam och slavisk — ty naturligtvis
måste hon ställa sig sådan — och kanske skulle hon finna,
att han mildrats med åren och att han skulle bli glad över
att återse sin bortglömda gamla amma och behandla henne
vänligt. Det skulle vara härligt; det skulle komma henne
att glömma alla hennes sorger och all hennes fattigdom.

Hennes fattigdom! Den tanken kom henne att smycka
sin dröm med ännu ett luftslott: kanske skulle han då och
då skänka henne en smula — kanske en dollar, en gång i
månaden, till exempel; vad som helst i den vägen skulle
vara en hjälp, å, en sådan hjälp!

Då hon kom fram till Dawson‘s Landing var hon sig
själv igen; hennes dystra grubblerier voro bortblåsta, hon
var i allra bästa humör. Hon skulle säkert komma att
reda sig; där funnos många kök, där tjänarna skulle dela
sina måltider med henne, och dessutom stjäla socker och
äpplen och andra godsaker åt henne att taga med hem —
eller giva henne tillfälle att snatta dem själv, vilket skulle
vara lika tjänligt för ändamålet. Och så hade man kyrkan.
Hon var än mera fanatisk och hängiven metodist än någonsin,
och hennes fromhet var ej låtsad, utan stark och ärlig. Ja,
med fullt upp av världsliga bekvämligheter och hennes
gamla plats i kapellets »amen-hörn» åter i hennes

besittning skulle hon vara fullkomligt lycklig och leva i frid och
ro alla sina dagar.

Hon gick till domaren Driscolls kök först av alla.
Där mottogs hon med förtjusning och väldig entusiasm.
Hennes underbara resor, de främmande länder hon skådat
och de äventyr hon genomgått gjorde henne till ett under,
en riktig romanhjältinna. Negrerna stodo som förtrollade
inför den storartade historien om hennes öden, oupphörligt
avbrytande henne med ivriga frågor, med skrattsalvor, utrop
av förtjusning och bifallstecken; och hon måste erkänna
inför sig själv, att om det fanns något bättre här i världen
än att fara som uppasserska på en ångbåt, så var det
den ära som vanns genom att berätta om det. Åhörarna
fyllde hennes mage med sina middagar och länsade sedan
skafferiet för att fylla hennes korg till brädden.

Tom var i S :t Louis. Tjänarna sade, att han tillbragt
större delen av sin tid där under de två senaste åren. Roxy
kom tillbaka var dag och hade många samtal om familjen
och dess angelägenheter. En gång frågade hon, varför
Tom var borta så mycket. Mannen, som gick under namnet
»Chambers», sade:

»Saken ä’ den, att gammelherrn trivs bättre me’ att
unga herrn ä’ borta än me’ att ha’en hemma i sta’n; ja,
å han tycker bättre om’en me’, å’ därför gir han honom
femti dolla’ i måna’n — — —»

»Nej, ä’ de’ möjligt? Chambers, du skojar väl med
mej?»

»Nej, så vid Gud gör ja’ ej, morsan, massa Tom talte
själv om’et för mej. Men de’ gör de’samma, de’ räcker
inte ändå.»

»Bevara mej, varför räcker de’ inte då?»

»Jo, de’ ska’ ja’ säja dej, om du bara ger mej tid,
morsan. Varför de’ inte räcker, de’ ä’ för att massa Tom
spelar.»

Roxy sträckte upp händerna i sin förvåning och
Chambers fortsatte:

»Gamla herrn kom underfund me’t, för att han måste
betala tvåhundra dolla’ i spelskulder för massa Tom, å’
de’ ä’ sant, morsan, lika tvärsäkert sant som du ä’ födder.»

»Två—hundra—dolla’! Kors, va’ ä’ de’ du säjer!

Två—hundra—dolla’! I all’ min da’r, de’ ä’ nästan nog för
å’ köpa en ganska bra andrahandnigger me’! Å’ du ljuger
inte, raring? — Du ljuger väj inte för din gamla mamma?»

»De’ ä’ Guds egen sanning, just som ja’ säjer —
tvåhundra dolla’ — måtte ja’ aldrig kunna röra en fot om de’
inte ä’ sant. Och bevare mej, gamla massa riktigt hoppade!
Han var pin galen, må du tro! Han tog å’ strök honom ur
testamentet.»

Han slickade sig om läpparna med förtjusning efter att
ha fått fram det fina ordet. Roxy arbetade med det ett
ögonblick, fann det hopplöst och sade:

»Strök honom ur testa — vaförnå’t?»

»Ur testamentet.»

»Va’ ä’ de’? Va’ betyder de’?»

»Betyder, att han gjorde honom arvlös.»

»Gjor—de honom arvlös! Han kan aldrig i världen
behandla honom så! Tag tillbaka, du eländiga efterapning
av en nigger, som jag födde i sorg och bedrövelse!»

Roxys mest älskade luftslott — en dollar då och då ur
Toms ficka — föll i spillror inför hennes ögon. Hon kunde
ej stå ut med en sådan olycka, ej ens med tanken därpå.
Hennes utrop roade Chambers.

»Hå, hå, hå, — hör bara på’na! Om jag är en
efterapninig, va’ ä’ du då? Vi ä’ bägge två efterapningar av
vita — de’ ä’ va’ vi ä’ de’! — och riktigt bra
efterapningar te’ på köpet — hå, hå, hå, — vi ä’ inte mycke’ me’
niggerefterapning, å’ va’ beträffar — — —»

»Tyst me’ dina dumheter, eljest slår ja’ dej på skallen
å’ berätta i stället om testamentet. Säj, att de’ inte ä’
ändrat — gör det, raring, så skall ja’ aldrig glömma dej!»

»Nå, de’ ä’ de’ inte för dom har gjort ett nytt, å’
massa Tom har blivi’ insatt som arvinge igen. Men varför
ä’ du så ivrig för den sakens skull, morsan? De’ lär väl
inte du bli fet åv, kan jag tro.»

»Angår de’ inte mej? Vem skulle di då angå, om jag
får fråga? Var jag hans mor tills han blev femton år
gammål, eller var jag de’ inte ? — Svara mej på de’! Å’
du tror att ja’ kan se honom utkastad i världen arm å’
övergiven å’ inte bry mej ett dyft om’et?  Ja’ tänker, att 
om du nå’nsin varit en mor själv, Valet de Chambers, skulle
du inte snacka så’na dumheter.»

»Nåja, gamla massa förlät honom å’ satte in honom i
testamentet igen — ä’ du nöjd nu, då?»

Ja, nu var hon nöjd, och riktigt lycklig och sentimental
över det. Hon fortsatte att komma varje dag, och slutligen
fick hon höra, att Tom hade kommit hem. Hon började
skälva av rörelse och skickade ögonblickligen bud för att
be honom »låta sin stackars gamla niggermamma få se honom
bara en enaste gång och sedan dö av glädje».

Tom låg på en soffa i lättjefull välmåga, då Chambers
kom med den bönen. Tiden hade ej mildrat hans gamla
förakt för hans barndoms ödmjuka passopp och beskyddare;
det var ännu lika bittert och omedgörligt. Han satte sig
upp och riktade en sträng blick på den vackre unge mans
ansikte, vars namn han bar utan att veta det och vars
familjerättigheter han var i åtniutande av. Han fortsatte
att stirra tills offret hade blivit tillräckligt förstelnat av skräck,
varpå han sade:

»Vad vill den gamla odågan mig?»

Bönen återupprepades ödmjukt.

»Vem gav dig lov att komma och störa mig med någon
niggers sällskapliga funderingar?»

Tom hade stigit upp. Den andre unge mannen darrade
nu synbart. Han såg, vad som skulle komma, och böjde
huvudet åt sidan under det att han lyfte vänstra armen för
att skydda det. Tom gav honom slag på slag över huvudet
och dess skydd utan att säga ett ord; offret mottog varje
slag med ett bönfallande: »snälla massa Tom — å’ snälla
massa Tom!» Sju slag — så sade Tom: »Ansiktet mot
dörren — marsch!» Han följde efter med en, två, tre
kraftiga sparkar. Den siste förpassade den helt och hållet
vite slaven över dörrtröskeln, och han linkade i väg,
gnidande ögonen med sin gamla trasiga rockärm. Tom skrek
efter honom: »Skicka in henne!»

Därpå kastade han sig flämtande ned på soffan igen
och väste fram anmärkningen: »Han kom just i rätta
ögonblicket! Jag var fylld till brädden med bittra tankar och
hade ingen att låta det gå ut över. Så uppfriskande det var!
Jag känner mig bättre nu.»


Toms moder steg in, stängde dörren bakom sig och
gick fram till sin son med all den inställsamma, bönfallande
underdånighet som fruktan och beräkning kunna ingiva den
födde slavens ord och uppträdande. Hon stannade på ett
stegs avstånd från sin gosse och lät höra två eller tre
beundrande utrop över hans manliga gestalt och skönhet,
och Tom lade ena armen under huvudet och ena benet
över soffryggen för att se tillbörligt likgiltig ut.

»Bevara oss, vad ni har vuxit, raring! Så sant jag
lever, jag skulle inte ha känt igen er, massa Tom! Titta
vänligt på mej; minns ni gamla Roxy? — Känner ni igen
er gamla niggermamma, raring? Ack, nu kan jag då lägga
mej ner å’ dö i lugn, sedan jag fått si — — —»

»Säg fort vad ni vill — raska på! Vad är det fråga om?»

»Kan en bara höra! Alldeles samma massa Tom som
förr i världen, alltid glad och skojig med sin gamla mamma.
Ja’ va’ lika säker på — — —»

»Säg vad ni vill, hör ni, och giv er i väg! Vad är det
fråga om?»

Detta var en bitter missräkning. Roxy hade under
så många dagar närt och kelat med sin inbillning, att
Tom skulle bli glad över att återse sin gamla amma och
göra henne stolt och lycklig ända in till märgen genom ett
hjärtligt ord eller par, att hon behövde två avsnäsningar
för att övertygas om att han icke skämtade och att hennes
vackra dröm bara varit en kärleksfull och dåraktig fåfänga,
ett ständigt och förödmjukande misstag. Hon kände sig
sårad intill hjärteroten och så skamsen, att hon för ett
ögonblick ej visste, vad hon skulle säga eller göra. Därpå
började hennes barm att häva sig, tårarna kommo fram
och i sin sorg förmåddes hon att pröva den där andra
drömmen hon haft — en vädjan till hennes gosses
barmhärtighet, och då framförde hon, handlande efter sin
ingivelse och utan att tänka sig för, sin bön:

»Å, massa Tom, stackars gamla mamma har råkat så
illa ut och är rakt förstörd i armarna å’ kan inte arbeta,
å’ om ni kunde ge mej en dolla’ — bara en enda liten
dolla’ — — —»

Tom kom på fötter så plötsligt, att den bönfallande
själv skrämdes till ett hopp.


»En dollar — ge dig en dollar? Jag har lust att strypa
dig! Var det ditt ärende hit? Ut med dig — och raska
på bara!»

Roxy drog sig sakta tillbaka emot dörren. Då hon
kommitt halvvägs, stannade hon och sade sorgset:

»Massa Tom, ja’ amma’ er när ni var liten å’ skötte om
er alldeles ensammen tills ni nästan var en ung herre, å’
nu ä’ ni ung å’ rik, å’ ja’ ä’ fattig å’ håller på å’ blir gammal,
å’ ja’ kom hit å’ trodde att ni skulle vilja hjälpa gamla
mamma en smula på de’ lilla stycke väg, som ä’ mellan
henne å’ graven, å’ — — —»

Tom tyckte ändå mindre om dessa tonfall än de
föregående, ty de började väcka ett slags genklang i hans
samvete; därför avbröt han henne med bestämdhet, fastän
utan elakhet, att han icke var i tillfälle att kunna hjälpa
henne och icke komme att göra det.

»Tänker ni aldrig hjälpa mej, massa Tom?»

»Nej! Gå nu er väg och besvära mig inte mera.»

Roxy höll sitt huvud nedböjt i en ödmjuk ställning.
Men nu flammade hennes forna oförrätter upp i hennes
bröst och började häftigt brinna. Hon lyfte långsamt på
huvudet, tills det hölls rakt, och på samma gång antog
hennes stora gestalt omedvetet en rakryggad och befallande
hållning, med all hennes gångna ungdoms majestät och behag
uttryckt däri. Hon lyfte sitt finger som för att stryka under
vad hon sade:

»Ni har talat. Ni har haft erat tillfälle, å’ ni har
trampat de’ under fotterna. Då ni får ett till ska’ ni fälla
på era knän å’ tigga om’et.»

En känsla av iskyla slöt sig kring Toms hjärta, han
visste ej varför, ty hän gjorde ej klart för sig, att dylika
ord från en så orimlig källa och så högtidligt uttalade
näppeligen kunde förfela en sådan inverkan. Emellertid
gjorde han vad som naturligt var; han svarade högmodigt
och hånfullt:

»Du skulle ge mig ett tillfälle — du! Kanske jag helst
borde falla på knä med detsamma? Men ifall jag nu
inte gör det — låt oss bara antaga det — vad kommer då
att hända, snälla du?»

»Jo, de’ här ä’ va’ som kommer att hända: Ja’ går till eran 
farbror så fort benen bära mej å’ berättar honom varteviga
dugg ja’ vet om er.»

Toms kinder vitnade, och hon såg det. Oroande tankar
började jaga varandra genom hans huvud. »Hur kan hon
ha fått reda på det? Och likväl måste hon ha kommit
underfund med mig — hon ser sådan ut. Jag har fått
testamentet återupprättat för knappt tre månader sedan, är
redan djupt i skuld igen och rör upp himmel och jord
för att rädda mig för avslöjande och fördärv, med tämligen
goda utsikter att kunna tysta ned saken om jag får vara i
fred, och nu har den här djävulen gått och spårat mig på
ett eller annat sätt. Jag undrar, hur mycket hon vet? Å,
å, det är tillräckligt att komma ens hjärta att brista!
Men jag är tvungen att göra henne god igen — det finns
ingen annan utväg.»

Så lyckades han åstadkomma en tämligen klen
efterapning av ett glatt skratt och skuggan av ett ogenerat sätt,
då han sade:

»Seså, kära Roxy, gamla vänner som du och jag ska’
inte gräla. Se här har du din dollar — låt nu höra, vad
du vet.»

Han räckte fram en sedel från någon misstänkt bank;
men hon stod som förut och gjorde ingen rörelse. Det var
nu hennes tur att med förakt avvisa all inställsamhet, och
hon underlät ej att begagna sig därav. Hon sade med en
barsk oböjlighet i röst och sätt, vilken nästan fick Tom
att begripa, att även en för detta slav kan under tio minuter
komma ihåg skymford och förolämpningar, mottagna i
utbyte för artigheter och smicker, och att även en sådan kan
njuta av att taga hämnd för sådant, när tillfället erbjuder sig.

»Va’ jag vet? Jag ska’ säja er va’ jag vet. Jag vet
tillräckligt för att kunna förvandla det där testamentet till
aska — och mera, hör ni de’, mera!»

Tom stod skräckslagen.

»Mera?» sade han. »Vad menar du med mera? Hur
skulle det kunna finnas något mera?»

Roxy skrattade hånfullt och sade försmädligt, med en
skakning på huvudet och händerna i sidorna:

»Jojo — nu kan man tänka sig. Jag tror nog att ni
skulle vilja veta det — för eran eländiga lilla

pappersdollartrasa. Varför menar ni att ja’ skulle berätta de’ för er?
Ni har inga pengar. Jag ska’ berätta de’ för eran farbror
— å’ de’ i denna stund till på köpe’ — å’ han ska’ ge
mej fem dolla’ för’et, å’ de’ gladeligen ändå.»

Hon vände sig föraktfullt om och började gå sin väg.
Tom var utom sig av rädsla. Han fattade tag i hennes
kjolar och bönföll henne om att stanna. Hon vände sig
om och sade högdraget:

»Ser ni nu, va’ va’ de’ ja’ sa’ er?»

»Du — du sade — jag minns ingenting. Vad var det
du sade mig?»

»Jag sa’ er att härnäst ja’ gav er ett tillfälle, skulle ni gå
ned på era knän å’ tigga om’et.»

Tom var förlamad för ett ögonblick. Han flämtade av
sinnesrörelse. Så sade han:

»Å, Roxy, du kan ej vilja ha din unge herre att göra
något så förskräckligt! — Du kan inte mena det!»

»Ja’ ska’ mycket snart lära er om ja’ menar de’ eller
inte! Ni kallar mej med öknamn å’ så gott som spottar
på mej, då ja’ kommer hit, fattig å’ övergiven å’ ödmjuk,
för å’ berömma er för att ni har vuxit upp å’ blivit stor å’
vacker, å’ berättar för er hur jag skötte er och amma er
å’ vaka över er, när ni var sjuk, å’ ingen annan mor hade
än mej i hela vida världen, å’ ber er att ge stackars gamla
niggern en dolla’ för å’ skaffa henne nå’nting å’ äta — å’
ni skäller ut mej — skäller ut mej, må den onde ta’ er!
Jaha, herrn, ja’ ska’ ge er ett enda tillfälle till, och de’ ä’
nu de’, å’ de’ räcker bara en halv sekund — hör ni, va’
ja’ säjer?»

Tom föll på knä och började be:

»Du ser att jag tigger och ber dig, och det uppriktigt
också! Men berätta nu, Roxy, berätta!»

Arvtagerskan till två århundradens ohämnade oförrätter
och förödmjukelser såg ned på honom och tycktes dricka
tillfredsställelse i djupa klunkar. Därpå sade hon:

»En fin vacker vit herre på knä för en negerslinka! Ja’
ville se det för en enda gångs skull innan ja’ kallas hädan.
Blås nu i ditt horn. Gabriel, blås, ja’ ä’ redo — — — —
Stig upp!»

Tom gjorde så. Han sade ödmjukt:


»Snälla Roxy, straffa mig inte mera. Jag förtjänade vad
jag fick, men var nu snäll och låt mig slippa med det. Gå
inte till farbror. Säg det åt mig — jag skall giva dig
den där femdollarn.»

»Ja, de’ slår ja’ vad om att ni kommer å’ göra, å’ inte
kommer de’ att stanna med de’ heller. Men ja’ tänker inte
berätta de’ för er här.»

»Nej, Gud bevare mig, inte här!»

»Är ni rädd för spökhuset?»

»N—nej.»

»Nåja, kom då till spökhuset vid tio- eller elvatiden i
kväll å’ klättra uppför stegen, för trappstegen har ramla’
ner, så träffar ni mej. Jag håller hus där för att ja’ inte
har råd å’ bo nå’n annanstans.» Hon gick mot dörren, men
stannade och sade: »Giv hit dollarssedeln.» Han gav henne
den. Hon granskade den och sade: »Hm — inte otroligt,
att banken har stoppat.» Så satte hon sig i gång igen,
men hejdade sig åter. »Har ni nån whisky?»

»Jo, en smula.»

»Gå efter den!»

Han skyndade till sitt rum en trappa upp och hämtade
ned en flaska, som var full till två tredjedelar. Hon tog ur
korken och drack en klunk. Hennes ögon gnistrade av
tillfredsställelse, och hon stoppade buteljen under schalen med
orden: »De’ va’ prima. Ja’ tar den med mej.»

Tom höll ödmjukt dörren öppen för henne, och hon
marscherade ut lika barsk och rak som någon grenadjär.

*



NIONDE KAPITLET.

Varför fröjdas vi vid ett barns födelse
och sörja vid en begravning? Därför att
det i intetdera fallet är oss, det gäller. — 
Ur Pundhuvud-Wilsons tänkebok.

Det är lätt att finna fel hos andra, om
man har fallenhet därför. Det var en
gång en man som, då han inte kunde
finna något annat fel med sina kol,
klagade över att det var för mycket
förhistoriska paddor i dem. Ur
Pundhuvud-Wilsons tänkebok.

Tom kastade sig på soffan, dolde sitt värkande huvud
i händerna och vilade armbågarna mot knäna. Han
vaggade fram och tillbaka och jämrade sig.

»Jag har fallit på knä för en negerslyna!» mumlade han.
»Jag trodde, att jag redan kommit till botten av all
förnedring, men å, min Gud, det var ingenting emot detta — — — 
Nå, det finns åtminstone en tröst, sådan den nu är — den här
gången har jag nått botten; det finns ingenting som är
djupare ned.»

Men det var en förhastad slutsats.

Klockan tio den kvällen klättrade han uppför stegen
och in i spökhuset, blek, matt och eländig. Roxy stod i
dörren till ett av rummen och väntade, ty hon hade
hört honom.

Huset var byggt i två våningar, och sedan det för ett
par år sedan kommit ut, att det spökade där, var det förbi
med dess användbarhet. Ingen ville bo i det sedan dess
eller komma det nära under natten, och de flesta
människor gjorde till och med vid fullt dagsljus en stor lov
omkring det. Som det var utan medtävlare, kallades det
helt enkelt spökhuset. Det höll nu på att falla i spillror
genom att ingen såg till det. Det stod trehundra yards
bakom Pundhuvud-Wilsons hus, och mellan dem fanns
ingenting annat än ett tomrum. Det var sista huset i staden åt
det hållet.

Tom följde efter Roxy in i rummet. Hon hade en hög
ren halm i hörnet som bädd, några billiga, men välvårdade 
klädespersedlar hängde på väggen, en plåtlykta gjorde golvet
fräknigt med små ljusfläckar, och några ljus- och tvållådor
stodo här och var, avsedda att användas som stolar. Tom och
Roxy satte sig ned, och hon sade:

»Ja, nu ska’ jag berätta rent ut va’ jag vet, å’ längre fram
ska’ jag börja ta ut pengarna; jag har ingen brådska. Va’
tror ni att jag tänker säga er för nå’t?»

»Å, du — du — å’ Roxy, gör det ej för svårt för mig!
Kläm fram det med detsamma och berätta, hur du på ett
eller annat sätt kommit underfund med vilket elände jag
kommit i genom slöseri och dårskap — —»

»Slöseri och dårskap! Nej, herrn, de’ ä’ inte de’. De’
betyder ingenting i jämförelse med va’ ja’ vet.»

Tom stirrade på henne och sade:

»Vad i all världen menar du, Roxy?»

»Ja, menar så här — å’ de’ ä’ dagsens sanning. Ni ä’
intemera släkt till gamle massa Driscoll än jag ä’ — de’
ä’ va’ jag menar!»

»Vad!

»Jojo, herrn, å’ de’ ä’ inte nog. Du ä’ en nigger!
— en född nigger å’ slav — å’ du ä’ en nigger å’ en
slav den stund som är, å’ gamle massa Driscoll kommer å’
sälja dej neråt floden innan du bli’t två dagar äldre, om
ja’ bara öppnar på munnen!»

»Det är en dundrande lögn, du eländiga gamla
harskramla!»

»Nej, de’ ä’ inte lögn, försök inte. Det ä’ rena
sanningen, intet annat än sanningen, så hjälpe mej Gud. Jaha,
du — du är min son — —»

»Du, din djävul!»

»Å’ den där stackars pojken du slog å’ sparkade i dag är
Percy Driscolls son å’ din husbonde.»

»Ditt odjur!»

»Å’ hanses namn ä’ Tom Driscoll, och ditt namn ä’
Valet de Chambers, å’ du har inget tillnamn, för de’ har
inga niggrer!»

Tom sprang upp, fick fatt på ett vedträ och lyfte det,
men hans moder bara skrattade åt honom och sade:

»Sitt ned, din valp! Tror du, att du kan skrämma mej?
Det duger du inte te’ å’ ingen åv dina likar heller. Jag 
tror nog att du skulle kunna skjuta mej i ryggen, kanske,
om du kom åt, för de’ vore nå’nting alldeles i din stil — 
jag känner dig alltigenom — men som jag har ingen
lust å’ bli mördad, har jag satt upp allt det här i skrift å’
fått de’ i säkra händer me’, å’ den karl’n som har de’,
vet var han har rätta mannen att vända sig till om jag
blir mördad. Å bevara dej, om du tror att mor din är
lika stor fåne som du, så tar du väldigt miste, de’ kan jag
säja dej! Seså, nu sitter du still å’ bär dej hyggligt åt, å’ du
understår dej inte å’ stiga upp förrän jag säjer åt dej att
göra de’!»

Tom rasade och vred sig ett slag i en virvelvind av
sönderslitande känslor och förnimmelser, men sade till slut
med ett tonfall av fast övertygelse:

»Alltsammans är rena galenskapen; gå då och gör ditt
värsta — jag har ingenting mer med dig att skaffa.»

Roxy svarade ej ett ord. Hon tog lyktan och gick mot
dörren. Tom blev i ett ögonblick iskall av skräck.

»Kom tillbaka, kom tillbaka!» jämrade han sig. »Jag
menade det inte, Roxy, jag tar det tillbaka och skall aldrig
säga så mera! Var snäll och kom tillbaka, Roxy!»

Kvinnan stod stilla ett ögonblick; så sade hon allvarligt:
»Det ä’ en sak, du får sluta med, Valet de Chambers.
Du får inte kalla mej Roxy, som om du vore min like.
Barn tala inte te sin mor på de’ viset. Du ska’ säja mor
eller mamma, de’ ä’ va’ du ska’ kalla mej — åtminstone
när ingen hör’et. Säj de’!»

Det kostade Tom en kamp, men han fick fram det.
»De’ ä’ rätt. Glöm de’ nu aldrig i livet, om du vet va’
som ä’ hälsosamt för dej. Nu har du sagt att du aldrig
nå’nsin skulle kalla det lögn å’ galenskap igen. Jag säjer
dej som en varning: om du nå’nsin säjer så en gång till,
ä’ de’ sista gången i ditt liv, du kommer å’ säja de’ te’
mej, för då traskar jag te’ domaren direkte så fort jag
orkar å’ berättar honom vem du ä’, å’ bevisar de’. Tror
du va’ jag säjer?»

»Å», klagade Tom, »jag mer än tror det, jag vet det.»

Roxy visste att hennes seger var fullständig. Hon
kunde icke hava bevisat någonting för någon människa,
och hennes hotelse om den skrivna bekännelsen var en lögn, 
men hon kände den person, hon hade att göra med, och
hade sagt båda dessa saker utan ringaste tvivel om den
verkan, de skulle framkalla.

Hon gick och satte sig på sin ljuslåda, och hennes
stolthet, hennes högdraget segervissa hållning gjorde den
till en tron.

»Nu, Chambers, ska vi tala om affärer, och vi vill inte
veta åv några tokerier mera. Först å’ främst, du får femti
dolla’ i måna’n; hälften åv de’ ska’ du ge till din mor.
Fram me’ pengarna!»

Men Tom hade bara sex dollars i hela världen. Han
gav henne dem och lovade börja på riktig räkning med
nästa månads understöd.

»Chambers, hur mycket ä’ du skyldig?»

Tom ryste till och sade:

»Nära trehundra dollars.»

»Hur tänker du kunna betala dem?»

Tom jämrade fram:

»Å, jag vet inte; gör mig inte sådana förskräckliga
frågor!»

Men hon höll i sig tills hon pressade fram en
bekännelse av honom; han hade strukit omkring förklädd och
stulit små värdeföremål från enskilda hus; han hade i
själva verket gjort ett ordentligt plundringståg bland
grannarna fjorton dagar förut, då han troddes vara i S:t Louis,
men han fruktade, att han icke skickat i väg nog tjuvgods
för att få ihop den summa, som behövdes, och tordes ej
göra ett nytt försök under den rådande upphetsningen i
staden. Hans mor gillade hans uppförande och erbjöd sig
att hjälpa till, men detta skrämde honom. Han vågade
helt darrande säga, att om hon ville flytta från staden,
skulle han känna sig bättre och säkrare och kunde hålla sitt
huvud mera högt — och han skulle just gå på med sina
skäl, då hon avbröt honom och beredde honom en angenäm
överraskning genom att säga, att hon var beredd att ge
sig i väg; det gjorde henne detsamma, var hon bodde,
blott hon fick sin andel av månadspengarna regelbundet.
Hon sade, att hon inte skulle fara långt bort och komma
tillbaka till spökhuset en gång i månaden för att hämta
pengarna. Därpå sade hon:


»Jäg tycker inte så illa om dej nu, men jag har hatat
dej inte så litet under många år — å’ de’ skulle vem som
helst ha gjort. Bytte jag inte bort dej kanske, å’ gav dej
en god familj å’ en gott namn, å’ gjorde dej till en vit
herreman å’ rik, med stadskläder att sätta på dej — å’
va’ fick ja’ för de’? Du föraktade mej hela tiden å’ höll
alltid på me’ å’ säja gemena, elaka saker åt mej så folk
hörde’t, å’ kunde aldrig låta mej glömma, att jag va’ en
nigger, å’ — å’ —, — å’ — —»

Hon började snyfta och sjönk ihop. Tom sade:

»Men du vet ju, att jag inte visste, att du var min mor,
och dessutom — — —»

»Nå, vi ska’ inte bry oss om de’ nu, låt de’ vara. Jag
ska’ glömma’t.» Men så tilläde hon hotande. »Och laga,
så att jag aldrig börjar komma ihåg de’ igen, för då skall
de’ gå dej illa, de’ säjer ja’ dej!»

Då de skildes åt, sade Tom med det mest övertalande
tonfall han kunde åstadkomma:

»Mamma, har du något emot att säga mig, vem min
far var?»

Han hade trott, att han kom med en fråga, som skulle
göra henne förlägen. Han misstog sig. Roxy rätade på sig
med en stolt kastning av huvudet och sade:

»Om jag har något emot att säja dej de’? Nej, visst
inte. Du har ingen orsak att skämmas över far din, de’
kan jag säja dej. Han var av bästa sorten i den här sta’n
— gammal Virginiasläkt. Från en av de första familjerna
var han. Precis lika fin släkt som Driscolls och Howards,
när dom stod som högst.» Hon antog en, om möjligt, ännu
stoltare min och tilläde med eftertryck: »Minns du överste
Cecil Bureigh Essex, som dog samma år som din unge
herre Tom Driscolls far dog, å’ minns du, hur alla
frimurarna å’ Odd Fellers å’ kyrkförsamlingarna drog ut å’ gav
honom den största begravning di sett här i sta’n? Den
mannen var det.»

Under intrycket av hennes stolta välvilja mot sonen
återvände flydda dagars behag till henne, och hennes gestalt
antog en ståtlig värdighet, som kunde sägas hava anstått
en drottning, ifall hennes omgivning varit litet mera
anpassad till den.


»De’ finns inte en nigger till i den här sta’n, som ä’
så högboren som du. Seså, ge dej i väg nu! Å, håll du
huvudet så högt som du vill — det har du rätt till, å’ de’
kan jag svära på!»

*



TIONDE KAPITLET.

Alla säga: »Hur hårt det är, att vi måste
dö» — en underlig klagan att komma
från deras läppar, som varit tvungna att
leva. — Ur Pundhuvud-Wilsons
tänkebok.

Är du ond, så räkna till fyra; är du
mycket ond, så svär. — Ur
Pundhuvud-Wilsons tänkebok.

Sedan Tom gått till sängs, plågades han gång på gång
av häftiga uppvaknanden, varvid hans första tanke var:
»vilken glädje — det var bara en dröm!» Så lade han sig
tungt ned igen med en suck och de frammumlade orden:
»en nigger! Jag är en nigger! Jag önskar, att jag vore död!»

Han vaknade vid daggryningen med ett återupprepande
av denna fasa, och därpå beslöt han att inte ha något mer
att skaffa med en gå förrädisk sömn. Han började tänka,
och tillräckligt bittra voro de tankar, som kommo. De
irrade omkring på ungefär följande sätt:

»Varför blevo niggrer och vita skapade? Vilket brott
hade den första, oskapade niggern begått, eftersom födelsens
förbannelse blev hans lott? Och varför har denna
fasansfulla åtskillnad blivit till mellan vita och svarta? — — — 
Huru hård förefaller ej niggerns lott denna morgon — och
likväl föll ingen sådan tanke mig in någonsin förr!»

Han suckade och jämrade sig en timme eller mera i
sträck. Därpå kom »Chambers» ödmjukt in för att säga,
att frukosten var nästan färdig. Tom blev blossande röd,
då han såg denne aristokratiske, vite yngling krypa för
honom och kalla honom »unga herrn». Han sade strävt:
»Ut ur min åsyn!» och när gossen gått, mumlade han:
»Han har ej gjort mig något ont, den stackars uslingen,
men nu är han för mig som salt i surt öga, ty han är 
Driscoll, den unge gentlemannen, och jag är — å’ jag
önskar, att jag vore död!»

Ett jätteutbrott, sådant som vulkanen Krakatoas för någon
tid sedan med åtföljande jordbävningar, havsvågor och moln
av vulkanisk aska, förändrar det omgivande landskapets
fysionomi till oigenkännlighet, sänkande högt belägna trakter
och höjande de låga, skapande fagra sjöar där det varit
öken och öknar, där förut grönskande ängar lett mot skyn.
Den fruktansvärda katastrof som övergått Tom hade på
samma sätt förändrat hans moraliska landskap. Några av sina
lågt liggande nejder fann han upplyftade till ideal, några av
hans ideal hade sjunkit ned i dalarna och lågo där med säck
och aska av lava och svavel på sina störtade huvuden.

Hela dagar igenom irrade han omkring på ensliga
ställen, tänkande, tänkande, tänkande — sökande att finna
sig till rätta. Det var ett nytt arbete. Om han mötte en
vän, fann han en hel livstids vana på något
hemlighetsfullt sätt kommit bort — hans arm hängde livlös ned i
stället för att lyftas av sig själv och utsträcka handen till
hälsning. Det var »niggern» i honom, som gav sin
underdånighet till känna, och han rodnade och var skygg. Och
»niggern» i honom förvånades, då den vite vännen räckte
handen för att trycka hans. Han fann »niggern» inom sig
ofrivilligt vika åt sidan, på trottoaren, för en vit slusk
eller luffare. Då Rowena, det käraste han visste, föremålet
för hans tysta tillbedjan, bjöd honom att stiga in hemma
hos henne, gjorde »niggern» inom honom en förlägen ursäkt,
var skygg för att komma in och sitta ned tillsammans med
de fruktade vita på jämlik fot. »Niggern» inom honom strök
omkring här och där och på alla möjliga platser, inbillande
sig, att den såg misstänksamhet och kanske avslöjande i
alla ansikten, tonfall och åtbörder. Så underligt och olikt
honom blev Toms uppförande, att folk lade märke till det
och vände sig om efter honom, då han gick förbi; och när
han såg sig om — vilket han ej kunde låta bli att göra,
kämpa emot hur mycket han ville — och mötte det förvånade
uttrycket i någons ansikte, ingav det honom en sjuklig
känsla, och han lagade sig ur synhåll så fort han kunde.
Snart började han känna sig jagad och fick ett jäktat
utseende, och så flydde han upp till bergstopparna och till

ensligheten. Han sade sig själv, att Chams förbannelse
var över honom.

Han fruktade sina måltidstimmar; »niggern» inom honom
skämdes över att sitta till bords med de vita och fruktade
alltjämt upptäckt; och en gång, då domaren Driscoll sade åt
honom: »vad är det med dig? Du ser lika ödmjuk ut som
en nigger», kände han sig som lönnmördare påstås känna sig,
då anklagaren säger: »Du är den mannen!» Tom svarade,
att han ej mådde väl, och gick ifrån bordet.

Hans föregivna »fasters» omsorger och smekningar hade
blivit en fasa för honom, och han undvek dem.

Och hela tiden växte alltjämt hatet mot hans föregivne
»farbror» i hans hjärta, ty han sade till sig själv: »Han
är en vit man, och jag är hans boskap, hans egendom,
hans vara, och han kan sälja mig alldeles som han kan sälja
sin hund.»

Under en hel vecka framåt trodde Tom, att hans karaktär
genomgått en riktigt genomgripande förändring. Men det
var, emedan han ej kände sig själv.

I mångt och mycket voro hans åsikter fullkomligt
förändrade och skulle aldrig mera bli vad de varit förut,
men grunddragen i hans karaktär voro ej förändrade och
kunde ej förändras. En eller par viktiga sidor av dem
voro förändrade, och med tiden skulle följderna härav visa
sig, då tillfälle gavs — följder av en mycket allvarlig natur
till på köpet. Under inflytande av en stor själslig och
moralisk omvälvning hade hans karaktär och vanor till
utseendet undergått en komplett förändring, men efter en
tid, sedan stormen lagt sig, hade bådadera börjat komma
i sitt förra läge igen. Småningom återföll han i sitt gamla
lättsinniga och tanklösa väsen, sitt gamla tänkesätt och sitt
gamla talesätt, och ingen av hans närmaste skulle ha kunnat
upptäcka något som skilde honom från forna dagars svage
och liknöjde Tom.

Den tjuvrazzia han gjort i staden gav bättre utbyte
än han vågat hoppas. Den gav honom den summa, han
behövde för att betala sina spelskulder, och räddade honom
från att bliva upptäckt av sin onkel och ännu en gång
struken ur testamentet. Han och hans mor kommo att
tycka om varandra rätt bra. Än så länge kunde hon ej

älska honom, emedan »de’ inte va’ något med honom»,
som hon uttryckte sig, men hennes natur krävde något eller
någon att härska över, och han var bättre än ingenting.
Hennes starka karaktär och stridslystna, befallande sätt
tilltvingade sig Toms beundran oaktat det faktum, att han
fick röna flera prov på dessa hennes egenskaper än som
var behövligt för hans välbefinnande. I regeln var hennes
konversation emellertid sammansatt av rasens skvaller om
de förnämsta stadsfamiljernas enskilda liv (ty varje gång
hon kom till staden, gick hon ut på skörd i deras kök),
och det njöt Tom av att få höra. Det var alldeles i hans stil.
Hon uppbar alltid punktligt sin hälft av månadspengarna,
och han kom alltid till spökhuset vid dessa tillfällen för
at få en pratstund med henne. Litet emellanåt gjorde hon
honom ett besök där på mellandagarna också.

Emellanåt brukade han resa in till S:t Louis på ett
par veckor, och slutligen besegrades han åter av frestelsen.
Han vann en hop pengar, men förlorade dem och en hel del
dessutom, vilket han lovade betala så fort som möjligt.

För detta ändamål satte han sig före att göra en ny
stöldrazzia i hemstaden. Han företog sig aldrig något
dylikt i någon annan stad, ty han var rädd för att våga
sig in i hus, som han ej kände till utan och innan och i
vilkas vardagsvanor han ej var väl invigd. Han kom
förklädd till spökhuset onsdagen innan tvillingarna hade
kommit till staden — efter att ha skrivit till sin »faster»
Pratt, att han ej skulle komma tillbaka förrän två dagar
senare — och låg gömd där hos sin mor tills vid
daggryningen fredag morgon, då han gick till sin farbrors hus
och tog sig in bakvägen med sin egen nyckel samt smög sig
upp på sitt rum, där han hade tillgång till spegel och
toalettartiklar. Han hade med sig i ett bylte en flickdräkt att
användas som förklädnad på tjuvnadsrazzian och kom klädd
i en av sin mors kostymer med svarta handskar och slöja.
Vid daggryningen var han färdigklädd för sitt företag, men
han uppfångade en skymt av Pundhuvud-Wilson genom
fönstret åt väggen mellan husen och visste, att Wilson sett
en skymt av honom. Därför lät han Wilson en stund få
se honom figurera och kråma sig framför spegeln en stund,
varefter han drog sig utom synhåll och återtog den andra 
förklädnaden samt efter en stund gick ned och ut bakvägen
samt nedåt staden för att rekognoscera terrängen för sitt
tilltänkta arbete.

Men han kände sig illa till mods. Han hade återtagit
sin mors dräkt och till förklädnaden fogat en gammal kvinnas
lutande hållning, i tanke att Wilson ej skulle bry sig om att
undra på en fattig gumma, som tidigt på morgonen kom
bakvägen ut ur grannens hus, ifall han fortfarande stod
på utkik. Men tänk, om Wilson sett honom gå ut och
funnit det misstänkt samt följt efter honom också! Tanken
på något sådant kom Tom ätt kallsvettas. Han uppgav
tanken på stölderna den dagen och skyndade sig tillbaka
till spökhuset på den skummaste väg han kände till. Hans
mor hade gått, men efter en stund kom hon tillbaka med
underrättelsen om den stora mottagningen hos Patsy Cooper
och intalade honom snart, att tillfället var som sänt av
försynen, så, inbjudande och präktigt var det. Så gick han
i alla fall ut på sin tjuvfärd och gjorde ett utmärkt geschäft
på den, under det alla människor givit sig i väg att hälsa
på hos Patsy Cooper. Framgången gav honom kurage och
till och med riktig djärvhet, så att han till och med, sedan
han i en avsides liggande allé lämnat sin mor den inhöstade
skörden, själv begav sig till mottagningen och ökade sin
fångst med åtskilliga värdeföremål i det huset.

Efter denna långa utflykt ha vi åter kommit till den
punkt, där Pundhuvud-Wilson — medan han väntade på
tvillingarnas besök samma fredagsafton — satt och grubblade
över den besynnerliga synen samma morgon, en flicka i
Tom Driscolls sängkammare; grubblande och gissande och
funderande över den och undrande, vem den skamlösa
varelsen kunde vara.

*



ELVTE KAPITLET.

Det finns tre ofelbara sätt att behaga
en författare, och de tre bilda en stigande
skala av artighet; 1, att säga honom, att
ni läst en av hans böcker; 2, att säga
honom, att ni läst alla hans böcker; 3,
att be honom låta er läsa manuskriptet
till hans nästa bok. Genom n:r 1 vinner
ni hans aktning, genom n:r 2 hans
beundran, n:r 3 banar er väg rakt in i hans
hjärta. — Ur Pundhuvud-Wilsons
tänkebok.

Vad beträffar adjektivet, så stryk det,
om det råder ringaste tvekan om det. —
Ur Pundhuvud-Wilsons
tänkebok.

Tivllingarna kommo, och man började språka. Samtalet
gick lätt och sällskapligt, och under dess inflytande vann
den nya vänskapen i uppriktighet och styrka. Wilson tog
fram sin tänkebok, på begäran, och läste upp ett eller par
stycken ur den, vilka tvillingarna hjärtligt berömde. Detta
föll författaren så i smaken, att han gärna tillmötesgick
deras begäran att få låna med sig hem en sats av boken att
läsa i lugn och ro. Under sina omfattande resor hade de
kommit underfund med att det finnes tre ofelbara sätt att
behaga en författare; de använde sig nu av det säkraste
bland dem.

Nu kom det ett avbrott. Unge Tom Driscoll trädde in
och förenade sig med sällskapet. Han låtsades se de
distinguerade främlingarna för första gången, då de reste
sig för att skaka hand med honom, men detta var endast
en fint, eftersom han redan sett en skymt av dem vid
mottagningen, under det att han plundrade i huset.
Tvillingarna gjorde för sig själva den reflektionen, att han var
blid och ganska vacker att se på, mjuk och smidig i sina
rörelser — riktigt graciös, i själva verket. Angelo tyckte,
att han hade en vacker blick; Luigi fann, att det var något
beslöjat och skyggt i den. Angelo fann, att han hade
ett behagligt, ogenerat sätt att tala; Luigi tyckte, att det
var något mera ogenerat än som var behagligt. Angelo 
tyckte, att han var en rätt trevlig ung man; Luigi reserverade
sitt omdöme. Toms första bidrag till konversationen var
en fråga, som han gjort Wilson hundra gånger förut. Den
framställdes alltid muntert och godmodigt; den framkallade
alltid en liten sveda, ty den vidrörde ett hemligt sår, men
denna gång var svedan skarp, eftersom främlingar voro
närvarande.

»Nå, hur går det med juridiken? Har ni fått något
mål ännu?»

Wilson bet sig i läppen, men svarade: »Nej — icke än»
med så mycken likgiltighet han kunde antaga. Domaren
Driscoll hade ädelmodigt underlåtit att vidröra juridiken,
då han gav tvillingarna Wilsons biografi. Unge Tom
skrattade gemytligt och sade:

»Wilson är advokat, ser herrarna, men praktiserar inte
för närvarande.»

Det var en sarkasm, som kändes, men Wilson bevarade
sin självbehärskning och sade utan hetsighet:

»Jag praktiserar icke, det är sant. Det är riktigt, att jag
aldrig haft något mål och nödgats förtjäna ett sparsamt
uppehälle under dessa tjugu år som bokföringsexpert i en
stad, där jag icke lika ofta kommer över handelsböcker
att reda ut som jag skulle önska. Men det är också sant,
att jag berett mig väl för advokatyrket. När jag var vid
er ålder, Tom, hade jag valt ett yrke och blev snart
kompetent att sköta det.» Tom vred på sig. »Jag fick aldrig
något tillfälle att pröva min förmåga i det yrket, och
får det kanske ej heller någonsin, men om jag skulle få ett
tillfälle, skall det visa sig att jag är beredd att taga itu
med det, ty jag har under alla dessa år fortsatt mina
juridiska studier.»

»Just så, det är gott gry i er, och det är roligt att se
det. Jag har lust att be er taga hand om alla mina
rättssaker. Mina rättssaker och er advokatpraktik skulle passa
bra ihop, Dave», och den unge mannen skrattade igen.

»Om ni skulle låta mig taga hand om...» Wilson tänkte
på flickan i Toms sängkammare och vara nära att säga:
»Om ni skulle låta taga händ om allt ert fuffens och allt
vanhederligt, ni gör er skyldig till, skulle det ej bli så litet

att reda upp», men, besinnade sig och sade: »Nåja, det här
ämnet passar emellertid inte för vårt samspråk.»

»Gott, vi skola byta om ämne; jag antager, att ni var
färdig att ge mig en ny gliring, så att jag slår gärna in på
en ny bog. Hur är det med den Fruktansvärda
Hemlijgheten? Wilson har gjort upp en plan att få fönsterglas ut
ur marknaden, genom att smycka det med flottiga
fingeravtryck, och göra sig en förmögenhet genom att sälja det
till dyrtidspris till de krönta huvudena borta i Europa
att utrusta sina slott med. Fram med det, Dave!»

Wilson tog fram tre av sina glasskivor och sade: »Jag
låter vederbörande individ stryka sig med högra handen
genom håret för att få en smula av hårfettet på
fingertopparna och sedan trycka dem mot glaset. Härav uppkommer
ett tydligt och minutiöst avtryck av linjerna i huden, som
kvarstår oförändrat, om det ej kommer i beröring med
något som kan gnida av det. Börja ni, Tom.»

»Men jag vill minnas, att ni tagit mina fingeravtryck
en eller par gånger förut.»

»Ja, men sista gången var ni en liten gosse, endast
omkring tolv år gammal.»

»Ja visst. Naturligtvis har jag förändrat mig
fullständigt sedan dess, och omväxling är vad de krönta huvudena
vilja ha, förmodar jag.»

Han strök fingrarna genom sin korta lugg och tryckte
dem, en i sänder, mot glaset. Angelo gjorde ett avtryck
av sina fingrar på ett annat glas och Luigi likaså på det
tredje. Wilson satte på glasen etiketter med namn och
datum och lade sedan in dem. Tom lät höra sitt vanliga
skratt och sade:

»Jag tänkte icke säga något, men om det är omväxling
ni vill ha, så har ni gjort av med en glasbit i onödan.
Den ena tvillingens fingeravtryck är naturligtvis lika den
andres.»

»Nå, det är gjort nu, och jag önskade i alla fall ha
dem bägge», sade Wilson och satte sig på sin plats igen.

»Men hör på, Dave», sade Tom; »ni brukade spå folk
också, då ni tog deras fingeravtryck. Dave är ett snille
på alla möjliga områden — ett första klassens snille, må
herrarna tro; en stor vetenskapsman, som bränner sitt ljus

förgäves här i byn, en profet med det slags erkännande
som profeter pläga få i hemtrakten — för häromkring
ge de inte ett dyft för hans lärda upptäckter och kalla hans
hjärna en tokerifabrik — eller hur, Dave, är det inte så?
Men det gör detsamma; han skall nog göra sig bemärkt
endera dagen — fingerbemärkt, ser ni, hihihi! Men för
att tala allvar — skulle ni inte vilja låta honom få titta
på insidan av edra händer ett slag; det är värt dubbla
entré en och pengarna tillbaka vid dörren. Vet ni, han
kan läsa i edra handlinjer som i en bok och berätta er,
inte bara femtio eller sextio saker som skola hända er utan
också femtio eller sextiotusen som inte ska’ göra det. Seså,
Dave, visa herrarna, en så inspirerad polyhistor vi ha här
i staden, utan att veta av det.»

Wilson vred på sig under detta retsamma och ej över
sig hövliga tal, och tvillingarna ledo med honom och för
hans skull. De kommo nu till den alldeles riktiga
uppfattningen, att bästa sättet att komma honom till
undsättning skulle vara att taga ämnet på allvar och behandla
det med respekt utan att bry sig om Toms tämligen
överdrivna raljeri, varför Luigi sade:

»Under våra resor ha vi sett en smula av konsten att
spå i händer och ha mycket väl reda på, vilka
förundransvärda saker man kan uträtta med den. Om det ej är en
vetenskap, och till på köpet en bland de förnämsta, vet jag
ej, vad det eljest skulle kallas. I Österlandet...»

Tom såg häpen och tvivlande ut. Han sade: »Skulle det
där taskspeleriet vara en vetenskap. Men ni talar väl aldrig
på allvar, eller hur?»

»Jo, fullkomligt. För fyra år sedan läto vi våra händer
uttolkas som om innersidorna varit fyllda med tryckt text.»

»Vill ni således verkligen påstå, att det befanns vara
något med det?» frågade Tom, vars vantro började
försvagas en smula.

»Så mycket var det med det», sade Angelo, »att vad
som sades oss om våra karaktärer var i minsta detalj
riktigt — vi kunde ej hava beskrivit dem bättre själva.
Vidare avslöjades två eller tre märkliga saker som hänt
oss — saker, som ingen av de närvarande utom vi själva
kunde ha haft reda på.»


»Kors, det är ju riktigt häxeri!» utropade Tom, som
nu började bli mycket intresserad. »Och hur redde de sig
med vad som skulle komma att hända er i framtiden?»

»På det hela taget mycket bra», svarade Luigi. »Två
eller tre av de viktigaste tilldragelser, som förutspåddes
oss, ha sedan dess inträffat; den utan jämförelse
betydelsefullaste av dem innan ett år hade gått. Några av de mindre
förutsägelserna ha slagit in; några andra, både av mindre
och av större vikt, icke ännu — och komma kanske, det
är klart, inte heller att göra det; likväl skulle jag bli mera
förvånad, om de icke slå in än om de göra det.»

Tom var nu alldeles omvänd och mycket imponerad.
Han sade ursäktande:

»Dave, det var ej min mening att förringa den där
vetenskapen; jag skämtade bara — lät tungan löpa i väg, skulle
jag hellre säga. Jag önskade, att ni ville se dem i
händerna. Säg, vill ni inte göra det?»

»Jo, för allt i världen, om ni önskar det; men som
ni vet, har jag ej haft något tillfälle att utbilda mig och
påstår mig ej heller vara skicklig i konsten. Då en
förfluten händelse efterlämnat ett något så när tydligt intryck
i handen, kan jag i allmänhet upptäcka det — icke alltid,
naturligtvis, men ofta — varemot jag icke har mycket
förtroende till mig själv, då det gäller att läsa i framtiden.
Jag talar, som om jag dagligen plägade studera konsten
att spå i händer, kiromantin, men så är det icke. Jag
har ej granskat ett halvt dussin händer under de sista sex
åren; ser ni, folket här började skämta med det och jag
slutade för att sladdret skulle tystna. Vet ni vad, greve
Luigi, jag skall försöka säga något om ert förflutna liv,
och om jag har någon framgång i det, så — nej, jag låter
i alla fall framtiden vara i fred; det hör en expert till
att tolka den.»

Han tog Luigis hand. Tom sade:

»Vänta ett ögonblick — titta inte ännu, Dave! Greve
Luigi, här är papper och penna. Skriv ned den där saken,
som ni sade var den mest betydelsefulla av vad som
förutspåddes er och som inträffade inom mindre än ett år efteråt,
och lämna mig sedan papperet, så att jag själv kan övertyga
mig, om Dave finner det i er hand.»


Luigi skrev en rad avsides och vek ihop pappersbiten
samt räckte den till Tom med orden: »Jag skall säga er
till att se på den, om han finner det.»

Wilson började nu granska innersidan av Luigis hand,
följande livslinjerna, hjärtelinjerna, huvudlinjerna och så
vidare, under det att han omsorgsfullt gav akt på deras
förbindelser med hela spindelvävsnätet av finare och mera
otydliga märken och linjer, som på alla sidor omgåvo
dem; han kände på den köttiga sidan av handen mellan
handloven och roten av lillfingret och gav akt på dess
skapnad likaså; han undersökte omsorgsfullt fingrarna i
det han lade märke till deras form, proportioner och hur
de höllos, när de voro i fullkomlig vila. Hela denna
procedur iakttogs av de tre åskådarna med spänt intresse,
under det att de lutade sina huvuden över Luigis flata
hand, och ingen störde tystnaden med ett enda ord. Nu
började Wilson åter med en noggrann granskning av
handens innersida och började föredraga sina upptäckter.

Han skisserade Luigis karaktär och fallenheter, hans
tycken och smak, Vad han avskydde och vad han åtrådde,
hans begåvning, ärelystnad och hans excentriska sidor på
ett sätt, som emellertid kom Luigi att studsa och de andra
att skratta, men båda tvillingarna förklarade bilden vara
konstnärligt utförd och korrekt.

Därpå övergick Wilson till Luigis historia. Nu rörde
han sig försiktigt och med tvekan, i det han långsamt
förde sina fingrar utefter flata handens huvudlinjer och
litet emellanåt hejdade sig vid en »stjärna» eller något
otvetydigt landmärke, noggrant granskande omgivningen.
Han omtalade ett par gånger händelser, varvid Luigi
bekräftade riktigheten av vad han sade, och undersökningen
fortgick. Bäst det var, såg Wilson plötsligt upp med ett
förvånat uttryck.

»Här finnes berättad en händelse, som ni kanske ej
önskar att jag...»

»Jo, tala om den», svarade Luigi godmodigt; »jag
försäkrar er, att den ej skall göra mig förlägen.»

Men Wilson tvekade ännu och tycktes ej rätt veta, hur
han skulle göra. Därpå sade han.

»Jag tycker, att det är ett för ömtåligt ämne att — att

— Jag tror, att jag hellre skulle vilja skriva det eller viska
det till er och låta er avgöra, om ni vill ha det omtalat
eller ej.»

»Det blir bra», sade Luigi; »skriv ned det.»

Wilson skrev något på en papperslapp och lämnade den
till Luigi, som läste det tyst och sedan sade till Tom:

»Vik upp ert papper och läs högt, vad där står, mr
Driscoll!»

Tom läste:

»Jag blev spådd, att jag skulle döda en man.
Det slog in, innan året gått till ända.»

Tom utbrast: »Store Gud!»

Luigi räckte Wilsons pappefr till Tom och sade:

»Läs nu detta!»

Tom läste:

»Ni har dödat någon, men om det var man
eller kvinna, kan jag ej se.»

»Vid Cæsars ande!» utbrast Tom, full av häpnad. »Det
här var »då märkvärdigare än något, man någonsin hört talas
om. Kors, en mans hand är hans värsta dödsfiende! Tänk
bara — en människas egen hand innehåller en redogörelse
för hennes farligaste och mest ödesdigra hemligheter och är
förrädiskt beredd att avslöja honom inför varje trollkunnig
främling som kommer. Men varför låter ni någon se på
er hand, då den där hemska saken står tryckt i den?»

»Å», sade Luigi lugnt, »det bryr jag mig inte om. Jag
hade goda skäl att döda mannen, och jag ångrar det icke.»

»Vad var det för skäl?»

»Jo, han ville nödvändigt bli dödad.»

»Jag skall berätta er, varför han gjorde det, eftersom
han inte vill säga det själv», sade Angelo varmt. »Han gjorde
det för att rädda mitt liv, det är hela saken, så att det var
en ädel handling och ingenting att hålla i skymundan.»

»Så var det, så var det», sade Wilson; »att göra något
sådant för att rädda en brors liv är en stor och ädel
handling.»

»Nej, hör nu», sade Luigi, »det är mycket angenämt att
höra er säga så, men vad beträffar osjälviskhet eller
hjältemod eller storsinthet tåla omständigheterna ej vid någon
närmare granskning. Ni förbiser en detalj; antag, att jag ej hade 
räddat Angelos liv, vad skulle det ha blivit av mitt? Om
jag hade låtit mannen döda honom, skulle han ej ha dödat
mig också? Jag räddade mitt eget liv, ser ni?»

»Ja, det är ditt sätt att framställa saken», sade Angelo,
»men jag känner dig — jag tror inte, att du tänkte på dig
själv alls. Jag har ännu kvar vapnet, som Luigi dödade
mannen med, och jag skall visa er det någon gång. Den
där tilldragelsen gör det intressant, och innan det kom i
Luigis händer, hade det redan en historia, som ökar intresset.
Det skänktes till Luigi av en hög indisk furste, Gaikowaren
av Baroda, och hade varit i hans familj under två eller tre
århundraden. Det dödade åtskilliga oangenäma personer, som
vid ett eller annat tillfälle störde friden vid den furstliga
härden. Det är ej mycket att se på, utom att det ej är format
som vanliga knivar eller dolkar eller vad de nu må kallas.
Se hit, jag skall rita upp det för er.» Han tog ett pappersark
och gjorde ett hastigt utkast. »Se här är det: en bred och
mordisk klinga med eggar, skarpa som en rakkniv.
Krumelurerna, som äro ingraverade på bladet, äro årtal och namn
på den långa raden av dess förre ägare. Jag lät tillfoga
Luigis namn i romerska bokstäver med vårt familjevapen, som
ni ser. Ni märker nog, hur besynnerligt handtaget är. Det
är av massivt elfenben, blankpolerat som en spegel, och fyra
eller fem engelska tum långt, runt och tjockt som en grov
mans handlove, men övre ändan avtäljd platt för tummen
att vila emot, ty man fattar det med tummen vilande mot
övre ändan — så — och lyfter det upp samt stöter nedåt.
Gaikowaren visade oss, hur det gjordes, då han gav det åt
Luigi och innan samma natt gått till ända, hade Luigi använt
kniven och det med sådant resultat, att Gaikowaren hade en
undersåte mindre. Slidan är härligt smyckad med juveler
av högt värde. Ni kommer att finna slidan mera värd att
se på än kniven själv, tänker jag.»

Tom sade för sig själv:

»Det var tur, att jag kom hit. Jag skulle eljest ha sålt
den där kniven för en spottstyver; jag trodde, att juvelerna
voro glasbitar.»

»Men fortsätt, stanna inte», sade Wilson. »Vår
nyfikenhet är väckt; berätta oss, hur karlen dödades; låt oss få höra
alltsammans.»


»Nå, för att fatta mig kort, så var kniven skuld till
alltsammans. En infödd tjänare smög sig in i vårt rum i
palatset under natten för att döda oss och stjäla kniven utan
tvivel, emedan inläggningarna på skidan representerade en
förmögenhet. Luigi hade den under sin huvudkudde; vi lågo
i samma säng och hade en svag nattlampa brinnande. Jag
sov, men Luigi var vaken och tyckte, att han kunde urskilja
en otydlig gestalt, som närmade sig sängen. Han drog kniven
ur slidan och höll sig beredd; han var ej besvärad av några
snärjande täcken, ty det var hett, och vi hade inga. Plötsligt
reste sig den där infödingen upp vid sidan av sängen och
lutade sig över mig med sin högra hand lyftad och en dolk
i den, riktad mot min strupe, men Luigi fick tag i hans
handlove, drog honom ned och drev sin egen kniv i halsen
på mannen. Det är hela historien.»

Wilson och Tom drogo ett par djupa andetag, och sedan
de allesammans talat en stund om den hemska tilldragelsen
sade Wilson, i det han fattade Toms hand:

»Hör ni, Tom, jag har aldrig sett på edra händer, hur
det nu kommer sig; kanske har ni några tvivelaktiga små
hemligheter, som — — men vad nu då?»

Tom hade ryckt undan handen och såg icke så litet
förvirrad ut.

»Se, han rodnar riktigt!», sade Luigi.

Tom kastade en ful blick på honom och svarade skarpt:

»Nå, om så vore, så är det inte emedan jag är en
mördare!» Luigis mörka ansikte blossade upp, men innan han
hunnit säga något eller röra sig, fortsatte Tom med ängslig
brådska: »Ack, jag ber tusen gånger om ursäkt. Det
menade jag icke, det kom fram innan jag hann tänka, och
jag är mycket, mycket ledsen — ni måste förlåta mig!»

Wilson kom till undsättning och slätade över det hela
så gott han kunde, och lyckades i själva verket
fullständigt, vad tvillingarna beträffar, ty de voro mera ledsna över
den förolämpning, som drabbat honom genom hans gästs
utbrott av dåligt uppförande än över den skymf, som
tillfogats Luigi. Men framgången var ej så fullkomlig beträffande
den felande. Tom försökte visa sig som vanligt och skapade
sig rätt bra, men i grund och botten kände han sig
förbittrad gentemot de tre personer, som bevittnat uppträdet: i

själva verket var han så ond på dem för att de sett och
lagt märke till hans beteende, att han nästan glömde att
vara ond på sig själv, som visat det för dem. Emellertid
hände strax därpå något, som gjorde honom nästan väl till
mods igen och nästan återförde honom till en människovänlig
och gemytlig sinnesstämning. Det uppstod ett gnabb mellan
tvillingarna, ingenting farligt, men i alla fall ett gnabb, och
innan de hållit på länge med det, voro de rätt avgjort
uppretade mot varandra. Tom var förtjust, så nöjd i själva verket,
att han försiktigt gjorde vad han kunde för att öka deras
osämja, under det att han låtsades vara ledd av mera
aktningsvärda motiv. Med hans tillhjälp drevs elden upp mot
explosionspunkten och han skulle kanske ha fått nöjet att
se den slå upp i ljusan låga nästa ögonblick, om det ej kommit
ett avbrott i form av en knackning på dörren — ett avbrott,
som förargade honom lika mycket som det gladde Wilson.
Denne öppnade dörren.

Den besökande var en godmodig, okunnig, energisk,
medelålders irländare vid namn John Buckstone, som var en
stor politiker i liten skala och alltid tog mycket livlig del
i offentliga angelägenheter av alla slag. En av stadens
brännande frågor just nu gällde utskänkningen av rom. Det fanns
ett starkt romparti och ett starkt antiromparti. Buckstone
arbetade för rompartiet, och han hade blivit utskickad för
att leta rätt på tvillingarna och inbjuda dem till ett massmöte,
som denna meningsgrupp skulle anordna. Han framförde sitt
ärende och sade, att skarorna redan börjat samlas i den stora
salen ovanför saluhallen. Luigi tog med nöje emot
inbjudningen, Angelo gjorde det en smula mindre hjärtligt,
emedan han inte tyckte om folksamlingar och ej kunde dricka
Amerikas starka spritdrycker. I själva verket var han
emellanåt en riktig nykterhetsman — när det så passade sig.

Tvillingarna följde med Buckstone, och Tom gjorde dem
obedd sällskap.

På avstånd kunde de se en lång, vacklande rad facklor
röra sig ned för stadens huvudgata och kunde höra
dunkandet av bastrumman, cymbalernas slammer, en eller två
horns gälla toner och det svaga dånet av hurrarop långt borta.
Sista leden i denna procession klev uppför saluhallens
trappor, då tvillingarna nalkades; då de trädde in i salen, var den

fylld med folk, facklor, rök, buller och entusiasm. De fördes
upp på plattformen av Buckstone — med Tom Driscoll
fortfarande på släp — och föreställdes för ordföranden mitt i
en väldig explosion av välkomstapplåder. Då oväsendet givit
med sig en smula, föreslog ordföranden att »våra förnämliga
gäster måtte med ens genom församlingens artiga acklamation
väljas till medlemmar av vår högt lysande förening, den frie
mannens paradis och slavens fördärv».

Denna vältalighetssalva öppnade åter slussarna för
entusiasmen, och valet skedde med dundrande enhällighet. Därpå
höjdes en storm av rop:

»Låt dem blötas! Låt dem blötas! Bjud dem en drink!»

Glas fyllda med whisky räcktes tvillingarna. Luigi lyfte
sitt i höjden och förde det till sina läppar, men Angelo satte
ned sitt. Då hördes en ny storm av rop:

»Vad felas den andre?» »Varför sviker den blonde?»
»Förklara er! Förklara er!»

Ordföranden gjorde sig underrättad om saken och
meddelade sedan: »Vi ha gjort ett oangenämt misstag, mina
herrar. Jag finner, att greve Angelo Capello är en
motståndare till vår uppfattning — att han i själva verket är en
nykterhetsvän och icke ämnade söka inträde i vår förening.
Han önskar, att vi måtte annullera den omröstning, varigenom
han invaldes. Vad är församlingens åsikt om saken?»

Det hördes en allmän skrattsalva, rikligen blandad med
visslingar och jamanden, men efter energiskt användande av
ordförandeklubban återställdes något liknande ordning. Därpå
talade en man ur hopen och sade, att ehuru han mycket
beklagade det misstag, som gjorts, vore det omöjligt att
rätta det vid detta sammanträde. Enligt stadgarna måste det
föredragas vid nästa möte för att upptagas till behandling.
Han ville ej framställa något förslag, enär intet sådant tarvades.
Han önskade å mötets vägnar framföra en ursäkt till
gentlemannen och bad att få försäkra honom om att, såvitt det
ankom på Frihetens Söner, skulle hans tillfälliga medlemskap
i deras orden göras angenämt för honom.

Detta anförande mottogs med kraftiga applåder, blandade
med rop:

»Rätt talat!» — »Han är en präktig karl i alla fall, om

han också är nykterist!» — »Giv honom ett hurra och en
skål i botten!»

Glas räcktes omkring, och alla personerna på plattformen
drucko Angelos skål, under det att församlingen tjöt i korus
den vackra sången:


»For he’s a jolly good fel-low,
For he’s a jolly good fel-low,
For he’s a jolly good fel-low,
Which nobody can deny.»
(»Ty han är en präktig fy-yr,
vilket ingen kan neka till.»)


Tom Driscoll drack. Det var hans andra glas, ty
han hade tömt Angelos i samma ögonblick, denne satte det
ifrån sig. De två glasen gjorde honom mycket uppsluppen
— nästan idiotiskt uppsluppen — och han började taga en
mycket livlig och framskjuten del i förhandlingarna, särskilt
i musiken, jamandet och infallen i andras anföranden.

Ordföranden stod ännu kvar vid rampen med tvillingarna
bredvid sig. Brödernas utomordentliga likhet med varandra
gav Tom Driscoll uppslaget till en kvickhet, och just som
ordföranden började ett tal, trängde han sig fram och sade
med en min av drucken förtrolighet till församlingen:

»Gossar, jag föreslår, att han håller sig tyst och låter
den här levande filippinen nysta ur sig ett tal åt oss.»

Det fanns något onekligen träffande i denna fras, som
fick församlingen med sig, och en väldig skrattsalva följde.

Luigis sydländska blod bragtes ögonblickligen till
kokpunkten av den skarpa förödmjukelsen i en förolämpning, som
på detta sätt framslungades i närvaro av fyrahundra
främlingar. Det var ej förenligt med den unge mannens natur
att låta något sådant passera eller att dröja med att göra upp
räkningen. Han tog ett par steg framåt och stannade bakom
den intet ont anande skämtaren. Så tog han sats och
gav honom en spark av så titanisk kraft, att den lyfte
Tom rakt över rampen och placerade honom i huvudet på
första bänkraden av Frihetens Söner.

Inte ens en nykter människa tycker om att få en annan
mänsklig varelse hälld över sig, då man ej gjort något ont; 
en person, som icke är nykter, kan rakt inte fördraga en
dylik uppmärksamhet. Det lilla bo av Söner till Friheten,
vari Driscoll landade, innehöll inte en enda nykter fågel;
i själva verket fanns det antagligen ingen riktigt nykter i
hela församlingen. Driscoll kastades ögonblickligen och med
stor ovilja i skallen på Frihetens Söner i nästa bänkrad, och
dessa Söner skickade vidare akteröver samt började sedan
omedelbart att puckla på sönerna i första bänken, vilka kastat
honom på dem. Samma metod följdes noggrant av bänk efter
bänk, allt eftersom Driscoll färdades vidare i sin oregelbundna
och luftiga flykt mot dörren i bakgrunden, så att han lämnade
bakom sig en allt längre och längre våg av rasande, hoppande,
boxande och svärande mänsklighet. Ned föll den ena gruppen
facklor efter den andra, och snart hördes över det bedövande
dånet av slagsmålet, tjutet från vredgade röster och brakandet
av sönderslagna bänkar det förlamande ropet: »Elden är lös!»

Slagsmålet upphörde ögonblickligen; svärjandet likaså;
under ett strängt begränsat ögonblick rådde en dödstystnad, ett
orörligt lugn, där ovädret nyss rasat; därpå vaknade hela
mängden med en gemensam impuls till liv och energi igen och
började trängas och rusa och knuffas och vaja av och an.
under det att dess ytterkanter smälte bort genom fönster och
dörrar, småningom minskande trängseln och bringande lättnad
åt massan.

Brandsoldaterna hade aldrig någonsin förr kommit så raskt
till brandplatsen, ty de hade denna gång intet avstånd att
tillryggalägga, eftersom deras station var på baksidan av
saluhallen. Det fanns ett sprutkompani och ett kompani med
stegar och brandhakar. Hälften av varje kompani bestod av
anhängare av rommen och hälften av motståndare i enlighet
med gränsstridernas moraliska och politiska
hälften-var-principer under denna tid. Tillräckligt många antirombrandmän
gingo och hängde på stationen för att bemanna sprutan och
stegarna. Inom två minuter hade de på sig sina röda blusar
och brandhjälmar — de visade sig aldrig offentligt utan den
officiella kostymen — och i samma ögonblick som massmötet en
trappa upp hoppade ut genom den långa raden fönster eller
strömmade ut på taket över byggnadens arkader, voro räddarna
redo för dem med en väldig vattenstråle, som spolade ned
några av dem från taket och nästan dränkte de andra. Men

vatten var att föredraga framför eld, och alltjämt fortfor
rusningen genom fönstren, alltjämt överspolades den med
obarmhärtiga vattenmassor, tills byggnaden var tom och
brandsoldaterna klättrade in i salen samt dränkte den med fyrtio
gånger så mycket vatten som behövts för att släcka den eld
där var; ty en bybrandkår får ej ofta tillfälle att visa sig
på styva linan, och när den får ett tillfälle, gör den det bästa
möjliga av det. De medborgare i den lilla staden som voro
av ett omtänksamt och omdömesgillt sinnelag försäkrade icke
mot eldsvåda; de försäkrade mot brandkåren.

*



TOLVTE KAPITLET.

Mod är motstånd mot fruktan,
behärskande av fruktan — icke frånvaro av
fruktan. Om icke en varelse till någon
grad är feg, så är det ingen komplimang
att kalla den tapper; det skulle blott vara
ett tanklöst användande av ordet, där
det ej passar. Se på loppan! Utan varje
jämförelse är den av alla Guds skapade
varelser den tappraste, ifall okunnighet
om vad fruktan vill säga skulle vara mod.
Vare sig du sover eller är vaken anfaller
den dig utan att bry sig om det faktum,
att du i fråga om storlek och styrka är
honom lika överlägsen som alla jordens
härar sammanslagna äro överlägsna ett
dibarn; den lever både dag och natt, alla
dagar och alla nätter, i själva skötet på
faran och i dödens omedelbara närhet och
är likväl lika litet rädd som en man, som
vandrar gatan fram i en stad, vilken för
tusen år sedan hotades av en jordbävning.
När vi tala om Clive, Nelson och
PutnamAmerikansk sjöhjälte. som män, vilka »ej visste, vad
fruktan var», borde vi alltid tillägga
loppan — och sätta den i spetsen för
processionen. — Ur
Pundhuvud-Wilsons tänkebok.

Domaren Driscoll låg i sin säng och sov klockan tio den
fredagskvällen, och han hade stigit upp och givit sig ut på 
en fisketur före dagbräckningen morgonen därpå tillsammans
med sin vän Pembroke Howard. Dessa båda hade vuxit
upp tillsammans som pojkar i Virginien, då denna stat ännu
gällde som den förnämsta och mest aktade medlemmen av
Unionen, och de tillfogade ännu det stolta och kärleksfulla
epitetet »Gamla», till hennes namn, då de talade om henne.
I Missouri följde en erkänd överlägsenhet med varje person,
som härstammade från »Old Virginia»; och denna överlägsenhet
växte till överhöghet, om en person av sådan härkomst även
kunde bevisa sin härstamning från de första familjerna i den
nämnda stora staten. Howards och Driscolls hörde till denna
aristokrati. I deras ögon betydde den ett adelskap. Den
hade sina oskrivna lagar, och de voro så klart avfattade och
koncisa som några, vilka funnos i landets tryckta författningar.
En F. F. V. (medlem av Virginias första familjer) var född
en gentleman; hans förnämsta plikt i livet var att vaka över
detta stora arv och bevara det obefläckat liksom sin heder.
Dessa lagar voro hans karta; hans kurs här i livet stakades
ut på den, och om han vacklade från den så mycket som ett
halvt kompasstreck, så betydde det skeppsbrott för hans heder,
det vill säga degradering från hans rang som gentleman. Dessa
lagar fordrade av honom vissa saker, som hans religion måhända
förbjöd; i så fall måste religionen giva vika — lagarna kunde
man ej tumma på för att tillmötesgå religiösa uppfattningar eller
vad det vara månde. Hedern stod främst, och lagarna
klargjorde, vari den bestod och vari den i vissa detaljer skilde
sig från hedersbegreppet, sådant det utformats i
kyrkobekännelser och samhälleliga lagar eller sedvänjor hos några bland
de mindre betydande delar av jordklotet, som lämnats utanför,
då Virginiens helgade gränser utstakades.

Om domaren Driscoll var den erkänt främste medborgaren
i Dawson’s Landing, var Pembroke Howard utan motstycke
erkänd som den andre. Han kallades »den store juristen» —
en titel, varav han gjort sig väl förtjänt. Han och Driscoll
voro vid samma ålder — ett eller par år över sextio.

Ehuru Driscoll var fritänkare och Howard en ivrig och
övertygad presbyterian, tog deras varma vänskap ingen skada
därav. De voro män, vilkas åsikter voro deras egen egendom
och ej underkastade granskning och förbättring, förslag eller
kritik från någon människa, ej ens från deras vänner.


Sedan man fiskat vad man skulle den dagen, kommo de
flytande nedför floden i sin båt, språkande om politik eller
andra upphöjda ämnen, och mötte bäst det var en annan
farkost som kom upp från staden med en karl vid årorna,
vilken sade:

»Jag antager, att ni vet av att en av de nya tvillingarna
gav er brorson en duktig spark i går kväll, domare?»

»Gjorde vad?»

»Gav’en en duktig spark.»

Den gamle domarens läppar vitnade och hans ögon
började gnistra. Han var ett ögonblick nära att kvävas av
vrede, men så fick han fram, vad han ville säga:

»Gott — gott — gå på! Berätta alltsammans!»

Mannen gjorde så. När han slutat, satt domaren en minut
tyst, under det att han för sig själv utmålade Toms nesliga
kullerbytta över rampen; därpå sade han, som om han tänkte
högt:

»Hm — jag förstår det inte riktigt. Jag låg hemma och
sov. Han väckte mig inte. Tyckte, att han kunde klarera den
saken utan min hjälp, antager jag.» Hans ansikte sken upp
av stolthet och välbehag vid den tanken, och han sade med
glättig tillfredsställelse: »Det tycker jag om — det är det äkta
gamla blodet — inte sant, Pembroke?»

Howard log ett bistert leende och nickade instämmande.
Därpå talade nyhetskrämaren igen:

»Men Tom klådde tvillingen vid rättegången.»

Domaren tittade undrande på karlen och sade:

»Rättegången? Vilken rättegång?»

»Kors, Tom stämde in honom för domaren Robinson för
överfall och våld.»

Den gamle mannen föll plötsligt ihop liksom en, som
fått ett dödligt slag. Howard skyndade att sträcka sig fram
och taga emot honom, då han föll framåt avsvimmad, tog
honom i sina armar och lade ned honom på ryggen i båten.
Han stänkte vatten i hans ansikte och sade till den häpne
främlingen:

»Giv er i väg nu — låt honom ej se er här, då han
kommer till sig. Ni ser, vad ni åstadkommit med ert
obesinnade tal; ni borde ha mera förstånd än att komma fram
med en sådan ramsa grymt förtal!»


»Jag är mycket ledsen över att jag gjorde det, mr Howard,
och jag skulle inte ha gjort det, om jag tänkt mig för, men
det är inte något förtal; det är alldeles sant, vad jag sade
honom.»

Han rodde sin väg. Snart vaknade domaren ur sin
svimning och såg bedjande upp i det medlidsamma ansikte, som
lutades över honom.

»Säg, att det inte är sant, Pembroke, säg mig, att det inte
är sant», sade han med svag stämma.

Det fanns ingenting svagt i de djupa orgeltoner, som
svarade:

»Du vet lika bra som jag att det var en lögn, gamle vän.
Han är av gamla Virginienis bästa blod.»

»Gud välsigne dig för de orden!» sade den gamle herrn
varmt. »Å, Pembroke, vad det var för en stöt!»

Howard stannade hos sin vän, följde honom hem och
trädde tillsammans med honom in i huset. Det var mörkt,
och tiden för kvällsmåltiden var redan förbi, men domaren
tänkte ej på någon kvällsmat; han var ivrig att få höra
förtalet vederlagt av vederbörande själv och lika angelägen om
att Howard också skulle få höra det. Tom blev efterskickad
och kom genast. Han var öm i kroppen och haltade samt
såg allt annat än belåten ut. Hans farbror lät honom sätta
sig och sade:

»Vi ha hört talas om ditt äventyr, Tom, och ha fått på
köpet en ståtlig lögn för att försköna det. Nu skall du
pulverisera den lögnen till stoft. Vilka mått och steg har du
tagit? Hur står saken?»

Tom svarade omisstänksamt: »Den står inte alls;
alltsammans är över. Jag lät föra honom inför rätta och fick
honom fälld. Pundhuvud-Wilson försvarade honom — det var
det första mål han haft, och det förlorade han. Domaren
dömde den eländige hunden till fem dollars böter för våldet.»

Howard och domaren sprungo upp vid de första orden —
varför, visste ingendera av dem; därpå stodo de och stirrade
frånvarande på varandra. Howard stod så ett ögonblick;
därpå satte han sig sorgset ned utan att säga något.
Domarens vrede började låga upp, och han utbrast:


»Din fege usling! Ditt avskum! Ditt kräk! Är det din
mening att berätta mig att blod av mitt blod ej tålt ett slag
utan kravlat till en domstol för den sakens skull? Svara!»

Toms huvud sjönk ned, och han svarade med vältalig
tystnad. Hans farbror stirrade på honom med ett blandat
uttryck av häpnad, skam och oförmåga att tro vad han
hört och sett, vilket var sorgligt att skåda. Slutligen sade
han:

»Vilken av tvillingarna var det?»

»Greve Luigi.»

»Du har utmanat honom?»

»N-ej», svarade Tom tveksamt och blev alldeles blek.

»Du skall utmana honom i kväll. Howard framför det.»

Tom började känna sig sjuk och visade det. Han vände
hatten ideligen runt i händerna under det att farbrodern
stirrade allt mörkare och mörkare på honom eftersom de tunga
sekunderna gingo; slutligen började han stamma och sade
darrande:

»Å, var snäll tvinga mig ej att göra det, farbror! Han
är en mordisk djävul... jag skulle aldrig kunna... jag —
jag är rädd för honom!»

Gamle Driscolls mun öppnades och slöts tre gånger
innan han fick den att göra tjänst. Så bröt han ut:

»En kujon i min familj! En Driscoll en feg stackare!
Å, vad har jag gjort för att förtjäna denna nesa!» Han
vacklade till sin chiffonjé i hörnet, under det att han om
och om igen upprepade denna klagan i tonfall, som kunde
komma åhörarens hjärta att brista, och letade ur en låda
fram ett dokument, som han långsamt slet i stycken,
slängande bitarna tankspritt omkring sig där han gick av och
an i rummet, alltjämt klagande och jämrande sig. Slutligen
sade han:

»Där är det — åter en gång i stycken och bitar — mitt
testamente. Åter har du tvingat mig att göra dig arvlös, du
usle son av en högst värdig far. Bort ur min åsyn! Gå —
innan jag spottar på dig!»

Den unge mannen dröjde ej med att lyda. Därpå vände
sig domaren till Howard:

»Du blir väl min sekundant, gamle vän?»


»Naturligtvis.»

»Här står skrivtyg och papper. Skriv utmaningen och
förlora ingen tid!»

»Greven skall ha den i sina händer inom femton minuter»,
sade Howard.

Tom var mycket nedslagen. Hans aptit hade försvunnit
på samma gång som hans framtidsutsikter och hans
självaktning. Han gick bakvägen ut och ned för den mörka
gränden, jämrande sig och grubblande över möjligheten att
någon princip för hans framtida uppförande, hur taktfullt,
omsorgsfullt fulländat och överlagt det än kunde bli, skulle
kunna återskänka honom hans farbrors ynnest och övertala
honom att än en gång förnya de frikostiga testamentariska
dispositioner, som han nyss med egna ögon sett förintas.
Slutligen kom han till den slutsatsen, att det kunde gå. Han
sade sig själv, att han redan en gång vunnit detta slags seger,
och vad som gjorts en gång kunde göras om igen. Han skulle
taga itu med det. Han skulle anstränga hela sin viljekraft
för det uppsåtet, och än en gång skulle han tillkämpa sig
den segern, kosta vad det kosta ville för hans trevnad, hur
mycket det än måtte komma att inskränka hans lättsinniga,
frihetsälskande liv.

»Att börja med», sade han för sig själv, »skall jag klara
mina skulder med vad jag får för tjuvgodset, och sedan får det
vara slut med spelandet — och slut ögonblickligen. Det
är den värsta last, jag fått att dragas med — åtminstone
från min ståndpunkt, eftersom det är den, han lättast
kan komma underfund med genom mina fordringsägares
otålighet. Han tyckte det var dyrt att nödgas betala dem tvåhundra
dollars för mig en gång. Det dyrt! Mig kostade det hela
hans förmögenhet, men det tänkte han naturligtvis aldrig på;
en del människor kunna ej tänka på annat än sin egen
sida av saken. Om han haft reda på hur djupt jag nu kommit
i klistret, skulle testamentet ha gått i elden utan att det
behövs någon duell för den sakens skull. Trehundra dollars!
Det är en hel mängd pengar. Men jag är glad över att
kunna säga, att det skall han aldrig få reda på. I samma
ögonblick jag klarerat det, är jag trygg, och skall aldrig
röra vid ett kort igen. Åtminstone skall jag ej göra det
medan han lever, det svär jag på ed. Jag sätter mig före

för sista gången att bättra mig — för sista gången har jag
den utvägen, det vet jag — och jag skall lyckas; men om
jag sedan hoppar över skaklorna en enda gång till, är jag
förlorad!»

*



TRETTONDE KAPITLET.

När jag tänker på den mängd
obehagliga människor, som jag vet hava gått
till en bättre värld, känner jag mig böjd
för att leva ett annat liv. — Ur
Pundhuvud-Wilsons tänkebok.

Oktober. Detta är en av de särskilt
farliga månaderna för fondbörsspekulation.
De andra äro juli, januari, september,
april, november, maj, mars, juni,
december, augusti och februari. — Ur
Pundhuvud-Wilsons tänkebok.

Sysselsatt med dessa sorgsna tankar, drog sig Tom över
der öppna platsen nedanför Pundhuvud-Wilsons hus och allt
längre och längre bort mellan gärdesgårdar, inhägnande
obebyggd mark, tills han nalkades spökhuset; så kom han samma
väg tillbaka igen under mycket suckande och nedtyngd av
bekymmer. Han kände sig ömkligt i behov av uppmuntrande
sällskap. Rowena Cooper! Hans hjärta hoppade till vid
den tanken, men nästa tanke kom det att lugna sig — där
funnos ju de hatade tvillingarna!

Han var på den bebodda sidan av Wilsons hus, och då
han nu närmade sig detsamma, märkte han, att vardagsrummet
var upplyst. Det kunde passa bra; andra läto honom
emellanåt märka, att han var ovälkommen, men Wilson brast aldrig
i artighet gent emot honom, och vänlig artighet skonar
åtminstone ens känslor, även om den icke låtsas betyda ett
välkomnande. Wilson hörde fotsteg vid sin tröskel och därpå, att
någon klarade strupen.

»Det är den där ostadiga, lättsinniga unga galenpannan.
stackars fan, han har nog svårt att finna några vänner i dag,
sedan han skämt ut sig genom att draga ett kok stryk inför
rätta», tänkte Wilson.

En ödmjuk knackning. »Kom in!»

Tom steg in och sjönk ned i en stol utan att säga ett ord.
Wilson sade vänligt:

»Seså, min gosse, ni ser förtvivlad ut. Tag det inte så
hård. Försök att glömma, att han sparkade er.»

»Å, kära ni», sade Tom nedslaget, »det är inte bara det.
Pundhuvud — det är inte det. Det är tusen gånger värre
än det — ja, en miljon gånger värre.»

»Vad nu, Tom, vad menar ni? Har Rowena — — —»

»Givit mig på båten? Nej, men gubben har gjort det.»

»Aha», sade Wilson för sig själv och tänkte på den
hemlighetsfulla flickan i sängkammaren. »Driscoll har gjort sina
upptäckter.» Därpå sade han högt, i allvarligt tonfall:

»Tom, det finns ett slags lättsinne, som — — —»

»Å skräp, det här har ingenting med lättsinne att skaffa.
Han ville ha mig att utmana den där fördömde italienske
vilden, och jag vill inte göra det.»

»Ja, naturligtvis ville han det», sade Wilson, som om
han funderade över något självklart; »men vad som förvånade
mig, var att han ej lagade att det blev gjort i går kväll,
först och främst, och att han lät er draga en sådan sak inför
rätta alls, vare sig före eller efter duellen. Domstolen har ej
med sådant att göra. Det var ej likt honom. Jag kunde inte
förstå det. Hur kom det sig?»

»Jo, det kom sig så, emedan han inte visste om det. Han
låg och sov, när jag kom hem i går kväll.»

»Och ni väckte honom inte? Tom, är det möjligt?»

Tom fick ej mycken tröst här. Han tvekade ett
ögonblick och sade så:

»Jag ville inte tala om det för honom — det är hela saken.
Han skulle ut att fiska före daggryningen, med Pembroke
Howard, och om jag kunde få tvillingarna i busfinkan —
och jag var säker på, att det skulle lyckas mig — så kunde
jag aldrig drömma om att de skulle komma lösa mot några
usla böter för en så oförskämd skymf — och hade jag bara
fått dem i finkan, skulle de ha varit så utskämda, att farbror
ej hade velat veta av någon duell med sådant slödder.»

»Tom, jag skäms på edra vägnar! Jag kan ej begripa,
hur ni kunde behandla er gode gamle farbror på det viset.
Jag är en bättre vän till honom än ni är, ty om jag haft reda

på omständigheterna, skulle jag ha förhindrat saken att komma
inför rätta tills jag fått besked från honom, så att han
åtminstone fått en gentlemans chance att skaffa sig upprättelse.»

»Skulle ni ha gjort det?» utropade Tom, livligt förvånad.
»Fastän det var ert första mål? Och fastän ni mycket väl vet,
att det aldrig skulle ha blivit något mål av, om han hade
fått sitt tillfälle, eller hur? Och att ni skulle ha fått sluta
era dagar som en utfattig ingen-alls i stället för att nu vara
en verkligen startad och erkänd advokat? Skulle ni verkligen
ha gjort det?»

»Säkert.»

Tom såg på honom ett ögonblick eller par, därpå skakade
han sorgset på huvudet och sade:

»Jag tror er — jag ger mitt ord på att jag tror er.
Jag vet inte varför, men det gör jag. Pundhuvud-Wilson,
jag tror att ni är den största tok jag sett.»

»Tackar så mycket.»

»Ingen orsak.»

»Nåväl, han har befallt er att utmana italienaren, och
ni har nekat. Ni urartade kvarleva av en ädel stam! Jag
skäms sannerligen över er, Tom!»

»Å, det gör ingenting! Jag bryr mig inte om
någonting nu, sedan testamentet är sönderrivet igen.»

»Tom, säg mig nu ärligt — hade han icke något annat
att anmärka mot er än de här två sakerna — att ni drog
saken inför rätta och vägrade att slåss?»

Han iakttog noga den unge mannens drag, men de voro
alldeles lugna, och lugn var också rösten, som svarade:

»Nej, han hade ingenting annat att anmärka mot mig.
Hade han haft det, skulle han tagit itu med det i går, ty
han var just i lynne att göra det. Han körde omkring med
de där båda italienska narrarna runt staden och visade dem
sevärdheterna, och när han kom hem, kunde han inte finna
sin fars gamla silverur, som inte kan gå och som han sätter
så mycket värde på, och kunde inte komma ihåg var han
gjorde av det, då han, såg på det sist för tre eller fyra
dagar sedan; och när jag så kom hem, hade han arbetat
sig riktigt svettig med att leta efter det, och när jag
antydde, att det antagligen ej var undanlagt utan stulet, gjorde
det honom alldeles rasande, och han sade, att jag var en

idiot — vilket utan vidare övertygade mig om att det just
var vad han själv fruktade ha hänt, fastän han inte ville
tro det, emedan det är lättare att få igen saker, som
kommit bort, än saker som stulits.»

»Aha», utbrast Wilson, »ett nytt nummer på listan!»

»Ett nytt — vad för något?»

»En ny stöld!»

»Stöld!»

»Ja, stöld. Den klockan är ej bortkommen, den är
stulen. Det har varit en ny stöldrazzia i staden — alldeles
en likadan mystisk historia som inträffat en gång förut,
som ni nog minns.»

»Det menar ni väl inte?»

»Det är så säkert som att ni är född! Har ni inte
saknat något själv?»

»Nej. Det vill säga, jag kunde inte hitta en pennlåda
av silver, som faster Mary Pratt gav mig på min sista
födelsedag — —»

»Ni kommer att finna, att den är stulen — det kan
ni vara säker på.»

»Nej, det tror jag inte, för sedan jag antytt den där
stölden av klockan och fått en så grundlig avsnäsning, gick
jag och letade i mitt rum, och pennlådan var borta, men
bara undanlagd, och jag hittade den igen.»

»Är ni säker på att ni inte saknar något annat?»

»Ja, ingenting av värde. Jag förlorade en liten
guldring, värd två eller tre dollars, men den kommer nog fram.
Jag skall leta igen.»

»Enligt min åsikt kommer ni ej att finna den. Här
ha varit en mängd stölder, säger jag er. Stig in!»

Domaren Robinson steg in, åtföljd av Buckstone och
stadsfiskalen, Jim Blake. De satte sig ned, och sedan de
en stund pratat om väder och vind, sade Wilson:

»Från det ena till det andra, så ha vi just fått en sak
att lägga till förteckningen på stölderna, kanske två.
Domaren Driscolls gamla silverur är borta, och Tom här har
mistat en guldring.»

»Ja, det ser ruskigt ut», sade domaren, »och värre blir det
ju mer man får reda på. Hos Hanks’ Dobsons, Pilligrews,
Ortons, Grangers, Hales, Fullers, Holcombs, hos varenda en

i själva verket, som bor nära tant Coopers, ha de stulit
småsaker sådana som armband, silverskedar och sådana små
värdesaker som äro lätta att stoppa på sig. Det är alldeles
tydligt, att tjuven begagnade tillfället, när alla grannarna voro
hemma hos Patsy Cooper och alla deras niggrer stodo och
hängde utefter hennes staket för att titta på ståten, för att
i allsköns ro plundra de övergivna hemmen. Patsy är
olycklig över det, dels för grannarnas skull och dels,
naturligtvis, alldeles särskilt för sina utländska gästers skull; hon
är så ledsen för dem, att hon inte bryr sig om att sörja
över sina egna små förluster.»

»Det är samme tjuv som förra gången», sade Wilson.
»Jag antager, att det ej kan vara något tvivel om den saken.»

»Stadsfiskalen tror inte det.»

»Nej, det har ni rätt i», sade Blake; »förra gången var
det en karl, det fanns det många bevis på, som vi av yrket
väl ha reda på, fastän vi aldrig fingo fast i honom; men
den här gången är det en kvinna.»

Wilson tänkte på den hemlighetsfulla flickan mitt emot.
Hon var numera alltid i hans tankar. Men hon svek honom
den här gången också. Blake fortsatte:

»Hon är en böjd gammal gumma med en täckt korg
på armen, klädd i svart slöja och sorgdräkt. Jag såg henne
vanka omkring vid ångfärjan i går. Hon bor nog i Illinois,
tänker jag, men jag bryr mig ej om var hon bor; jag
skall få fatt på henne — det kan hon vara säker på.»

»Vad kommer er att tro, att hon är tjuven?»

»Jo, för det första finns det ingen annan att gissa på,
och för det andra var det några av niggeråkarna som
råkade köra förbi och sågo henne gå ut och in i husen och
talade om det för mig — och det råkar just vara i de
bestulna husen i samtliga fall.»

Det medgavs, att detta var ett mycket bra indiciebevis.
En tankfull tystnad följde under några ögonblick, varpå
Wilson sade :

»Det är i varje fall tur med en sak. Hon kan varken
pantsätta eller sälja greve Luigis dyrbara indiska dolk.»

»Vad i all världen!», utropade Tom, »är den borta?»

»Ja.»


»Kors, det var då en dyrgrip tjuven fick med sig! Men
varför kan hon varken pantsätta eller sälja den?»

»Emedan, när tvillingarna kommo hem från Frihetens
Söners möte i går kväll, talades det om stölden överallt, och
tant Patsy var orolig för att de skulle ha förlorat något.
De funno dolken borta och underrättade polisen samt
pantlånarna överallt. Det var ett dyrbart fynd, ja, det var det,
men den gamla kvinnan lär ej få någon glädje av det, ty
då blir hon tagen.»

»Erbjödo de någon belöning?»

»Ja, femhundra dollars för kniven och femhundra dollars
därtill för tjuvens gripande.»

»En sådan tjockskallig idé», utbrast stadsfiskalen. »Tjuven
vågar sig inte till någon pantlånare och inte skicka någon
heller. Vem som än kommer med kniven blir tagen, för det
finns inte en pantlånare, som skulle vilja gå miste om
utsikten att — —»

Om någon hade givit akt på Toms ansikte vid det
tillfället, skulle kanske dess grågröna färg ha väckt
uppmärksamhet; men ingen gjorde det. Han sade för sig själv: »Jag
är förlorad! Jag kan aldrig i världen betala, vad jag är
skyldig; resten av bytet räcker ej att betala halva skulden
med. Å, jag vet det — jag är förlorad, jag är förlorad,
och den här gången för alltid. Ack, det är rysligt — jag
vet ej, vad jag skall göra eller vart jag skall vända mig!»

»Seså, seså», sade Wilson till Blake. »Jag gjorde upp
planen för dem vid midnatt, och klockan två i morse hade
vi den klar i minsta detalj. De komma att få tillbaka sin
dolk, och sedan skall jag förklara för er, hur det gått till.»

Det märktes många tecken till allmän nyfikenhet, och
Buckstone sade:

»Hör på, ni har eggat vår nyfikenhet inte så litet,
Wilson, och om ni inte har något emot att i förtroende säga
oss — — —»

»För allt i världen, jag skulle lika gärna berätta det som
låta bli, Buckstone, men eftersom det blev överenskommet
mellan tvillingarna och mig att ingenting skulle sägas, måste
vi låta det bero därvid. Men ni kan taga mitt ord på att
ni icke skola behöva vänta tre dagar. Någon kommer
mycket snart att anmäla sig och vilja ha belöningen, och

mycket snart efteråt skall jag kunna visa er både tjuven
och dolken.»

Stadsfiskalen var besviken och brydd därjämte. Han sade:

»Det kan så vara — ja, och jag hoppas, att ni spår sant,
men jag må bli fördömd, om jag begriper, hur det skall
gå till. Det är för klyftigt för mig!»

Ämnet tycktes vara utdebatterat. Ingen syntes hava något
att tillägga. Efter en stunds tystnad meddelade
fredsdomaren Wilson, att han och Buckstone kommit som
kommitterade, på det demokratiska partiets vägnar, för att bedja
honom låta uppställa sig som kandidat för
borgmästarevärdigheten — ty den lilla staden skulle nu få egen magistrat,
och tiden för första valet nalkades. Det var den första
uppmärksamhet, något parti någonsin visat Wilson; det var en
tämligen blygsam sådan, men den var ett erkännande av
hans debut i stadens liv och verksamhet till slut; den var
ett steg uppåt, och han var djupt tacksam. Han mottog
anbudet, och kommittén avlägsnade sig, åtföljd av unge Tom.

*



FJORTONDE KAPITLET.

Den äkta vattenmelonen från
Sydstaterna är en särskild Guds gåva, som ej
kan nämnas på samma gång som mera
vanliga saker. Den är den förnämsta av
jordens njutningar, med Guds nåde,
konung över alla jordens frukter. När
man har smakat den, vet man, vad
änglarna äta. Det var ingen vattenmelon
från Sydstaterna, som Eva åt; det veta
vi, ty hon ångrade sig. — Ur
Pundhuvud-Wilsons tänkebok.

Ungefär vid samma tid som Wilson bugade ut
kommittén, trädde Pembroke Howard in i huset intill för att
avgiva rapport. Han fann den gamle domaren sitta i sin
länstol, bister och rak i ryggen, väntande på honom.

»Nå, Howard — hur gick det?»

»Så bra som möjligt.»

»Han antager utmaningen, eller hur?» och stridsglansen
började muntert glimma i domarens ögon.

»Antager? Kors, han gjorde det med förtjusning.»

»Så, det gjorde han. Det är nobelt — riktigt nobelt.
Det tycker jag om. När blir det?»

»Nu! Genast! I kväll! En beundransvärd karl —
beundransvärd!»

»Beundransvärd? Han är en raring! Sannerligen, det är
en ära lika väl som ett nöje att möta en sådan man med
vapen i hand. Seså — i väg med dig! Gå och ordna
alltsammans — och giv honom mina hjärtligaste hälsningar. En
utmärkt karl, sannerligen; en beundransvärd karl, som du
säger.»

Howard skyndade bort, i det han sade:

»Jag skall stämma honom till den obebodda platsen
mellan Wilsons hus och spökhuset inom en timme, och jag
tager med mig mina egna pistoler.»

Domaren Driscoll började gå av och an på golvet i ett
tillstånd av förtjust upphetsning; men plötsligt stod han stilla
och började tänka — började tänka på Tom. Två gånger
tog han ett steg mot chiffonjén, och två gånger vände han
om, men slutligen sade han:

»Kanske är detta min sista kväll här i världen — jag
får ej taga risken. Han är ingenting värd, han är en
ovärdig, men det är till stor del mitt fel. Han lämnades mig
i vård av min bror på hans dödsbädd, och jag har skämt
bort honom till hans fördärv, i stället för att fostra honom
strängt och göra en man av honom. Jag har ej väl vårdat
vad som anförtrotts mig, och till den synden får jag ej foga
att övergiva honom. En gång redan har jag förlåtit honom
och tänkte låta honom genomgå en lång och hård prövotid,
innan jag förlät honom igen, om jag skulle få leva, men
jag törs ej taga den risken. Nej, jag måste förnya testamentet.
Men om jag överlever duellen, skall jag gömma undan det,
och han skall ingenting få veta, tills han bättrar sig och
jag ser, att hans förbättring är varaktig.»

Han skrev om testamentet, och den, han trodde vara sin
brorson, var ännu en gång arvinge till en förmögenhet. Just
som han höll på att sluta därmed, kom Tom, som gått sig
trött på en ny grubbelfylld vandring, hem och gick på tå
förbi vardagsrummets dörr. Han tittade in och skyndade
på, ty i kväll hade åsynen av hans farbror blott något

fasaväckande för honom. Men farbrodern satt och skrev! Det
var något ovanligt så sent. Vad kunde han skriva? En
rysning av oro gick genom Toms hjärta. Rörde den där
skriften honom? Han fruktade det. Han tänkte, att när
olyckan en gång kommer, så kommer den ej i små stänk,
utan i hela skurar. Han sade sig själv, att han måste få kasta
en blick på det där dokumentet, kosta vad det ville. Han
hörde någon komma och gömde sig, så att han varken
syntes eller hördes. Det var Pembroke Howard. Vad var
nu å färde?

Howard sade med mycken tillfredsställelse:

»Allting är klappat och klart. Han har gått till
stridsplatsen med sin sekundant och doktorn — brodern är också
med. Jag har arrangerat alltsammans med Wilson — det
är Wilson, som är hans sekundant. Vi skola hava tre
skott var.»

»Präktigt! Hur är det med månen?»

»Ljust som dagen, närapå. Utmärkt alldeles för det
avståndet — femton yards. Ingen vind, inte en pust — varmt
och stilla.»

»Allt väl, allt förstklassigt. Se här, Pembroke, läs det
här och bevittna det.»

Pembroke läste och bevittnade testamentet, varpå han
hjärtligt skakade den gamle vännens hand och sade:

»Ja, det var rätt, York — men jag visste, att du skulle
göra det. Du kunde ej lämna den stackars pojken att kämpa
sig fram utan tillgångar och utan yrke, med säkert misslyckande
framför sig, och jag visste, att du för hans fars skull om
ej för hans egen icke skulle låta det gå därhän.»

»För hans döde fars skull kunde jag det inte, som du
säger, ty stackars Percy — men du vet, vad Percy var för
mig. Men kom ihåg en sak: Tom får ingenting veta om detta,
ifall jag ej stupar i kväll.»

»Jag förstår. Jag skall bevara hemligheten.»

Domaren låste in testamentet, och de båda vännerna gåvo
sig i väg till stridsplatsen. En minut därefter var
testamentet i Toms händer. Så snart han fann sin olycka avvärjd,
undergingo hans känslor en väldig omvälvning. Han lade
försiktigt tillbaka testamentet på dess plats, öppnade munnen
och svängde sin hatt runt huvudet en, två, tre gånger,

efterhärmande tre väldiga hurrarop, under det att intet ljud gick
över hans läppar. Han började upprörd och glad resonera
med sig själv, men litet emellanåt utbragte han åter en
annan rad tysta hurrarop.

Han sade till sig själv: »Jag har fått förmögenheten
tillbaka, men jag skall ej låta någon märka, att jag vet av
det. Och den här gången skall jag hålla fast vid den. Jag
skall ej utsätta mig för några flera risker. Jag skall icke
spela mera, icke dricka mera, emedan — ja, emedan jag
skall låta bli att gå där något sådant bedrivs hädanefter.
Det är säkra vägen, och enda säkra vägen; jag borde ha
tänkt på det förut — ja, om jag haft lust, förstås. Men nu
— o, min själ, har jag inte haft en riktig läxa, och jag
skall aldrig mer utsätta mig för något sådant. Aldrig i livet.
O, du min milde! I morse försökte jag övertyga mig själv
om att jag skulle kunna få honom god igen utan allt för
mycket besvär, men sedan dess har jag hela tiden blivit allt
mer och mer nedslagen och misströstande. Om han säger
mig något om det här, så är det bra, men gör han det
inte, så låtsas jag ingenting veta. Jag — ja, jag skulle ha
lust att tala om det för Pundhuvud-Wilson, men — nej:
jag skall tänka på den saken, kanske bör jag inte göra det.»
Så surrade han i väg med ett tyst hurra till och sade: »Jag
är omvänd, och den här gången skall jag förbli det, det
är säkert!»

Han skulle just sluta med en sista, väldigt, tyst
demonstration, då han plötsligen kom ihåg, att Wilson gjort det
omöjligt för honom att pantsätta eller sälja den indiska kniven
och att han åter var i fruktansvärd fara för att bliva avslöjad
av sina fordringsägare tack vare den omständigheten. Hans
fröjd sjönk alldeles ihop och han vände sig stapplande mot
dörren, jämrande sig och klagande över sitt bittra öde. Han
släpade sig uppför trappan och satt länge i bittra tankar
uppe i sitt rum, förtvivlad och över sig given, med Luigis
indiska dolk som text för del hela. Till sist suckade han
och sade:

»När jag trodde, att de här ädelstenarna voro glasbitar
och elfenbenet bara vanligt ben, hade saken intet intresse
för mig, emedan den inte hade något värde och inte kunde
hjälpa mig ut ur de här bekymren. Men nu — å, nu är

den full av intresse, och det så att det kan komma ens
hjärta att brista. Det är som en säck med guld, som
förvandlats till gatsmuts och aska i mina händer. Den kunde
rädda mig och rädda mig så lätt, och likväl måste jag gå
under. Det är som att drunkna med ett livbälte inom
räckhåll. All otur kommer till mig och all tur till andra
människor — Pundhuvud-Wilson till exempel; till och med hans
bana har fått ett slags liten start till slut, och vad har han
gjort för att förtjäna det, det skulle jag just vilja veta!
Ja, han har öppnat sin egen väg, men är inte nöjd med
det, utan måste ovillkorligen stänga min. Det är en lumpen,
självisk värld, och jag önskar, att jag vore borta ur den.»
Han lät ljusskenet från ett ljus falla på slidans juveler, men
blixtarna och glansen hade intet behag för hans ögon; de
voro endast lika många sår för hans hjärta. »Jag vågar ej
säga Roxy någonting om det här», sade han; »hon är för
djärv. Hon skulle föreslå att bryta lös de här stenarna och
sälja dem, och sedan — å, hon skulle bli häktad och
stenarna spårade, och så — —» Tanken kom honom att
darra, och han gömde undan kniven, skälvande i hela
kroppen och kastande skygga blickar omkring sig, lik en
brottsling, som inbillar sig att hans anklagare redan är nära.

Skulle han försöka sova? Nej, sömn var ej att tänka
på; hans oro var alltför jäktande, alltför hjärtskärande. Han
måste hava någon att dela hans sorg. Han skulle bära sin
förtvivlan till Roxy.

Han hade hört flera avlägsna skott, men den sortens
ljud voro icke ovanliga, och de hade ej gjort något intryck
på honom. Han gick ut bakvägen och styrde kosan västerut.
Han gick förbi Wilsons hus och över den öppna planen, då
han plötsligt fick se flera gestalter nalkas Wilsons hus på
en väg genom de obebodda tomterna. Det var duellanterna,
som kommo tillbaka från striden; han tyckte sig igenkänna
dem, men som han inte hade någon håg för sällskap
med vita människor, hukade han sig ned bakom gärdesgården,
tills de kommit ur hans väg.

Roxy mådde förträffligt. Hon sade:

»Var va’ du, barn? Va’ inte du me’?»

»Med om vad?»

»I duellen.»


»Duellen — Har här varit en duell?»

»Visst har de’ de’. Gamle domarn har haft en duell
med en åv di där tvillingarna.»

»Kors i all världen!» Därpå tilläde han för sig själv: »Det
var därför, han skrev om testamentet igen; han tänkte, att han
kunde bli dödad, och det gjorde honom mildare mot mig.
Och det var därför, han och Howard hade så mycket att
styra med — — — Att tänka sig, att om bara tvillingen
dödat honom, skulle jag nu vara kvitt mina — — —»

»Vad mumlar du om, Chambers? Var va’ du? Visste
du inte, att dom skulle slåss?»

»Nej, det visste jag inte. Gubben försökte få mig att
utmana greve Luigi, men det gick inte för honom, så att jag
antager, att han beslöt själv lappa ihop familjens ära.»

Han skrattade åt tanken och började draga på med en
detaljerad skildring av sitt samtal med domaren och hur
slagen och full av blygsel domaren varit över att finna, att
han hade en kujon i familjen. Han såg upp till slut och
kände sig slagen själv. Roxanas barm hävdes av återhållen
sinnesrörelse, och hon stirrade på honom med ett omätligt
förakt skrivet i sitt ansikte.

»Å, du vägrade att slåss med en karl, som sparkade
dej, i stället för å’ tigga å’ be om’et! Å’ du har inte mer
känsla än å’ komma å’ tala om’et för mej, som satte en
så’n eländig, tarvlig, vansläktad hare i världen? Usch —
ja’ blir sjuk åv’et. De ä’ niggern i dej, d’ä va’ dä’ ä’. Trettioen
delar åv dej är vita, å’ bara en del nigger, å’ den eländiga
stackars enda delen, den ä’ din själ. Den ä’ inte nå’t å’
hålla på; den ä’ inte värd att ta’ med en spade å’ hälla
på gödselstacken. Du har vanärat din börd. Va’ skulle din
far ha tyckt om dej! De’ ä’ så att de’ kan komma honom
å’ vända sej i graven.»

De sista meningarna bragte Tom i fullt raseri, och
han sade sig själv, att om bara hans far vore vid liv och
inom räckhåll för ett mord, så skulle hans mor snart få se
att han hade en mycket tydlig uppfattning av vad han stod
i skuld för till den mannen och var villig att betala den
skulden till det yttersta och skulle göra det också, även om
det kostade hans liv; men de tankarna behöll han för sig
själv, vilket var tryggast i moderns närvaro.


»Va’ i all världen har de’ blivit av Essex’ blod i dej?
De' ä’ va’ ja’ inte kan förstå. Å’ de’ ä’ inte bara Essex’
blod, som ä’ i dej — nej, för allt i världen, långt därifrån!
Min morfarsfarfarsfar var gamle kapten Smith, åv de’ finaste
blod som nå’nsin fanns i gamla Virginia, å’ hanses
farfarsfarmor eller någe så’nt långt tillbaka var Pocahontas,
indiandrottningen, å’ hennes man var en niggerkung utifrån Afrika
— å’ där ä’ du i alla fall, slinkande unnan en duell å’
vanärande hela din stamtavla som en usel vanboren hund!
Ja, de’ ä’ niggern i dej!»

Hon satte sig ned på sin ljuslåda och började drömma.
Tom störde henne ej; emellanåt saknade han försiktighet,
men icke i omständigheter av detta slag. Roxanas
häftighet lade sig så småningom, men långsamt, och till och med
när den tycktes alldeles flyktad, kunde den stundom bryta
ut igen så att säga i ett avlägset mullrande, i form av
avbrutna utrop. Ett av dessa var: »finns inte niggern nog
i’n te’ å’ synas på fingernaglarna, å’ för den saken behövs
väldigt lite’ — men de’ finns nog för å’ färga hanses själ.»

Efter en stund mumlade hon: »jojo, herrn, nog för å’
färga en hel hoper så’na». Slutligen upphörde hennes
tankspridda knotande alldeles, och hennes uppsyn klarnade — ett
välkommet tecken för Tom, som lärt sig förstå sig på hennes
lynne och visste, att hon nu var på tröskeln till gott lynne.
Han lade märke till att hon litet emellanåt omedvetet förde
handen till nässpetsen. Han såg närmare efter och sade:

»Men, mor, din nässpets är ju alldeles flådd. Hur gick
det till?»

Hon lät höra ett av dessa fulltoniga skratt, som Gud
förunnat i dess fullkomlighet endast åt de saliga änglarna i
himmelen och åt den piskade, brutne svarte slaven på jorden,
och sade:

»Måtte hin ta den duellen, ja’ va’ me’ i den själv.»

»Vad i all världen — var det en kula, som gjorde det?»

»Jo, herrn, de’ kan du slå vad om.»

»Nå, jag har då aldrig hört maken! Säg, hur hände det?»

»Hände seså här. Ja satt här å’ småsussade i mörkret,
å’ — pang! — kommer en kula, rakt där borta. Ja’ skuttar
i väg direkte te’ andra ändan åv huse’ för å’ få se va’ de’ var
å’ stannar vid de’ gamla fönstret åt Pundhuvud-Wilsons hus

te’, de’ fönstret, som ä’ utan rutor — men va’ de’ beträffar,
så ä’ de’ inga rutor i någet åv dom å’ ja’ stod där i
mörkret å’ titta’ ut, å’ där i månskenet, rakt nedanför mej,
stod en åv tvillingarna å’ svor — inte mycke’, han bara svor
tyst — de’ var den brune, som svor, för att han va’ träffad
i skuldran. Å, doktor Clayton, han tog itu me‘en, å’
Pundhuvud-Wilson han hjälpte te’, å’ gamle domare Driscoll å’
Pem Howard stod ett stycke längre bort å’ vänta’, att dom
här skulle bli färdiga igen. Å’ me’samma skingra dom sej å’
gav kommando, å’ pang-pang smällde pistolerna, å’
tvillingen han säjer: »usch» — han träffades på handen den
gången — å’ ja’ hör samma kula säja spatt mot timret
under fönstret; å’ nästa gång dom skjuter, säjer tvillingen
»usch» igen, å’ ja’ sa’ så me’, för en kula halkade åv hans
kindben å’ hoppa’ upp hit å’ titta’ på kanten åv fönstret
å’ fräser rakt förbi syna på mej å’ tar skinnet åv näsan på
mej — kors, om ja’ stått bara en tum eller en halv längre
fram, skulle den ha tagit me’ sej hela näsan å’ vanställt
mej. Här ä’ kulan; ja’ snoka’ rätt på’na.»

»Stod du kvar där hela tiden?»

»De’ va’ en fråga, det! Va’ skulle ja’ eljest göra? Får
ja’ kanske tillfälle å’ se en duell vareviga dag?»

»Men du stod rakt i skottlinjen! Var du inte rädd?»

Kvinnan fnyste till med förakt.

»Rädd! Smith-Pocahontas ä’ inte rädda för nånting,
allraminst för kulor.»

»Familjen har fått mod nog, skulle jag tro; vad den
saknar är omdöme. Jag skulle inte ha stannat kvar där.»

»De’ ä’ ingen som beskyller dej för de’.»

»Blev någon annan skadad?»

»Ja, vi blev träffade allihop utom den ljusa tvillingen å’
doktorn å’ sekundanterna. Domaren blev inte skadad, men
jag hörde Pundhuvud säga, att en kula skar åv lite’ åv
hanses hår.»

»Anamma!», sade Tom för sig själv, »att ha varit så nära
att bli kvitt alla bekymmer och gå miste om det för en tums
felriktning! Oj, oj, han kommer att leva länge nog för att
taga reda på alltsammans om mig och sälja mig till någon
niggerhandlare ännu — ja, och inte skulle han dröja en 
minut med att göra det heller, om han visste.» Därpå sade
han högt, med allvarlig stämma:

»Mor, vi äro i en farlig knipa.»

Roxana drog spasmodiskt efter andan och sade:

»Barn! Varför skrämmer du en så? Va’ ä’ de’ som
kommer å’ hända?»

»Jo, det är en sak, jag inte berättat för dig. Då jag
inte ville slåss, rev han sönder testamentet och — — —»
Roxanas ansikte blev likblekt, och hon sade:

»Nu ä’ de’ ute me’ dej — å’ de’ för alltid. De’ ä’
slutet. Båda två få vi svälta, å’ — — —»

»Vänta och låt mig tala till slut! Jag antager, att när
han beslöt sig för att slåss själv, tänkte han, att han kunde
bli dödad och icke få tillfälle att förlåta mig någon mera
gång i sitt liv, och därför gjorde han om testamentet igen,
och jag har sett det, och det är som det skall vara. Men —»

»Å, pris ske Gud, då ä’ vi trygga igen! — trygga! — å’
varför behöver du då komma å’ tala så’na fasliga — — —»

»Vänta, säger jag dig, och låt mig tala till slut. Vad
jag skrapade ihop häromdagen räcker inte till att betala
hälften av vad jag är skyldig, och när som helst kunna mina
fordringsägare — — ja, du vet, vad som kan hända.»

Roxana lät sitt huvud sjunka ned och bad sin son lämna
henne i fred — hon måste tänka sig grundligt in i den här
saken. Slutligen sade hon med tonvikt på orden:

»Du är tvungen å’ bli väldigt försiktig nu, de’ säjer ja’ dej!
Å’ hör nu på, hur du ska’ göra! Han blev inte dödad, å’ om
du ger honom minsta anledning, så river han itu testamentet
igen, å’ de’ ä’ sista gången, kom du ihåg de’! Alltså
har du att visa honom va’ du kan göra under de närmaste
dagarna. Du ä’ tvungen å’ vara alldeles förgiftat snäll å’
låta honom se de’; å’ du ä’ piskad å’ göra allt möjligt
för å’ få honom att lita på dej, å’ du ska’ ställa dej in me’
gamla tant Pratt me’ — hon har fasligt mycke’ inflytande
på domarn å’ ä’ den bästa vän du har. För de’ andra ska’
du ge dej i väg te’ S:t Louis, å’ på de’ vise’ ska’ du hålla
dej kvar i hanses gunst. Så ska’ du göra opp me’ de där
människorna. Du ska’ säja dom, att han inte kan leva
länge — å’ de’ ä’ sant — å’ säja dom, att du ska’ betala
dom ränta, å’ stor procent me’, tio — va’ heter de’?»


»Tio procent i månaden?»

»Just så. Så tar du å’ säljer va’ du har, lite i sänder,
ä’ betalar räntan. Hur länge kan de’ räcka, va’ du får?»

»Jag tänker, att det blir nog att betala räntan med under
sex månader.»

»Då ä’ du på det klara. Om han inte dör inom sex
månader, så gör de’ ingen skillnad — Försynen ska’ nog
ordna de’. Du kommer å’ vara säker — om du uppför
dej ordentligt.» Hon riktade en sträng blick på honom och
tilläde: »Å’ du kommer att sköta dej — vet du de1?»

Han skrattade och sade, att han skulle försöka i varje
fall. Hon lät sig ej nöja med det utan sade allvarsamt:

»Försöka duger inte. Du ska’ göra de’. Du kommer
inte å’ stjäla en knappnål — för att de’ inte ä’ säkert
hädanefter; å’ du kommer inte å’ gå i dåligt sällskap — inte en
enda gång, förstår du; å’ du kommer inte å’ dricka en
droppe — aldrig en endaste droppe; å’ du kommer inte å’
spela ett endaste spel — inte ett! De’ ä’ inte va’ du kommer
å’ försöka å’ göra, de’ ä’ va’ då kommer å’ göra.
Å’ ja’ ska’ säja dej, hur ja’ kan veta de’. Så här ä’ de’.
Ja’ kommer å’ följa me’ dej te’ Sant Louis ja’ själv; å’
du kommer te’ mej varendaste dag i ditt liv, å’ ja’ ska’ se
efter dej, å’ om du sviker i en endaste en åv dom här
sakerna — bara en — så svär ja’ på att ja’ kommer direkte
hit till denna häringa sta’n å’ berättar för domarn att du
ä’ en nigger å’ en slav — å’ bevisar de’!» Hon stannade för
att låta sina ord göra verkan. Därpå tillade hon:
»Chambers, tror du mej näjr ja,’ säjer de’?»

Tom var fullkomligt allvarsam nu. Det fanns inte någon
brist på allvar i hans röst, då han svarade:

»Ja, mor, nu vet jag, att jag är omvänd — och för alltid.
För alltid — och utom räckhåll för någon mänsklig frestelse.»

»Gå då hem me’ dej å’ börja på!»

*



FEMTONDE KAPITLET.

Ingenting är i så stort behov av
förbättring som andra människors vanor. — 
Ur Pundhuvud-Wilsons tänkebok.

Se, dåren säger: »lägg ej alla dina ägg
en och samma korg!» — vilket blott är
ett sätt att säga: »splittra dina pengar
och din uppmärksamhet!», men den vise
säger: »lägg alla dina ägg i en korg och
— se efter den korgen!» — Ur
Pundhuvud-Wilsons tänkebok.

Vilken tid var det ej som Dawson’s Landing genomlevde!
Hela sitt liv hade det sovit, men nu fick det knappast tillfälle
att nicka till, så snabbt jagade stora händelser och
förkrossande överraskningar i varandras kölvatten: Fredag morgon,
första anblicken av verklig adel, dessutom stor mottagning
hos tant Patsy Cooper och tjuvarnas stora plundringståg;
fredag afton, dramatisk utsparkning av arvtagaren till den
främste medborgaren i närvaro av fyrahundra människor;
lördag morgon, uppdykande av den i långa år undertryckta
Pundhuvud-Wilson som praktiserande advokat; lördag kväll,
duell mellan den främste medborgaren och den adlige
främlingen.

Folket var mera högfärdigt över duellen än över alla de
andra sakerna tillhopa, kanske. Det var en heder för deras
stad, att sådana saker passerade där. I deras ögon hade
huvudpersonerna nått tinnarna av mänsklig ära. Var och en
hembar sin hyllning åt deras namn; deras lov var i allas
mun. Till och med duellanternas biträdande fingo på sin
lott en vacker anpart av det offentliga gillandet, varför
Pundhuvud-Wilson plötsligt blev en man av betydenhet. Då han
på lördagskvällen ombads att uppställa sig som kandidat vid
borgmästarevalet, äventyrade han att bliva besegrad; men
söndags morgon fann honom som em man i betryggad
ställning, vilkens framgång var given.

Tvillingarna voro utomordentligt stora personligheter nu;
staden tog dem med hänförelse till sin famn. Dag efter
dag, kväll efter kväll, måste de gå ur hus i hus på middagar 
och visiter, skaffande sig nya vänner, utvidgande och
befästande sin popularitet och förtjusande, förvånande alla med
sina underbara musikaliska prestationer; då och då förhöjde
de intrycket genom att giva prov på vad de kunde
åstadkomma i annan riktning, visande de sällsynta och
förunderliga färdigheter av mångahanda slag, som de hade på lager.
De voro så belåtna, att de gjorde den föreskrivna trettiodagars
anmälan, första steget för förvärvande av borgarskap, och
beslöto att sluta sina dagar på denna angenäma plats. Detta
var höjdpunkten av allt. Den förtjusta befolkningen reste sig
som en man och applåderade; och då tvillingarna anmodades
att uppställa sig som kandidater vid det stundande
stadsfullmäktigevalet, kände sig den allmänna tillfredsställelsen
fullständig.

Tom Driscoll gladdes ej åt detta; det tog djupt och
gjorde ont hela vägen in. Han hatade den ene tvillingen,
emedan han sparkat honom, och den andre emedan han var
den sparkandes bror.

Emellanåt undrade folk över att ingenting hördes om
inbrottstjuven eller om den stulna kniven eller det andra rovet,
men ingen var i stånd att kasta något ljus över den saken.
I det närmaste en vecka hade gått, och alltjämt förblev
saken ett omtvistat mysterium.

På söndagen råkades stadsfiskal Blake och
Pundhuvud-Wilson på gatan och Tom Driscoll slöt sig till dem tids
nog för att hjälpa dem börja sitt samspråk. Han sade till
Blake:

»Ni ser inte kry ut, Blake; ni ser ut som om ni vore
ledsen över något. Har någonting gått på tok i detektivbranschen?
Jag tror, att ni med fog och med rätta gör anspråk på ett
ganska gott anseende på det området, eller hur?» — vilket
kom Blake att känna sig välvillig och visa det; men Tom
tillade: »... för att vara en landsortsdetektiv», vilket kom
Blake att känna sig på det rakt motsatta sättet och ej bara
känna det, utan också förråda det i sin röst:

»Jaha, herrn, jag har ett visst anseende, och det är lika
gott som någon annans i yrke till på köpet, från landsorten
eller inte.»

»Å, jag ber om ursäkt; jag tänkte inte såra. Vad jag
skulle till med att fråga var bara om den gamla kvinnan, 
som plundrade staden — gumman med de lutande skuldrorna,
ni vet, som ni sade ni skulle få fatt på; och jag visste nog
också, att ni skulle lyckas, eftersom ni har rykte om er att
aldrig skryta, och — nåväl, ni — ni har väl infångat
gumman?»

»Måtte f—n taga gumman!»

»Vad nu då! Ni vill väl inte säga, att ni ej fått fatt på
henne?»

»Nej, jag har inte fått fatt på henne. Om någon kunde
ha infångat henne, skulle jag ha kunnat göra det; men ingen
kunde det, vem det vara månde.»

»Jag är ledsen, riktigt ledsen — för er skull, ty då det
blir känt. att en detektiv uttryckt sig med sådan säkerhet
och sedan...»

»Bry er inte, det är alltihop; bry er inte, och vad staden
beträffar, behöver den inte gräma sig heller. Hon är min
stek — var ni säker på det. Jag är henne på spåren; jag
har fått uppslag, som...»

»Det är bra! Om ni kunde få hit en detektivveteran
från S:t Louis att hjälpa er finna ut, vad spåren betyda och
vart de leda, så...»

»Jag är tillräckligt veteran själv, och jag behöver ingen
människas hjälp. Jag skall ha henne inburad inom en ve...
inom en månad. Det svär jag på!»

Tom sade vårdslöst:

»Jag antager, att det är nog — ja, det är nog. Men
gammalt folk plägar inte ofta — och hon var ju ganska
gammal, antar jag? — leva länge nog för den försiktiga marsch
framåt, som utmärker yrkesdetektiven, då han fått tillsammans
sina uppslag och är ute på sitt krypskytte.»

Blakes slöa ansikte rodnade under speorden, men innan
han kom sig för med repliken, hade Tom vänt sig till Wilson
och sade med saktmodig likgiltighet i röst och sätt:

»Vem fick belöningen, Pundhuvud?»

Wilson ryckte till en smula och förstod, att nu var det
hans tur.

»Vilken belöning?»

»Belöningen för tjuven, vet jag, och den andra belöningen
för dolken.»


Wilson svarade — och tämligen motvilligt, tycktes det,
att döma efter hans tveksamma sätt att uttrycka sig:

»Ja, belöningen — ja, i själva verket har ingen gjort
anspråk på den än.»

Tom föreföll förvånad. »Är det verkligen så?»

Wilson visade en smula retlighet, då han svarade: »Ja,
så är det. Vad var det med det?»

»Å, rakt ingenting. Jag tänkte bara, att ni funnit upp
något nytt, något sätt att vända upp och ned på...» Han
hejdade sig och vände sig till Blake, som var förtjust över
att en annan nu fått intaga hans plats på halstret. »Blake,
förstod ni inte honom så, att han antydde, att ni inte skulle
behöva jaga upp den gamla kvinnan?»

»Jo, sannerligen, han sade, att han skulle ha både tjuven
och rovet iniom tre dagar — det sa’ han, ta mej hin — och
det var precis för en vecka sedan. Jag sa’ den gången, att
ingen tjuv och ingen langare skulle komma att försöka
pantsätta eller sälja en sak, då han visste, att pantlånaren kunde
få båda belöningarna genom att lägga vantarna på både
honom och dyrgripen. Det var den mest välsignade idé jag
någonsin hört.»

»Ni skulle tänka annorlunda», sade Wilson med retad
rättframhet, »om ni hade reda på hela planen i stället för
bara en del av den.»

»Gott», sade polismannen eftertänksamt, »jag trodde, att
det inte skulle lyckas, och hittills har jag i alla fall haft
rätt.»

»Mycket bra, låt så vara då och låt vår plan än en tid
visa, vad den duger till. Den har lyckats åtminstone lika bra
som edra egna metoder, som ni torde erkänna.»

Fiskalen hade ingenting till hands att giva tillbaka,
varför han lät höra en missbelåten fnysning och sade
ingenting alls.

Allt sedan den kvällen, då Wilson hemma hos sig hade
yppat en del av sin plan, hade Tom flera dagar försökt
gissa hemligheten i vad som inte omtalades av den, men
hade misslyckats. Då hade det fallit honom in att låta
Roxanas klyftigare huvud försöka sig på med det. Han
låtsades tala om en fingerad sak och utvecklade den för henne.
Hon tänkte på den och gav sitt omdöme. Tom sade sig

själv: »Sannerligen, har hon ej slagit huvudet på spiken!»
Han tyckte, att han borde pröva hennes tolkning nu och
giva akt på Wilsons ansikte; därför sade han betänksamt:

»Wilson, ni är ingen dumbom — vilket nyligen blivit
konstaterat. Vilken er plan än var, så hade den sunt förnuft
i sig, Blake må säga vad han vill. Jag vill inte be er tala
om den, men jag vill förutsätta något — något som kan
tjäna som utgångspunkt för vad jag vill komma till, och
det är allt vad jag avser. Ni utlovade femhundra dollars för
kniven och femhundra för tjuven. Låt oss nu bara antaga, att
den första belöningen annonseras, och att den andra
genom slutna brev erbjudes pantlånarna, så...»

Blake slog sig på låret och utbrast:

»Ta’ mej den sure, nu har han er, Pundhuvud! Att
inte jag eller vilken idiot som helst kunde ha tänkt på det!»

Wilson tänkte för sig själv: »Vem som helst med något
så när gott huvud skulle ha kommit underfund med det. Jag
är inte förvånad över att Blake inte begrep det; jag är bara
förvånad över att Tom gjorde det. Han måtte vara klyftigare
än jag trott.» Han sade ingenting högt, och Tom fortsatte:

»Nåväl. Tjuven skulle aldrig kunna misstänka, att det
var någon fälla, utan han skulle komma med kniven eller
skicka den med någon och säga, att han köpt den för en
spottstyver eller hittat den på gatan eller något liknande och
försöka få belöningen — och bli häktad, eller hur?»

»Jo», medgav Wilson.

»Jag kan tro det», sade Tom.  »Det är det intet tvivel
om. Har ni någonsin sett den där kniven?»

»Nej.»

»Har någon av era bekanta gjort det?»

»Icke som jag vet.»

»Gott. Jag börjar tro att jag förstår, varför er plan
inte lyckades.»

»Vad menar ni, Tom? Vart vill ni komma?» frågade
Wilson med en gryende känsla av obehag.

»Jo, bara det, att det inte finns någon sådan kniv.»

»Hör på, Wilson», sade Blake, »Tom Driscoll har rätt, det
ville jag hålla tusen dollars om — ifall jag hade dem.»

Wilson kände sig litet upphetsad och undrade om
främlingarna haft honom till narr; det kupde sannerligen se så ut. 
Men vad skulle de kunna vinna därpå? Han förkastade den
tanken. Tom svarade:

»Vinna? Å, ingenting kanske, som ni skulle sätta värde
på. Men de äro främlingar, som hålla på att skaffa sig en
ställning i ett nytt samhälle. Betyder det ingenting för dem
att framträda som favoriter hos österländska furstar — då
det ej kostar dem något? Wilson, det finns ingen sådan
kniv, eljest skulle er plan ha bragt den i ljuset. Eller också,
om en sådan kniv finnes, så ha de den ännu. För min del
tror jag, att de sett någon sådan kniv, ty Angelo ritade upp
den med sin blyertspenna alldeles för kvickt och bra för att
han skulle kunna ha hittat på den för stunden, och
naturligtvis kan jag ej svära på att de aldrig haft någon sådan, men
det vill jag gå i borgen för — om de hade den med sig,
då de kommo hit till staden, så ha de den kvar.»

Blake sade:

»Det förefaller väldigt förståndigt, vad Tom nu säger;
ja, det gör det sannerligen.»

Tom svarade, i det han vände sig om för att gå: »Tag
ni bara reda på den gamla kvinnan, Blake, och om hon inte
kan skaffa fram kniven, så visitera tvillingarna.»

Tom flanerade bort. Wilson kände sig icke så litet
nedslagen. Han visste knappast, vad han skulle tro. Han ville
högst ogärna frångå sin tro på tvillingarna och var besluten
att icke göra det på så obestämda bevis, man — nåja, han
skulle tänka på saken och sedan fatta sitt beslut.

»Blake, vad tror ni om den här saken?»

»Ja, Pundhuvud, jag måste säga, att jag ser den på
samma vis som Tom. De ha aldrig haft kniven, eller också,
om de haft den, så ha de den ännu.»

De båda männen skildes åt. Wilson sade för sig själv:

»Jag tror, att de hade den. Om den hade blivit stulen,
så skulle vår plan ha skaffat den tillbaka, det är säkert. Jag
tror, att de ha den ännu.»

Tom hade ingen bestämd avsikt, dä han slog sig i
språk med de båda männen. När han började sitt prat,
hoppades han blott kunna reta dem en smula och få litet
illvilligt nöje av det. Men när han gick sin väg, var han
stormförtjust, ty han märkte, att han av ren tur och utan
något besvärligt arbete lyckats åstadkomma åtskilliga

förtjusande saker: han hade sårat båda männen på ett ömt ställe
och sett dem pinas; han hade givit Wilsons tycke för
tvillingarna en bitter bismak, som han icke skulle kunna få ur
munnen i första taget och, framför allt, han hade nog flyttat
ned tvillingarna ett pinnhål i allmänna opinionen, ty Blake
komme alldeles säkert att pladdra om saken överallt, efter
detektivers sed, och inom en vecka skulle hela staden le i
mjugg åt dem för att de erbjudit en storståtlig belöning för
någon leksak, som de antingen aldrig haft eller också inte
förlorat. Tom var mycket nöjd med sig själv.

Toms uppförande hemma hade hela veckan varit
fullkomligt. Hans farbror och tant hade aldrig förr sett något
sådant. De kunde icke finna något alls att anmärka mot
honom.

Lördag afton sade han till domaren:

»Det är något, som legat mig på sinnet, farbror, och
eftersom jag reser bort och kanske aldrig får se dig mera,
kan jag inte behålla det för mig själv längre. Jag lät er tro,
att jag var rädd för att slåss med den där italienska
äventyraren. Jag måste ha en eller annan förevändning för att
slippa göra det, och kanske tog jag till en dum sådan i
överraskningen, men ingen person, som är rädd om sin heder,
skulle kunna möta honom i tvekamp om han visste, vad
jag vet.»

»Verkligen. Vad då?»

»Greve Luigi har bekänt sig vara en mördare.»

»Otroligt!»

»Det är fullkomligt sant. Wilson upptäckte det, då han
läste i Luigis hand, och anklagade honom för det och fick
honom så fast, att han blev tvungen att bekänna, men båda
tvillingarna bådo oss på sina knän att bevara hemligheten
och svuro, att de skulle leva ett hederligt liv här, och det
hela var så jämmerligt, att vi gåvo vårt hedersord att aldrig
avslöja dem, så länge de höllo sitt löfte. Du skulle ha gjort
så själv, farbror.»

»Det har du rätt i, min gosse, det skulle jag. En mans
hemlighet är fortfarande hans egen egendom och helgad som
sådan, om den på sådant sätt genom överrumpling blivit yppad
Du gjorde alldeles rätt, och jag är stolt över dig. Därpå

tillade han missbelåtet: »Men jag önskar, att jag kunde ha
blivit besparad skammen att möta en lönnmördare på
ärans fält.»

»Det kunde inte hjälpas, farbror. Om jag vetat av, att
du tänkte utmana honom, skulle jag hava känt mig förpliktigad
att offra mitt givna ord för att förhindra det, men av Wilson
kunde man icke begära, att han skulle göra annat än hålla
sig tyst.»

»Nej visst; Wilson handlade rätt och är icke på något
vis att klandra. Tom, Tom, du har lyftat en sten från mitt
hjärta; jag kände mig sårad ända in i själen när jag trodde
mig hava upptäckt, att jag hade en kujon i familjen.»

»Du kan förstå hur det skulle kosta på mig att spela den
rollen, farbror.»

»Å, jag vet, stackars gosse, jag förstår det. Och jag fattar
även hur mycket det plågar dig att förbli under en så orättvis
misstanke ända tills nu. Men nu är ju allt väl, och ingen
skada har skett. Du har återgivit mig mitt sinneslugn och
återfått ditt eget, och vi ha båda lidit tillräckligt.»

Den gamle mannen satt en stund fördjupad i tankar;
därpå såg han upp med en belåten glimt i ögat och sade:

»Att den där lönnmördaren vågat ådraga mig skymfen
att ha mött honom på ärans fält som om han varit en
gentleman är en sak, som jag snart skall göra upp med honom —
men icke nu. Jag skall ej skjuta honom förrän efter valet.
Jag har en plan att ruinera dem bägge dessförinnan; det
skall bli min första omsorg. Ingen av dem skall bli vald, det
lovar jag dig. Du är viss om att det ej kommit ut bland
folk, att han är en mördare.»

»Fullkomligt säker, farbror.»

»Det kommer att bli en bra trumf. Jag skall ge en
antydan om det från talarstolen på omröstningsdagen. Det
kommer att rycka marken undan fotterna på dem båda.»

»Det är det intet tvivel om. Det kommer att göra slut
på dem.»

»Säkert kommer det att göra det jämte en del antydningar
bland väljarna. Jag önskar, att du kommer hem om någon
tid och arbetar i tysthet bland kreti och pleti. Du skall få
ge ut pengar bland dem; det skall jag släppa till.»

Åter ett mål vunnet mot de hatade tvillingarna! Detta

var sannerligen en stor dag för Tom. Han kände sig
uppmuntrad till ett avskedsskott mot samma mål.

»Du har hört talas om den där underbara indiska kniven,
som tvillingarna fört sådant väsen om, eller hur, farbror?
Nåväl, ännu har man ej fått ringaste spår efter den, och
staden har börjat rycka på axlama, prata och skratta åt
hela saken, Hälften av folket tror, att de aldrig haft någon
sådan kniv och andra hälften tror, att de ha den i sin ägo
fortfarande. Jag har hört tjugu människor prata i den stilen
i dag.»

Ja, Toms oklanderliga uppförande denna vecka hade
återgivit honom både farbroderns och fasterns tillgivenhet.

Hans mor var också nöjd med honom. Själv trodde hon,
att hon skulle komma att älska honom, men det sade hon
icke. Hon befallde honom att begiva sig till S:t Louis
och sade, att hon skulle göra sig i ordning att komma efter.
Sedan slog hon sönder sin whiskyflaska och sade:

»Se där! Ja’ tänker ha dej att gå rakt som en linjal,
Chambers, å’ därför har ja’ sagt mej, att du inte ska’ få
nå’t dåligt exempel åv din mor. Ja’ sa’ dej, att du inte fick
gå i dåligt sällskap. Nå, du kommer att vara i mitt
sällskap, å’ ja’ får leva som ja’ själv har sagt. Ge dej nu i väg,
i väg!»

Tom gick ombord på en av de stora trampångarna den
kvällen med sin tunga kappsäck full av varjehanda
tjuvgods och sov den orättfärdiges sömn, vilken är mycket mera
lugn och fridfull än den andra sorten, vilket vi veta genom
berättelsen om hur gott en miljon bovar sovit natten innan
de skulle hängas. Men när han vaknade nästa morgon, var
olyckan emot honom igen; en broder i tjuveriet hade bestulit
honom medan han sov och gått i land vid någon
mellanliggande brygga.

*



SEXTONDE KAPITLET.

Om ni tar upp en utsvulten hund från
gatan och gör den lycklig, kommer den
icke att bita er. Det är huvudsakliga
skillnaden emellan en hund och en
människa. — Ur Pundhuvud-Wilsons
tänkebok.

Vi ha reda på allt möjligt om myrans
vanor, vi veta allt om biets vanor, men
veta ingenting alls om en ostras vanor.
Det förefaller vara nästan säkert att vi
valt orätta tiden att studera ostron. — Ur
Pundhuvud-Wilsons tänkebok.

När Roxana kom, fann hon sin son i sådan förtvivlan,
att hennes hjärta rördes och hennes moderskänslor växte
starka inom henne. Nu var han förlorad utan varje hopp
till räddning; hans fördärv skulle komma omedelbart och
säkert, och han skulle bli en utstött, en lösdrivare utan
vänner. Det var anledning nog för en mor att älska sitt barn;
därför älskade hon honom och sade honom det. Det kom
honom att våndas i tysthet — ty hon var en »nigger». Att
han var det själv var långt ifrån att försona honom med den
föraktade rasen.

Roxana överhopade honom med smekningar, vilka han
motvilligt besvarade så gott han kunde. Och hon försökte
trösta honom, men det var omöjligt. All denna intimitet blev
ohygglig för honom, och innan en timme gått, började han
försöka få upp tillräckligt mod att säga henne det och be
henne sluta med eller åtminstone hålla måtta med karesserna.
Men han var rädd för henne, och för övrigt kom det nu en
paus, ty hon hade börjat fundera. Hon försökte finna på
något för att rädda honom. Slutligen sprang hon upp och
sade, att hon funnit en utväg. Tom nästan kvävdes av glädje
över denna oväntade glada nyhet. Roxana sade:

»Här ä’ planen, å’ den ska’ lyckas, de’ ä’ säkert. Ja’
ä’ en nigger, ingen kan tvivla på de’ som hör mej tala. Ja’
ä’ värd sexhundra dollars. Ta å’ sälj mej, å’ betala di där
kortspelarna.»

Tom var slagen med häpnad. Han var ej säker på att
han hört rätt. Han var stum ett ögonblick; sedan sade han: 

»Menar du, att du skulle vilja låta sälja dig till slav för
att rädda mig?»

»Ä’ inte du mitt barn? Å’ vet du nå’nting som en mor
inte vill göra för å’ rädda sitt barn? De’ finns ingenting
som en vit mor inte vill göra för sitt barn. Vem skapa’ dom
så? Herren gjorde’t. Å’ vem skapa’ niggrerna? Herren
gjorde’t. Invärtes ä’ alla mödrar lika. Herren gjorde dom
så’na. Jag ska’ låta sälja mej i slaveri, å’ inom ett år ska’
du köpa din gamla morsa fri igen. Ja’ ska’ visa dej, hur
du ska’ göra. De’ ä’ planen.»

Toms förhoppningar började stiga och hans humör med
dem. Han sade: »Det är beundransvärt kärleksfullt av dig,
mor, det är rent ut...»

»Säj de’ igen! Å’ håll på me’ å’ säja de’! De’ ä’ all
betalning en kan behöva i den här världen, å’ de’ ä’ mer
än nog. Herren signe dej, raring, medan ja’ slavar på å’
dom skäller på mej, om ja’ bara vet att du säjer de’
någonstans långt borta, så ska’ de’ bota alla ömma ställen å’ ja’
ska’ stå ut me’ dom.»

»Jag skall säga det igen, mamma, och fortsätta med att
säga det också. Men hur skall jag kunna sälja dig? Du
är fri, som du vet.»

»De’ skulle visst göra nå’n skillnad! Vita människor ä’
inte pjunkiga åv sej. Lagen kan sälja mej nu, om dom säjer
åt mej att lämna staten inom sex månader å’ ja’ inte far min
väg. Du sätter bara upp ett papper — en affisch — å’
klistrar upp den där nere mitt i Kentucky nå’nstans, å’ sätter
några namn på den, å’ säjer att du vill sälja mej billigt
för att du har ont om pengar; du ska se, att du inte får något
bråk. Du tar mej med dej uppåt landet ett slag å’ säljer
mej på en bondgård; folket där kommer inte å’ frågar någe’,
om ja’ bara ä’ värd priset.»

Tom förfalskade de nödiga försäljningspapperen och sålde
sin mor till — en plantageägare i Arkansas för litet över
sexhundra dollars. Han ville ej begå det förräderiet att sälja
henne »nedför floden», men slumpen kastade köparen i hans
väg, och detta besparade honom besväret att begiva sig uppåt
landet för att söka upp en köpare med ökad risk att nödgas
svara på en hel del frågor, under det att den här
plantageägaren tyckte så mycket om Roxy, att han nästan inte

frågade något alls. Dessutom framhöll köparen, att Roxy till
en början ej skulle veta var hon var, och att när hon kommit
underfund med det, skulle hon redan ha börjat trivas. Och
Tom sade sig själv, att det var en omätlig fördel för Roxy att
få en husbonde som tyckte om henne så mycket, som den
här plantageägaren synbarligen gjorde. På förvånansvärt kort
tid bragte honom hans flytande resonemanger till och med att
till hälften tro, att han gjorde Roxy en präktig tjänst i smyg
genom att sälja henne »nedför floden». Och dessutom sade
han ideligen till sig själv hela tiden: »Det är bara för ett år.
Inom ett år skall jag köpa henne fri igen; det kommer hon
alltid att ha i tankarna, och det skall trösta henne.» Ja, det
lilla bedrägeriet skulle ej komma någon skada åstad, och allt
skulle bli så bra och trevligt till slut. Efter överenskommelse
rörde sig samtalet i Roxys närvaro alltid om mannens gård
»uppåt landet», och hur trevligt där var och hur belåtna
slavarna voro där, så att stackars Roxy blev helt och hållet
förd bakom ljuset, och det utan svårighet, eftersom hon ej
kunde drömma om att hennes egen son skulle kunna göra sig
skyldig till förräderi mot en mor, som genom att frivilligt
giva sig i slaveri — det måtte nu vara milt eller strängt,
långvarigt eller kort — gjorde en uppoffring för honom, i
jämförelse med vilken själva döden skulle varit en vardaglig
och lätt sådan. Hon slösade tårar och kärleksfulla
smekningar på honom i smyg och gick sedan sin väg med sin
ägare — gick sin väg med krossat hjärta, men likväl stolt över
vad hon gjorde och glad att det stod i hennes makt att
göra det.

Tom betalade sina skulder och beslöt att till yttersta
bokstaven hålla fast vid sin omvändelse och aldrig mer riskera
testamentets upphävande. Han hade trehundra dollars över.
Enligt sin mors plan skulle han placera dem i säkerhet och
månatligen lägga därtill hennes hälft av hans månadspengar.
Inom ett år skulle denna fond köpa henne fri igen.

Under en hel vecka var han ej i stånd att sova gott, så
mycket tyngde det skurkstreck han begått mot sin tillitsfulla
mor på den trasa av ett samvete, han hade kvar; men sedan
började han känna sig som vanligt igen och sov snart lika
bra som någon annan usling.

Båten förde Roxy bort från S:t Louis klockan fyra på

eftermiddagen, och hon stod på undre däck akter om
hjulhuset och blickade efter Tom genom en slöja av tårar, tills
han smällte samman med folkmassan och försvann; sedan
såg hon ej ut mera utan satt på en kabelrulle och grät tills
långt in på natten. Då hon till slut gick till sin snuskiga
mellandäckshytt mellan de skorrande maskinerna, var det
ej för att sova utan blott för att vänta på morgonen och sörja,
medan hon väntade.

De hade inbillat sig, att hon »ingenting skulle märka»
och tro, att hon färdades uppför floden! Hon! Hon hade
ju tillbragt många år ombord på dessa båtar. Vid
daggryningen steg hon upp och gick slött och satte sig på sin
kabelrulle igen. Hon passerade förbi mången bråte i floden, där
skummet kunde hava berättat henne en historia som kommit
hennes hjärta att brista, ty det visade en ström, som flöt i
samma riktning som båten gick, men hennes tankar voro på
annat håll, och hon märkte ingenting. Men slutligen kom
rytandet av skumvirveln kring en större och mera närbelägen
bråte än vanligt henne att vakna ur sin dvala, hon såg upp,
och hennes övade öga varsnade genast strömmens talande
riktning. Ett ögonblick dröjde hennes förstenade blickar
därvid. Så föll huvudet ned på hennes bröst, och hon sade:

»O, må den gode Herren Gud ha barmhärtighet me’ mej,
stackars syndiga människa — ja’ ä’ såld nedåt
floden!»

*




SJUTTONDE KAPITLET.

Även popularitet kan förvandlas till
övermättnad. När ni först vandrar
omkring i Rom, är ni full av beklagande
att Michelangelo dött; men småningom
kommer ni att beklaga, att ni ej fick se
honom göra det. — Ur
Pundhuvud-Wilsons tänkebok.

4 juli.Den 4 juli, Förenta Staternas »oavhängighetsdag», firas
över hela Unionen med stora festligheter, i vilka alla slags
fyrverkerier spela en huvudroll. Eldsvådor och olycksfall höra
den dagen »till ordningen».
Anm. av övers. — Statistiken visar, att vi
förlora flera idioter på denna dag än på
alla årets andra dagar tillsammantagna.
Detta bevisar, med hänsyn till det antal
som finnes kvar på lager, att en fjärde
juli pr år nu är otillräckligt, sedan landet
vuxit så väldigt. — Ur
Pundhuvud-Wilsons tänkebok.

Sommarveckorna släpade sig fram, och så började den
politiska kampanjen — började tämligen varmt, och blev
hetare och hetare för var dag. Tvillingarna kastade sig in i
den med hela sina hjärtan, ty deras egenkärlek var med
i spelet. Deras popularitet, som i början varit så allmän,
hade efteråt minskats, huvudsakligen emedan de varit för
populära, varefter en naturlig reaktion inträtt. Dessutom hade
det ivrigt viskats i knutarna, att det var underligt — i själva
verket mycket underligt — att den där underbara
kniven de talat om inte kom till rätta — om den var så värdefull,
eller om den någonsin existerat. Och med viskningarna följde
skratt och nickar och blinkningar, och sådant har sin verkan.
Tvillingarna menade, att framgång vid valet skulle återgiva
dem deras förra ställning och att ett nederlag skulle lända
dem till obotlig skada. Därför arbetade de hårt, men icke
hårdare än domaren Driscoll och Tom arbetade emot dem
under valfälttågets avslutande dagar. Toms uppförande hade nu
under två hela månader varit så till det yttersta fullkomligt, att
hans farbror ej blott anförtrodde honom pengar för att
övertala väljare med utan också lät honom gå och taga fram dem
själv ur kassaskåpet i det enskilda vardagsrummet.

Sista talet under kampanjen hölls av domaren Driscoll,
och han riktade det mot de båda utlänningarna. Det gjorde
sin verkan på ett fullkomligt ödesdigert sätt. Han öste ut
floder av förlöjligande över dem och tvingade det stora
massmötet att skratta och applådera. Han hånade dem som
äventyrare, bondfångare och marknadsgycklare; han angrep deras
ståtliga titlar med omåttligt hån; han sade, att de voro
bakgatsbarberare utklädda till adelsmän, marktschrejare i
maskeradkostym som gentlemän, positivhalare som förlorat sin
broder apan. Slutligen hejdade han sig och stod tyst. Han
väntade, till dess platsen blivit absolut stilla och full av förväntan;
därpå avfyrade han sitt mest mördande skott, avfyrade det med
iskallt allvar och överläggning, med en betecknande tonvikt
på slutorden; han sade, att han trodde den belöning som
erbjudits för den förlorade kniven vara bara humbug
och puder och att dess ägare nog skulle veta att finna den,
närhelst han skulle hava tillfälle att lönnmörda någon.

Därpå steg han ned från plattformen lämnande en häpen
och uttrycksfull tystnad efter sig i stället för det vanliga
utbrottet av hurrarop och partiskrän.

Den underliga frasen flög vitt och brett över staden och
gjorde ett utomordentligt intryck. Alla frågade: »Vad kunde
han mena med det?» Och alla fortsatte att framställa den
frågan, men förgäves, ty domaren sade blott, att han visste,
vad han talade om, och stannade därvid; Tom sade, att
han ej hade någon aning om vad hans farbror menade,
och närhelst Wilson tillfrågades, vad han ansåg det betyda,
parerade han frågan genom ett spörja den frågande, vad han
trodde om saken.

Wilson blev vald, tvillingarna blevo slagna — krossade,
i själva verket, lämnade övergivna och praktiskt sett utan
vänner. Tom for lyckligt tillbaka till S:t Louis.

Dawson’s Landing hade nu en veckas vila och behövde
den. Men det befann sig i ett tillstånd av förväntan, ty
luften var full av rykten om en ny duell. Domaren Driscolls
ansträngningar under valrörelsen hade lagt honom till sängs,
men det sades, att så snart han blev frisk nog att kunna
mottaga en utmaning, skulle han få en sådan från greve Luigi. 

Bröderna drogo sig helt och hållet tillbaka från allt
umgänge och skötte om sin förödmjukelse för sig själva. De
undveko folk och togo motion utomhus endast sent på
kvällarna, när gatorna voro övergivna.

*



ADERTONDE KAPITLET.

Tacksamhet och förräderi äro bara de
två yttersta leden i samma procession.
Ni har sett allt vad som är värt att stanna
och se av den, då musiken och de granna
funktionärerna ha passerat. — Ur
Pundhuvud-Wilsons tänkebok.

Fredagen efter valet regnade det i S:t Louis. Det
regnade hela dagen och regnade häftigt som om skurarna
försökt göra sitt bästa för att tvätta denna nedsotade stad vit,
naturligtvis utan att lyckas. Inemot midnatt kom Tom Driscoll
hem från teatern i det våldsamma störtregnet, slog ihop sitt
paraply och öppnade porten, men då han skulle stänga den,
fann han en annan person i färd med att tränga sig in —
utan tvivel en annan hyresgäst; denne person stängde dörren
och trampade efter Tom uppför trapporna. Tom fann sitt
rum mörkt och steg in samt vred upp gasen. När han
sakta visslande vände sig om, såg han ryggsidan av en man.
Mannen stängde och låste hans dörr för honom. Hans
vissling dog bort och han kände sig orolig. Mannen vände
sig om — en lumphög av trasiga gamla kläder, genomblötta
och drypande av regn, och visade ett svart ansikte under
en gammal slokhatt. Tom blev skrämd. Han försökte befalla
mannen att ge sig i väg, men orden vägrade att komma, och
den andre mannen fick tala först. Han sade med låg röst:

»Håll dig stilla! Jag är din mor!»

Tom sjönk ihop på en stol och flämtade:

»Det var lågt och uselt av mig — jag vet det; men
jag menade väl, det gjorde jag verkligen — det kan jag
svära på.»

Roxana stod en stund och blickade stum ned på honom,
under det att han vred sig av skam och fortsatte med sitt 
osammanhängande svammel, än uttömmande sig i jämmerliga
självanklagelser, än i lika jämmerliga försök att förklara och
förringa sitt brott; därpå satte hon sig och tog av hatten,
varvid hennes okammade, långa, bruna hårmassor tumlade
ned över hennes axlar.

»De’ ä’ inte ditt fel, att de’ inte ä’ grått», sade hon sorgset
och såg på håret.

»Jag vet det, jag vet det. Jag är en skurk. Men jag
svär, att jag menade väl. Det var ett misstag, naturligtvis,
men jag trodde att det skulle bli bra, det trodde jag
verkligen.»

Roxy började sakta gråta, och nu började ord finna
sin väg fram mellan hennes snyftningar. De kommo snarare
klagande än vredgat.

»Sälja en neråt floden — neråt floden! — å’ säja,
att ’an menar väl! Ja’ skulle inte behandla en hund på
de’ vise’! Ja’ ä’ alldeles nedbruten å’ utsläpad nu, å’ de’
ä’ väl därför ja’ inte kan sjunga ut som förr, när ja’ blev
bedragen å’ trampad på å’ misshandlad. Ja’ vet inte — men
kanske ä’ de’ så. I alla fall har ja’ gått igenom så mycke’,
att de’ faller sej naturligare för mej att sörja än å’ gräla.»

Dessa ord borde ha rört Tom Driscoll, men om de
gjorde det, så utplånades det intrycket av ett starkare — ett,
som tog bort den tryckande känslan av fruktan, som låg över
honom, och gav hans förkrossade ande ny spänstighet och
fyllde hela hans lilla själ med en djup känsla av lättnad.
Men han höll sig försiktigt tyst och vågade ingen
invändning. En stund sade ingendera något, och intet annat ljud
hördes än regnets slag mot rutan, vindens suckan och klagan
och då och då en snyftning från Roxana. Det blev längre
och längre mellan snyftningarna, och slutligen upphörde de.
Då började flyktingen tala igen:

»Skruva ner ljuset litet. Mera. Ändå mera. En som
ä’ jagad tycker inte om ljus. Se så — nu ä’ de’ nog. Ja’
kan se var du ä’, å’ de’ ä’ tillräckligt. Ja’ ska’ berätta dej
något å’ göra de’ så kort ja’ kan, å’ se’n ska’ ja’ säja dej,
va’ du ska’ göra. Karlen som köpte mej ä’ ingen elak
man, han ä’ bra nog för å’ vara plantageägare, å’ om han
fått ha de’ som han ville, skulle ja’ ha’ varit husjungfru
i hanses familj å’ haft de’ bra, men hanses hustru var en

yankee å’ inte vidare vacker, å’ hon fatta’ hat te mej me’
samma, så att de skicka mej ut till niggerkvarteret
tillsammans me’ de vanliga åkerarbetarna. Den kvinnan va’ inte nöjd
ens me’ de’, utan hon satte opp uppsyningsmannen mot mej,
så svartsjuk å’ hätsk va’ hon, å’ uppsyningsmannen han
körde ut mej före dagningen på mornarna å’ drev mej att
arbeta hela da’n lång så länge de’ fanns någe’ ljus å’ se
vid, å’ många piskslag har ja’ fått emedan ja’ inte kunde arbeta
i kapp med de starkaste. Den där uppsyningsmannen var
en yankee också, från New Englan’, å’ varenda en söderut
kan säja dej va’ de’ betyder. Dom vet hur dom ska’ kunna
köra en slav te’ döds, å’ dom förstår sej på å piska niggrer
också — piska dom, tills deras ryggar ä’ fulla me’ svullna
ränder som ett tvättbord. I första början sa’ husbond’ ett
gott ord för mej te’ uppsyningsmannen, men de’ var illa
för mej, för frun hon fick reda på’t, å’ se’n fick ja’ smaka
piskan vareviga stund — de’ fanns ingen barmhärtighet för
mej inte.»

Toms hjärta var i lågor — av ilska mot plantageägarens
hustru, och han sade för sig själv: »Om inte den tokan lagt
sig i saken, skulle alltsammans ha gått bra.» Han tillade en
djup och bitter förbannelse mot henne.

Uttrycket av denna känsla stod tydligt skrivet i hans
ansikte och visade sig tydligt för Roxana vid det vita skenet
av en blixt, som förvandlade skymningen i rummet till
bländande ljus just i det ögonblicket. Hon var nöjd med det —
nöjd och tacksam, ty visade icke det uttrycket, att hennes
barn var i stånd att sörja över sin mors oförrätter och känna
harm mot hennes förföljare? — något, som hon tvivlade på
Men denna stråle av lycka var blott en glimt, som gick ut
igen och lämnade hennes sinne mörkt, ty hon sade till sig
själv: »Han sålde mej nedåt floden — han kan inte känna
nå’t för nå’n människa längre — de’ går över å’ ä’ förbi.» Så
började hon sin berättelse igen.

»För tio da’r se’n eller så sa’ ja’ te mej själv, att ja’
inte kunde hålla ut många veckor te’, så utpinad va’ ja’ åv
de’ gräsliga arbetet å’ piskningen, å’ så modfälld å’ olycklig
va’ ja’. Å’ ingenting brydde ja’ mej om heller — livet va’
ingenting värt, om ja’ skulle fortsätta på de’ viset. Nå, när
en ä’ vid så’nt sinnelag, va’ bryr en sej då om va’ en gör?

De’ va’ en liten klen niggerjänta därborta, tio år gammal
kanske, som va’ snäll mot mej å’ inte hade någon mamma,
stackare, å’ ja’ höll åv’na å’ hon höll åv mej; å’ hon kom
ut dit ja’ va’ å’ arbeta’, å’ hon hade me’ sej stekt potatis
å’ försökte smyga den te mej — hon tog från sej själv,
förstår du, för att hon visste, att uppsyningsmannen inte gav
mej nog att äta — å’ han fick se’na å’ gav’na ett slag över
ryggen med sin käpp som va’ tjock som ett kvastskaft, å’
hon föll omkull på marken å’ skrek å’ krälade å’ vältrade
omkring i smutsen som en spindel, som fått bena avslagna.
Ja’ stod inte ut me’t. All helvetets eld, som nån’sin funnits
i mitt hjärta blossa’ upp, å’ ja’ ryckte käppen ur hand
på honom och slog’en i backen. Han låg där å’ jämrade
sej å’ svor, alldeles virrig i huvet, förstår du, å’ niggrerna
va’ rakt vettskrämda. De trängdes om’en för å’ hjälpa opp’en,
å ja’ hoppade opp på hans häst å’ satte kurs på floden så
kvickt ja’ nå’nsin kunde. Ja’ visste, va’ dom skulle komma
å’ göra me’ mej. Så snart han kvicknat te skulle han låta
mej arbeta mej till döds om husbond’ gav’en lov; å’ om
dom inte gjorde de’, skulle dom sälja mej ändå längre nedåt
floden, å’ de’ ä’ samma sak. Så svor ja’ på att dränka mej,
å’ göra slut på alla mina bekymmer. De’ höll på å’ bli
mörkt. Ja’ va’ vid floden inom två minuter. Då fick ja’
syn på en kanot å’ tänkte, att de’ tjänar ingenting te å’
dränka mej innan ja’ blir tvungen, så ja’ binder hästen vid
en timmerbråte å’ skjuter ut kanoten i floden å’ höll mej
inunder den höga banken å’ bad, att mörkret skulle komma
kvickt. Ja’ kom i väg väldigt bra, därför att stora
byggningen va’ tre mil från floden å’ dom hade bara mulåsnor
att rida dit på å’ bara niggrer att rida dom, å’ dom skulle
inte komma å’ göra sej nå’n brådska — dom skulle ge mej
varje möjlighet att komma undan dom kunde. Innan nå’n
hann till huset å’ tillbaka skulle de’ längesedan vara mörkt,
å’ dom skulle inte kunna spåra hästen å’ ta reda på vart
ja’ tagit vägen förrän på morron, å’ niggrerna skulle säja dem
alla lögner dom kunde hitta på em’et.

Nå, mörkret bröt in, å’ ja’ fortsatte att flyta nedför
floden. Ja’ rodde i mer än två timmar, så va’ ja’ inte orolig
längre å’ sluta’ ro å’ lät båten flyta med strömmen, å’ tänkte
på va’ ja’ skulle göra om ja’ inte behövde dränka mej. Ja’

gjorde upp några planer å’ flöt vidare under det att ja’ fundera’
på dom. Ja, när de’ va’ litet efter midnatt, som ja’ antog,
å’ ja’ kommit femton eller tjugu mil
Engelska mil, ungefär 1/6 av de svenska. bort, såg ja’ ljusen på
en ångbåt som låg vid banken på ett ställe där de’ varken
finns nå’n stad eller nå’n brädgård, å’ rätt snart såg ja’
båtens skepnad och skorstenar mot stjärnorna, å’ Herre min
skapare, ja’ höll mest på att krypa ur skinne’ åv glädje!
De’ va’ Stora Mogul! — Ja’ va’ städerska på henne åtta
säsonger i Cincinnati—Orleanstraden. Ja’ drev förbi — kunde
inte se nå’n på däck nå’nstans — hörde dom hamra nere i
maskinrumme’ å’ förstod va’ som stod på — de’ hade gått nå’t
sönder i maskinen. Ja’ gick i land nedanför båten och släppte
se’n ut kanoten, å’ så går ja’ långsides, å’ dom har just
en planka ute, så ja’ går ombord. De’ va’ väldigt hett,
däcksmanskapet å’ sjåare låg å’ sov runt omkring på fördäcket;
andre styrman, Jim Bangs, han satt där på betingspallen me’
huve’ på bröstet å’ sov — för de’ ä’ på de’ vise’ som andre
styrman gör kaptens vakt — å’ gamle vaktkarlen, Billy Hatch,
han satt å’ nicka på kajuttrappan; — å’ ja’ kände dom
allihop, å’ du kan tro, de’ va’ kärt å’ se dom! Ja’ säjer för mej
själv, ja’ önskar att husbond’ kom å’ försökte ta mej nu
— nu ä’ ja’ bland vänner, Gu’ signe dom! Så traska’ ja’
fram mitt ibland dom å’ gick opp på mellandäck å’ ända
akteröver till damsalongens tjänarerum å’ satt där i samma
välmåga som hundra miljoner gånger förr i världen, å’ de’
va’ rakt som å’ komma hem igen, de’ kan ja’ säja dej!

Efter en timme eller så hör ja’ klockan signalera klart
i maskin, å’ så börjas de’. Strax därefter hörde ja’ klockan
signalera. ’Back på styrbords maskin’, säjer ja’ för mej själv
— ja’ skulle tro, att ja’ känner te den musiken! Så hörs
klockan igen: 'Framåt på babords maskin’, säjer ja’. Klockan
igen. ’Stopp styrbord’. Klockan igen. ’Framåt på styrbord’
— nu ha vi kurs på S:t Louis, å’ ja’ ä’ ute ur skogen å’
behöver inte dränka mej alls. Ja’ visste, att ’Stora Mogul’ var
i S:t Louistraden nu, ser du. Det var klaran dag, då vi
for förbi våran plantage, å’ ja’ ser en hop niggrer å’ vita jaga
upp å’ ned för stranden å’ knoga en hel hop för min skull,
men ja’ brydde mej inte om dom.


Vid den tiden kom Sally Jackson, som förr i världen
var min andra städerska och nu var första städerska, ut å’
va’ väldigt glad att få se mej, å’ de’ va’ alla officerarna
me’, å’ ja’ sa’ åt dom, att ja’ blivit bortrövad å’ såld nedför
floden, å’ dom samla’ ihop tjugu dollars å’ gav mej, å’
Sally hon rigga upp mej me’ bra kläder, å’ när ja’ kom hit gick
ja’ direkt dit du brukade bo’ å’ ja’ kom till det här huset
å’ dom sa’, att du va’ borta, men väntades när som helst, så
att jag tordes inte fara nedför floden till Dawson’s för att
inte omfaras me’ dej.

Nå, förra månda’n gick ja’ förbi ett åv dom där ställena
där dom »slår upp anslag om förrymda niggrer å’ om belöning
för den som tar dom, å’ fick se min husbonde! Ja’ höll på
å’ sjunka till marken, så slut va’ ja’. Han vände ryggen åt
mej å’ tala’ med en karl å’ gav honom några affischer —
niggeraffischer, tänker 'ja’, å’ de’ va’ ja’ som ä’ niggern.
Han bjuder en belöning — så ä’ de’. Har ja’ inte rätt,
tror du?»

Tom hade småningom sjunkit ned i ett til1stånd av dödlig
fasa, och nu sade han sig själv: »Jag är förlorad, hur saken
än vänder sig! Den där karlen sade åt mig, att han tyckte
det var något misstänkt med den där försäljningen. Han
sade, att han fått ett brev från en passagerare på ’Stora
Mogul’, vari det stod, att Roxy kom hit med den båten och
att allesammans ombord hade mycket väl reda på saken; och
så säger han, att det ser illa ut för mig, att hon kommit
hit i stället för att fortsätta till en fri stat, och att om jag
inte letar reda på henne, och det fort ändå, skall han ställa
till obehag för mig. Jag trodde aldrig på den historien; jag
kunde inte tänka mig, att hon skulle vara så utan alla
moderliga känslor, att hon skulle komma hit, då hon visste; vilken fara
det skulle medföra för mig att komma i obotliga svårigheter.
Och nu är hon här i alla fall! Om jag vågar utlämna henne,
skall hon — — skall hon — — men vad annat kan jag
göra? Jag är tvungen att göra det eller också betala
pengarna tillbaka, och var skulle pengarna komma ifrån. Jag
— — jag — — ja, om han ville svära på att behandla
henne väl hädanefter — — och hon säger själv, att han är
en snäll man — — och om han ville svära på att aldrig tillåta

att hon blev pålassad för mycket arbete och får dålig föda,
eller — — —»

En blixt lyste upp Toms bleka ansikte, som blivit
rynkigt och stelt under dessa naggande tankar. Roxana talade
nu skarpt, och det låg fruktan i hennes röst:

»Skruva upp de’ där ljuset! Jag vill se ditt ansikte
bättre. Se så — låt mig få se på dig. Chambers, du ä’ lika
vit som din skjorta! Har du träffat den där karlen? Har han
sökt opp dej?»

»J—ja.»

»När?»

»Måndag middag.»

»Måndag middag? Var han mig på spåren?»

»Han — ja, han trodde det. Det vill säga, han
hoppades det. Här är affischen, som du såg.» Han tog fram
den ur sin ficka.

»Läs den högt för mej!»

Hon flämtade av upphetsning och det låg en dunkel
glöd i hennes ögon, som Tom inte säkert kunde tolka, men
det tycktes ligga något hotande i den. Affischen hade det
vanliga grova träsnittet, föreställande en springande
negerkvinna klädd i turban och med det vanliga byltet på en käpp
över axeln, och längst upp stod med väldiga bokstäver
»100 dollars belöning». Tom läste affischen högt åtminstone
den del, som beskrev Roxana och namngav ägaren och
omtalade hans adress i S:t Louis, men han utelämnade det tillägg,
vari det stod, att de, som ville förtjäna belöningen, även kunde
vända sig till mr Thomas Driscoll.

»Ge mej affischen!»

Tom hade vikt den samman och skulle just stoppa den
i fickan. Han kände en kall kåre krypa efter ryggen, men
sade så vårdslöst han förmådde:

»Affischen! Men vad skall du med den, du kan ju inte
läsa den! Varför vill du ha affischen?»

»Ge mej den!» Tom lämnade den till henne, men med
en motvillighet, som han ej helt och hållet kunde dölja.
»Läste du alltsammans för mej?»

»Ja visst.»

»Håll upp handen å’ gå ed på de’!»

Tom gjorde det. Roxana stoppade försiktigt ned affischen

i sin ficka, under det att hon hela tiden höll ögonen riktade
på Toms ansikte, och så sade hon:

»Du ljuger!»

»Varför skulle jag ljuga?»

»De’ vet ja’ inte — men du gör de’. De’ ä’ min åsikt
i varje fall. Men de’ gör de'samma. När ja’ fick se den
där karlen, blev ja’ så skrämd, att ja’ knappt kunde gå hem.
Så gav ja’ niggern ja’ bodde hos en dollar för dom här
kläderna å’ har inte varit hemma se’n, varken natt eller dag,
ända tills nu. Ja’ svärta’ ansiktet å’ låg gömd i källarn till
ett gammalt hus som har brunni’ ner, under dagen, å’ tullade
sockerfaten å’ spannmålssäckarna på kajen om nättema för å’
få nå’t att äta, å’ vågade aldrig köpa nå’t, å’ ja’ ä’ nästan
utsvulten. Å’ ja’ våga’ mej aldrig hit förrän den här regniga
natten, när de’ knappt ä’ några människor ute. Men i natt
har ja’ vari’ i den mörka allén ända se’n de’ blev mörkt å’
väntat att du skulle komma te slut. Å’ här ä’ ja’.»

Hon började tänka. Så sade hon:

»Du träffade den där karlen nu i måndags?»

»Ja.»

»Ja’ såg honom mitt på eftermidda’n den da’n. Han
sökte rätt på dej, va’?»

»Ja.»

»Gav han dej affischen den gången?»

»Nej, han hade inte fått den tryckt ännu.»

Roxana sände honom en misstänksam blick.

»Hjälpte du honom att sätta ihop affischen?»

Tom förbannade sig själv för att han råkat felsäga sig
så dumt och försökte bättra upp saken genom att säga, att
han nu kom ihåg, att det var på måndagsmiddagen som
mannen gav honom affischen. Roxana sade:

»Nu ljuger du igen, de’ ä’ säkert.» Så rätade hon på sig
och lyfte sitt finger:

»Hör nu på! Ja’ ska’ göra dej en sista fråga, å’ ja’ vill
se, hur du tänker svänga dej för den. Du visste, att han va’
efter mej; å’ om du ger dej i väg i stället för å’ stanna här
å’ hjälpa’n, skulle han begripa, att de’ va’ nå’t galet med
den här affär’n, å’ så skulle han fråga sej för om dej, å’ de’
skulle leda honom till din farbror, å’ din farbror skulle läsa
affischen å’ se, att du hade sålt en fri nigger nedför floden

— å’ du känner honom, tänker ja’! Han skulle riva sönder
testamentet å’ sparka dej ut ur huset. Hör nu på, svara mej
på den frågan: har du inte sagt åt den där karlen, att ja’
säkert skulle komma hit, å’ att du skulle ställa te’, så att
han kunde ordna en fälla å’ fånga mej?»

Tom förstod, att varken lögner eller undanflykter kunde
hjälpa honom längre — han var i klämman med
tumskruven på och kunde icke komma loss. Hans ansikte började
få en otäck uppsyn, och han svarade vresigt:

»Ja, vad skulle jag väl göra? Du ser själv, att jag
var i hans händer och inte kunde komma undan.»

Roxy pinade honom en stund med en föraktfull blick:
därpå sade hon:

»Va’ du kunnat göra? Du kunde vara Judas mot din
egen mor för att rädda ditt usla skinn! Skulle nå’n kunna
tro't? Nej, inte en hund ens! Du är den uslaste, eländigaste
hund som nå’nsin kommit till välrlden — å’ ja’ ä’ ansvarig
för’et.» Och hon spottade på honom.

Han gjorde intet försök att visa sig förolämpad. Roxy
tänkte efter en stund och sade sedan:

»Nu ska’ ja’ säja dej, va’ du ska’ göra. Du ska’ ge den
här karlen de där pengarna, som du har lagt undan, å’ få
honom å’ vänta tills du kan gå te’ domarn å’ få resten av
pengarna å’ köpa mej fri igen.»

»Galenskap! Va’ tänker du på? Gå och bedja honom
om tre hundra dollars och litet till? Vad skulle jag säga att
jag behövde dem till, om jag får fråga?»

Roxys svar gavs i allvarlig och avmätt ton:

»Du ska’ säja honom, att du har sålt mej för å’ betala
dina spelskulder, å’ att du ljög för mej å’ var en skurk, å’ att
jag fordrar, att du skaffar pengarna å’ köper mej tebaks igen.»

»Men du har blitt splitter galen! Han skulle riva
testamentet i stycken inom en minut — begriper du inte det?»

»Jo, de’ gör ja’»

»Då kan du väl inte inbilla dig, att jag är idiot nog att
gå till honom, gör du det?»

»Ja’ inbillar mej ingenting om den saken — ja’ vet
de’! Ja’ vet de’ för att du vet, att om du inte skaffar pengarna
ska’ ja’ gå till honom själv, å’ då blir du såld nedför floden,
så får du se, Va’ du tycker om’et.»


Tom reste sig darrande och upphetsad, och det var ett
elakt ljus i hans ögon. Han gick mot dörren och sade, att
han för ett ögonblick måste ut från denna kvävande plats
och klara sin hjärna i friska luften, så att han kunde besluta,
vad han skulle göra. Dörren ville inte gå upp. Roxy log
bistert och sade:

»Ja’ har tagit ut nyckeln, raring — sätt dej. Du
behöver inte klara din hjärna för å’ hitta på, va’ du ska’ göra —
ja’ vet, va’ du ska’ göra.» Tom satte sig och började köra
fingrarna genom håret med hjälplös och förtvivlad uppsyn.
Roxy sade: »Finns karlen här i huset?»

Tom såg upp med ett överraskat uttryck och sade:

»Hur kunde det falla dig in?»

»Det berodde på dej. Gå ut å' klara sin hjärna! Först
å’ främst har du ingen å’ klara, å’ för de’ andra skvallrade
dina usla ögon på dej. Du ä’ den uslaste hund som någonsin
— men de’ ha’ ja’ sagt dej förut. Hör nu på, i dag ä’ de’
fredag. Du kan göra upp med den där karlen å’ säja honom,
att du reser bort för å’ skaffa resten åv pengarna, å’ att du
ska’ vara tebaks me’ dom nästa tisdag eller senast onsdag.
Förstår du?»

Tom svarade buttert: »Ja.»

»Å’ när du får de’ nya papperet, som gör mej fri igen,
ska’ du ta’ å’ skicka de’ med posten till herr Pundhuvud
Wilson å’ skriva på baksidan, att han ska’ behålla de’ tills
ja’ kommer. Har du förstått?»

»Ja.»

»De’ ä’ alltsammans. Tag ditt paraply å’ sätt på dej
hatten.»

»Varför de’?»

»Emedan du ska’ följa mej hem te’ varvet. Ser du den
här kniven? Ja’ har släpa’ den me’ mej ända se’n den da’n,
då ja’ fick se den där karlen å’ köpte de här kläderna — å’
den. Om han fick fatt i mej, skulle ja’ döda mej me’ den.
Gå nu på, å’ gå tyst, å’ gå före, å’ om du ger ett tecken, bara
ett knyst, här i huse’ eller om någon möter dej på gatan,
så kommer ja’ å’ köra den i dej. Chambers, tror du mej,
när ja’ säjer de’?»

»Det tjänar ingenting till att pina mig med den frågan.
Jag vet, att du står vid ditt ord.»


»Ja, de’ ä’ skillnaden mellan oss. Släck ljuset å’ rör på
dej — här ä’ nyckeln.»

Ingen följde dem. Tom darrade varje gång en försenad
främling strök förbi dem på gatan och väntade nästan att få
känna det kalla stålet i sin rygg. Roxy var tätt i hälarna
på honom och alltid inom räckhåll. Sedan de gått en engelsk
mil, kommo de till en stor, tom plats bland de övergivna
varven, och i denna mörka, regniga öken skildes de åt.

Under det att Tom släpade sig hem, var hans sinne fyllt
av hemska tankar och vilda planer; men slutligen sade han
uttröttad till sig själv: »Det finns bara en utväg. Jag måste
följa hennes plan. Bara med en avvikning — jag skall inte
be om pengarna och störta mig själv; jag skall röva dem
från den gamle snålvargen.»

*



NITTONDE KAPITLET.

Få saker äro svårare att stå ut med
än att bli uttråkad med goda föredömen.
Ur Pundhuvud-Wilsons
tänkebok.

Det skulle ej vara bäst att vi alla
tänkte lika; det är skiljaktigheten i
åsikter, som skapat de olika hästraserna. —
Ur Pundhuvud-Wilsons
tänkebok.

Dawson’s Landing höll i allsköns ro på att avsluta sin
tysta säsong och väntade tåligt på duellen. Greve Luigi
väntade också, men icke tåligt, efter vad ryktet sade. Söndagen
kom, och Luigi påyrkade bestämt att få sin utmaning framförd. 
Wilson gjorde det. Domaren Driscoll vägrade att slåss
med en lönnmördare — »det vill säga», tillade han betydelsefullt, 
»på ärans fält».

Överallt eljest skulle han naturligtvis vara beredd. Wilson
försökte övertyga honom om att ifall han själv varit närvarande,
när Angelo berättade om huru Luigi dödade mannen i fråga,
skulle han icke hava ansett handlingen vanhedrande för Luigi, 
men den envise gamle mannen kunde ej förmås att ändra
ståndpunkt.

Wilson återvände till sin huvudman och redogjorde för
misslyckandet av uppdraget. Luigi blev utom sig och
frågade, hur det kunde komma sig att den gamle herrn, som
ingalunda var inskränkt, kunde hålla sin pjalt till brorsons
utsago och slutsatser för att vara av mera värde än Wilsons.
Men Wilson skrattade och sade:

»Det är mycket enkelt; det är lätt att förklara. Jag är
inte hans docka — hans baby — hans förblindelse, men
hans brorson är det. Domaren och hans bortgångna hustru
hade inga barn. Domaren och hans hustru voro över
medelåldern, då denna skatt föll i skötet på dem. Man måste taga
hänsyn till en fadersinstinkt, som fått hungra i tjugufem eller
trettio år. Den är utsvulten, den är vansinnig av hunger efter
den tiden och låter sig fullkomligt tillfredsställas av vad helst
som dyker upp; dess smak har krymt bort, den kan ej
skilja mellan guld och mässing. Om ett ungt par får en djävul
född åt sig, skall det med tiden komma att i någon mån
förstå att det är en djävul; men en djävul, som adopteras
av ett gammalt par, är en ängel för dem och kommer alltjämt
att vara det, hur han än bär sig åt. Tom är denne gamle
mans ängel; han är förblindad av honom. Tom kan intala
honom saker, som ingen annan skulle kunna — icke vad
som helst, det menar jag inte, men en hel del — särskilt
saker av en kategori: saker som skapa eller förgöra
personliga tycken eller fördomar i den gamle mannens sinne.
Gubben tyckte om er bägge två. Tom fattade hat till er.
Det var tillräckligt; det omvände genast den gamle. Den
äldsta och starkaste vänskap måste gå under, om en av
dessa sent adopterade älsklingar kastar en sten på dem.»

»Det är en underlig filosofi», sade Luigi.

»Det är inte någon filosofi alls — det är ett faktum. Och
det ligger något rörande och vackert i det också. Jag tror
knappt, att det kan finnas något mera rörande än att se något
av dessa stackars gamla barnlösa par taga ett menageri av
gnällande små knärackor till sina hjärtevänner och sedan
öka ut det med några svärande och sladdrande papegojor,
och så ett hundratal skrikande sångfåglar och till slut ett par
snuskiga marsvin eller kaniner och ett harem av kattor.

Alltsammans är en trevande och omedveten ansträngning att av
värdelös metall och mässingsskrot, så att säga, bygga upp
något som kan stå i stället för den gyllene skatt, som naturen
nekat dem — ett barn. Men detta är på sidan om ämnet.
Den oskrivna lagen i den här trakten tvingar er att döda
domaren Driscoll, så snart ni får se honom, och både han
och Tom kommer att vänta sig denna uppmärksamhet från er
sida — fastän naturligtvis er död för hans kula också gör
allt till fyllest. Se upp för honom! Är ni stridsfärdig och
redo?»

»Ja, han skall få sitt tillfälle. Om han anfaller mig, skall
jag ge honom svar på tal.»

Då Wilson gick, sade han: »Domaren är ännu en smula
klen efter sitt valarbete och kommer inte ut på en dag eller
par, men när han går ut, måste ni vara på er vakt.»

Vid elvatiden på kvällen gingo tvillingarna ut på en
promenad och tänkte taga sig en lång spatsertur i det
beslöjade månskenet.

Tom Driscoll hade stigit av ångbåten vid Hackett’s Store
två engelska mil nedanför Dawson’s, ungefär en halvtimme
förut, den enda passagerare på denna ensliga plats, och hade
gått efter strandvägen samt trätt in i domaren Driscolls hus
utan att hava mött någon vare sig på vägen eller inomhus.

Han drog för sina fönsterluckor och tände ljus. Han
tog av sig hatt och rock samt började sina förberedelser. Han
låste upp sin koffert och tog fram sin flickdräkt, som låg
under en herrkostym, samt lade den på sängen. Så svärtade
han sitt ansikte med bränd kork och stoppade korken i fickan.
Hans plan var att smyga sig ned till sin farbrors privata
arbetsrum på nedre botten, gå in i sängkammaren, stjäla
nyckeln till kassaskåpet ur den gamle herrns kläder och sedan
gå tillbaka och plundra kassaskåpet. Han tog ljuset för att
gå. Hans mod och självförtroende stodo högt ända till detta
ögonblick, men började nu vackla en smula. Tänk, om han
skulle råka göra något buller och blev tagen — kanske just
då han höll på att öppna kassaskåpet! Måhända borde han
gå beväpnad. Han tog den indiska dolken från den plats,
där den varit gömd, och kände belåtet, att hans sviktande mod
återvände. Han smög sig tyst ned för den trånga trappan,
under det att hans hår reste sig på ända och hans pulsar

bultade vid minsta knarrande. När han kommit halvvägs
ned, oroades han av att se rummet inunder upplyst av en
svag ljusstrimma. Vad kunde det betyda? Var hans farbror
uppe ännu? Nej, det var icke troligt; han måste ha lämnat
sin nattlampa där, när han gick till sängs. Tom kröp vidare
ned, stannade för att lyssna på varje trappsteg. Han fann
dörren stående öppen och tittade in. Vad han såg, behagade
honom övermåttan. Hans farbror låg och sov på soffan; på
ett litet bord vid dess huvudgärd lyste en lampa med
nedskruvad låga, och bredvid den stod den gamles kassaskrin
av bleckplåt igenslaget. Invid lådan låg en hög banksedlar
och ett stycke papper, betäckt med siffror. Kassaskåpsdörren
var icke öppen. Tydligen hade den sovande tröttat sig med
arbete på sina affärer och vilade sig nu.

Tom satte sitt ljus på trappan och började röra sig fram
mot sedelbunten, i det han hukade sig ned där han gick.
Då han passerade förbi farbrodern, rörde sig denne i
sömnen, och Tom stannade ögonblickligen — stannade och drog
sakta kniven ur slidan, under det att hans hjärta hamrade
och hans ögon voro fängslade vid hans välgörares ansikte.
Efter ett ögonblick eller par vågade han sig framåt igen —
ett steg — räckte sig efter sedelbunten och grep den — och
tappade dolkslidan. I samma ögonblick kände han den
gamles fasta hand gripa tag i honom och ett vilt rop: »Hjälp!
Hjälp!» skallade i hans öron. Utan tvekan stötte han till
med kniven — och var fri. Några av sedlarna föllo ur hans
vänstra hand ned i blodet på golvet. Han släppte kniven
och plockade upp dem samt vände sig för att fly, han
flyttade dem över till vänstra handen och grep kniven igen i sin
rädsla och förvirring, men kom ihåg sig och kastade den
ifrån sig som ett alltför farligt vittne att bära med sig.

Han tog ett språng till foten av trappan och stängde
dörren efter sig, och just då han grep ljuset och flydde
uppför trappan, bröts nattens tystnad av brådskande fotsteg, som
nalkades huset. I nästa ögonblick var han uppe i sitt rum
och tvillingarna stodo bestörta invid den mördades lik.

Tom satte på sig rocken, stoppade hatten innanför den,
tog flickdräkten utanpå, fällde ned slöjan, blåste ut ljuset,
stängde den dörr genom vilken han kommit in i rummet
och tog ur nyckeln, gick genom den andra dörren ut i hallen

på baksidan, stängde den dörren och stoppade nyckeln på
sig och trevade sig sedan fram i mörkret och ned för
baktrapporna. Han väntade ej att möta någon, ty allt intresse
var fängslat vid framsidan av huset vid denna tidpunkt. Hans
beräkning visade sig riktig. Då han gick genom
bakgården, hade änkefru Pratt, hennes tjänare och ett halvt dussin
halvklädda grannar förenat sig med tvillingarna och den döde,
och fortfarande kom det alltjämt nya personer in genom
dörren åt framsidan.

Då Tom, darrande som en gubbe, gick ut genom
grinden, kommo tre kvinnor springande från huset på andra sidan
den öppna platsen. De rusade förbi honom och in genom
grinden, i det de frågade honom vad som stod på men utan
att vänta på svar. Tom sade för sig själv: »De där gamla
mamsellerna väntade, tills de blevo klädda; de gjorde likadant
den natten, då Steven’s hus brann alldeles bredvid deras.»
Inom ett par minuter stod han i spökhuset. Han tände ett
ljus och tog av sig flickdräkten. Det fanns blod på honom
utöver hela vänstra sidan, och hans högra hand hade blivit
röd av de bloddränkta banksedlarna, som han kramat ihop i
den, men eljest var han fri från alla vittnesbörd av detta slag.
Han torkade ren sin hand på halmen och gnodde bort det mesta
av sotet på ansiktet. Därpå brände han upp både sin manliga
och sin kvinnliga kostym, strödde omkring askan och satte
på sig en förklädnad, som passade för en landstrykare. Han
blåste ut ljuset och var snart på väg nedför strandvägen i
avsikt att låna och begagna en av Roxys utvägar. Han fann
en kanot och paddlade ut på strömmen; då dagen grydde
lät han kanoten driva och tog sig till lands fram till närmaste
by, där han höll sig gömd tills en trampångare lade till,
varefter han tog däcksbiljett till S:t Louis. Han var illa till
mods, intill dess Dawson’s Landing låg bakom honom; sedan
sade han till sig själv: »Alla detektiver i världen skulle icke
kunna spåra mig nu; det finns ej skuggan av ett spår kvar
i hela världen; det här mordet kommer att intaga sin plats
bland evigt oupptäckta mysterier, och folk kommer ej att
sluta gissa om det på femtio år.»

I S:t Louis läste han nästa morgon följande korta
telegram i morgontidningarna — daterat från Dawson’s Landing:

»Domaren Driscoll, en gammal och aktad medborgare,

mördades här vid midnattstid av en liderlig italiensk
adelsman eller barberare. Anledningen var osämja, som
uppkommit under valstriden. Mördaren blir antagligen lynchad.»

»En av tvillingarna!» sade Tom för sig själv; »en sådan
tur! Det är naturligtvis kniven, som gjort honom den tjänsten.
Jag förbannade verkligen Pundhuvud-Wilson i mitt hjärta för
att han gjort det omöjligt för mig att sälja den där kniven.
Nu tar jag det tillbaka.»

Tom var nu rik och oberoende. Han gjorde upp med
plantageägaren och skickade till Wilson de papper, varigenom
Roxana såldes till sig själv. Sedan telegraferade han till sin
faster Pratt:

»Har sett den fasansfulla nyheten i tidningarna och är
förkrossad av sorg. Kommer med postbåten i dag. Försök
att hålla modet uppe tills jag kommer.»

Då Wilson kom till sorgehuset och inhämtat sådana
detaljer, som mrs Pratt och resten av hopen kunde giva honom,
befallde han i sin nya egenskap av major att ingenting finge
röras och att allt skulle lämnas precis som det var, intill dess
fredsdomaren Robinson hann komma och vidtaga nödiga
åtgärder som coroner.Coronern är en ämbetsman, vars skyldighet är att
verkställa likbesiktningar och låta en jury uttala sig om
dödsorsaken.
 Anm. av övers. Han lät alla draga sig tillbaka ur
rummet, undantagandes tvillingarna och han själv. Sheriffen kom
snart och tog tvillingarna med sig till häktet. Wilson bad
dem hålla modet uppe och lovade att göra sitt bästa som deras
försvarsadvokat, när målet skulle komma före inför
domstolen. Så kom fredsdomaren Robinson, och med honom
stadsfiskal Blake. De undersökte rummet grundligt. De
funno kniven och slidan. Wilson lade märke till att det fanns
fingeravtryck på knivens handtag. Det gladde honom, ty
tvillingarna hade bett de förstkommande att noga granska deras
händer och kläder, och varken dessa människor eller Wilson
hade funnit några blodfläckar på dem. Skulle det finnas någon
möjlighet för att tvillingarna talat sant, då de sade, att de
funno mannen vara död, när de sprungo in i huset, tillkallade
av rop på hjälp? Han tänkte genast på den mystiska flickan.
Men detta var icke en sådan gärning, som en flicka kunde 
vara invecklad i. Sak samma, Tom Driscolls rum måste
undersökas.

Sedan coronerns jury besiktigat liket och dess närmaste
omgivning, föreslog Wilson en undersökning av övre våningen
och gick upp med juryn. Man bröt sig in i Toms rum, men
fann naturligtvis ingenting.

Coronerns jury uttalade, att mordet begåtts av Luigi och
att Angelo varit hans medbrottsling.

Staden var förbittrad mot de olyckliga, och under första
dagarna efter mordet svävade de i ständig fara att bli
lynchade. Grandjuryn överlämnade Luigi till åtal för överlagt
mord och Angelo för att han skulle varit honom behjälplig
före gärningen. Tvillingarna flyttades från stadshäktet till
häradsfängelset för att avvakta rannsakningen.

Wilson undersökte fingeravtrycken på knivens handtag och
sade för sig själv: »Ingen av tvillingarna har åstadkommit
dessa märken.» Således fanns det tydligen en annan person
inblandad, antingen handlande i eget intresse eller som lejd
mördare.

Men vem kunde det vara? Det måste han försöka taga
reda på. Kassaskåpet var ej öppnat, ej heller kassaskrinet.
Således var motivet ej rån; det var hämnd. Var hade den
mördade någon annan fiende än Luigi? Det fanns blott denne
enda person i hela världen som hade någon svår
misshällighet med domaren.

Den hemlighetsfulla flickan! Hon var en svår prövning
för Wilson. Om motivet varit stöld, kunde man tänka på
flickan, men det fanns ingen flicka, som skulle vilja taga
den gamle mannens liv av hämnd. Han hade ingen osämja
med flickor; han var gentleman.

Wilson hade noggrant kopierat fingeravtrycken på
dolkskaftet, och bland hans glasskivor funnos en hel mängd
fingeravtryck av kvinnor och flickor, samlade under de sista femton
eller aderton åren, men han granskade dem förgäjves, de
motstodo framgångsrikt varje prov; bland dem fanns intet
duplikat av märkena på kniven.

Knivens närvaro på mordplatsen var en nedslående
omständighet för Wilson. En vecka tidigare hade han så gott
som medgivit för sig själv, att han trodde Luigi hava varit
i besittning av en sådan kniv och att han ännu hade den i

sin ägo, oaktat han påstått, att den hade blivit stulen. Och
nu fanns kniven här, och jämte den tvillingarna. Halva
staden hade sagt, att tvillingarna ljögo, när de sade, att kniven
var förlorad, och nu voro dessa människor förtjusta och
skreko: »Var det inte det, vi sade?»

Om deras fingeravtryck funnits på skaftet — men det
lönade sig ej att bråka längre med den saken; avtrycken på
skaften voro ej efter deras fingrar — det visste han säkert!

Wilson vägrade misstänka Tom; för det första, skulle inte
Tom kunna mörda någon — det hade han ej nog karaktär
till; för det andra, om han också var i stånd att mörda
någon, skulle han ej kunna vända sig mot sin kärleksfulle
välgörare och närmaste anförvant; och för det tredje skulle
det varit mot hans eget intresse, ty så länge farbrodern
levde, var han säker på att få sitt underhåll och hade en
utsikt att få det förstörda testamentet upprättat igen, under
det att den utsikten försvann med onkelns död. Visserligen
hade testamentet i själva verket förnyats, som man nu
upptäckt, men det kunde Tom ej haft reda på, eljest skulle
han ha talat om det på sitt medfödda sladderaktiga, lösmynta
sätt. Slutligen var Tom i S:t Louis när mordet förövades
och läste nyheten därom i morgontidningarna, som det
framgick av hans telegram till fastern. Dessa spekulationer voro
snarare en halvt omedveten känsla än utformade tankar, ty
Wilson skulle ha skrattat åt idén att på allvar förbinda Tom med
mordet.

Wilson ansåg tvillingarnas sak vara förtvivlad — i själva
verket nästan hopplöst. Ty han resonerade som så, att om
icke en medbrottsling kunde uppspåras, så skulle en upplyst
Missourijury helt säkert hänga dem; om en medbrottsling
fanns, så skulle detta ej förbättra saken utan helt enkelt ge
sheriffen en person till att hänga. Ingenting annat kunde rädda
tvillingarna än upptäckten av en person, som förövat mordet
för sin egen personliga räkning — ett företag, som såg alldeles
hopplöst ut. Likväl måste man efterspana den person, som
lämnat fingeravtrycken på kniven. Tvillingarna skulle kanske
ej kunna räddas med den personen, men det var alldeles
säkert, att de skulle bliva fällda utan honom.

Så funderade Wilson fram och tillbaka, tänkande,
tänkande, gissande och gissande, dag och natt, utan att komma

någonstans. Närhelst han träffade en flicka eller en kvinna,
som han ej kände, skaffade han sig under en eller annan
förevändning hennes fingeravtryck; och de framkallade alltid
en suck, då han kom hem, ty aldrig stämde de överens med
avtrycken på dolkskaftet.

Vad den hemlighetsfulla flickan beträffar, så svor Tom på
att han inte kände någon sådan och ej ens kunde komma
ihåg, att han någonsin sett en flicka bära en dräkt av sådant
utseende som den, Wilson beskrev. Han medgav, att han
ej alltid låste sitt rum, och att tjänarna emellanåt glömde
att låsa ytterdörrarna; enligt hans övertygelse måste flickan
emellertid endast hava gjort blott några få besök, eljest skulle
hon ha blivit upptäckt. Då Wilson sökte sätta henne i
förbindelse med stölderna och tänkte, att hon kunde ha varit
den gamla kvinnans medbrottsling, om ej tjuven själv,
förklädd till gammal kvinna, föreföll Tom slagen och även
mycket intresserad samt sade, att han skulle hålla skarp
utkik efter denna eller dessa, ehuru han fruktade, att hon
eller de skulle vara alltför kloka att åter våga sig in i en
stad, där var och en nu komme att vara på sin vakt under
en lång tid framåt.

Alla människor beklagade Tom; han såg så stilla och
sorgsert ut och tycktes känna sin stora förlust så djupt. Han
spelade en roll, men det var icke endast en roll. Bilden
av hans föregivna farbror, sådan han senast sett honom,
kom ofta för honom i mörkret, när han låg vaken, och
dök åter fram i hans drömmar, när han sov. Han ville ej
gå in i det rum, där tragedien utspelats. Detta förtjuste
den kärleksfulla mrs Patt, som »nu förstod som aldrig förr»,
sade hon, vilken känslig och ömtålig natur hennes älskling
hade och hur han tillbett sin farbror.

*



TJUGONDE KAPITLET.

Till och med de klaraste och mest
fullkomliga omständighetsbevis kunna, när
allt kommer omkring, vara missvisande
och borde därför upptagas med stor
försiktighet. Se till exempel en blyertspenna,
som formeras av en kvinna; om du har
vittnen, så skall du finna, att hon gjort
det med en kniv; men sluter du blott
efter pennans utseende, så kommer du att
säga, att hon gjort det med tänderna.
— Ur Pundhuvud-Wilsons
tänkebok.

Veckorna släpade sig fram, ingen annan vän än Wilson
och tant Patsy Cooper besökte tvillingarna, och så kom
till sist dagen för rannsakningen — den tyngsta dagen i
Wilsons liv, ty med all sin outtröttliga nit hade han icke kunnat
finna något spår eller tecken av den saknade mördaren eller
medbrottslingen. »Medbrottslingen» var den term, han
längesedan i hemlighet godtagit för den personen, icke som om
detta utan all fråga vore rätta uttrycket men såsom
åtminstone möjligen det rätta, ehuru han aldrig kunde förklara
för sig varför tvillingarna icke försvunnit och rymt, som
medbrottslingen gjort, i stället för att stanna hos den mördade
mannen och låta sig gripas där.

Tingshuset var naturligtvis överfyllt och skulle komma
att vara det till rannsakningens slut, ty ej blott inom staden
själv utan även i hela omnejden miltals runt omkring var
detta mål enda samtalsämnet. Mrs Pratt, i djup sorgdräkt,
och Tom, med sorgflor om hatten, hade sina platser nära
Pembroke Howard, allmänna åklagaren, och bakom dem satt
en stor skara vänner till familjen. Tvillingarna hade endast
en vän närvarande att hjälpa deras försvarare att hålla modet
uppe, och det var deras värdinna. Hon satt intill Wilson
och såg så vänlig ut som möjligt. I »niggerhörnet» satt
Chambers och likaså Roxy, klädd i sina bästa kläder och
med sina friköpningspapper i fickan. De voro hennes mest
värdefulla egendom, som hon aldrig skildes ifrån, varken dag
eller nätt. Tom hade anslagit trettiofem dollars i månaden åt
henne allt sedan han tillträtt sitt arv och hade sagt, att han 
och hon borde vara tacksamma mot tvillingarna för att de
gjort dem rika, men med det talet hade han väckt hennes raseri
till den grad, att han aldrig mer vågade slå an den strängen.
Hon sade, att den gamle domaren behandlat hennes barn
tusen gånger bättre än han förtjänat och aldrig visat henne
någon ovänlighet i hela sitt liv, och därför hatade hon dessa
utländska djävlar, som mördat honom, och skulle aldrig kunna
sova lugn innan hon sett dem hängda för det. Nu hade
hon kommit för att höra på rannsakningen och tänkte skrika
ett riktigt »hurå» vid domen, om också häradsrätten dömde
henne till ett års fängelse för det. Hon knyckte på sitt
turbanprydda huvud och sade: »När den domen kommer,
ska’ ja’ ta ner taket, de’ lovar ja’ dej.»

Pembroke Howard utvecklade i korthet grunderna för
åtalet. Han sade, att han genom en kedja indicier skulle
bevisa, utan någon brist på bindande sammanhang på något
ställe, att huvudfången inför domstolen begått mordet; att
motivet till en del var hämnd och till en del önskan att rädda
sitt eget liv ur knipa, och att hans bror, genom att ha varit
närvarande utan att förhindra mordet, gjort sig till hans
medbrottsling vid detta brott, som var det uslaste som förekommit
i raden av mänskliga ogärningar — lönnmord; att det
uttänkts av det svartaste hjärta och förövats av de fegaste
händer på jorden, ett brott, som kommit en tillgiven systers
hjärta att brista och krossat en ung brorsons lycka, vilken
varit den mördade lika kär som en son, bragt otröstlig smärta
över många vänner och väckt sorg och saknad i hela
samhället. Den kränkta lagens yttersta straff skulle utkrävas,
det funnes intet tvivel om att det skulle tillämpas på de
anklagade, som nu stodo inför skranket. Han skulle spara
övriga punkter i åtalet till sitt avslutande anförande.

Han var djupt rörd, och det var även hela församlingen;
mrs Pratt och många andra kvinnor gräto, när han satte
sig ned, och många ögon, fyllda med hat och avsky, riktades
mot de olyckliga fångarna.

Vittne efter vittne framkallades av åklagaren och
förhördes utförligt, men korsförhöret blev kort. Wilson visste,
att de ej kunde säga något till förmån för hans sak. Folk
tyckte synd om Pundhuvud; hans knappt började karriär
skulle komma att taga skada av detta mål.


Åtskilliga vittnen beedigade, att de hört domaren Driscoll
säga i ett offentligt tal att tvillingarna skulle visa sig vara
i stånd att återfinna sin förlorade kniv, när de behövde den
för att mörda någon. Detta var ingen nyhet, men nu ansågs
det hava varit en sorgligt sann profetia, och en djup
rörelse bävade genom den gravtysta domssalen, när dessa
olycksbådande ord upprepades.

Allmänna åklagaren reste sig och sade, att det kommit
till hans kännedom genom ett samtal som han haft med
domaren Driscoll sista dagen denne levde, att
försvarsadvokaten överfört till honom en utmaning från den person, som
nu står inför skranket, anklagad för mord; att han vägrat
slåss med en lönnmördare — »det vill säga på ärans fält»,
men betydelsefullt hade tillagt, att han eljest överallt skulle
vara redo för honom. Förmodligen hade den person, som
anklagats för mordet, mottagit en varning, att han antingen
måste döda eller bliva dödad första gången han råkade
domaren Driscoll. Om försvarsadvokaten ville låta detta vara
obestritt, skulle han ej påkalla hans vittnesmål. Mr Wilson
sade, att han ej ville förneka det anförda. (Mummel bland
åhörarna: »Det går värre och värre för Wilsons sak».)

Mrs Pratt vittnade, att hon icke hört något rop och ej
visste, vad som hade väckt henne, ifall det ej var ljudet av
snabba fotsteg, som nalkades dörren på framsidan av huset.
Hon sprang ur sängen och ut i hallen alldeles som hon var och
hörde fotstegen skynda uppför förstugutrappan och sedan
följa efter henne, då hon sprang in i vardagsrummet. Där
fann hon de anklagade stående över hennes mördade bror.
(Här föll hon ihop och snyftade. Rörelse bland åhörarna.) I
det hon återtog sitt vittnesmål sade hon, att de personer, som
kommit in bakom henne, voro mr Rogers och mr Buckstone.

Korsförhörd av Wilson sade hon, att tvillingarna bedyrat
sin oskuld och förklarat, att de varit ute på en promenad
och skyndat till huset med anledning av ett rop om hjälp,
vilket varit så högljutt och starkt, att de hört det på avsevärt
avstånd; att de bådo henne och de nyss nämnda herrarna
att undersöka deras händer och kläder — vilket gjordes, utan
att några blodspår märktes.

Bekräftande vittnesmål avgåvos av Rogers och Buckstone.

Det fastslogs, huru kniven funnits; den kungörelse, vari

den noggrant beskrevs och en belöning erbjöds för dess
tillrättaskaffande togs till protokollet, och fullständiga
överensstämmelser mellan denna beskrivning och mordvapnet
konstaterades. Därpå följde ett par mindre viktiga detaljer,
varefter åklagarens bevisföring var avslutad.

Wilson sade, att han hade tre vittnen, fröknarna Clarkson,
vilka skulle intyga, att de mött en beslöjad ung kvinna, som
lämnade domaren Driscolls hus genom grinden på baksidan
några få minuter sedan ropet på hjälp hörts och att deras
vittnesmål, betraktat i sammanhang med vissa indicier, varvid
han skulle fästa rättens uppmärksamhet, enligt hans
övertygelse skulle övertyga rätten om att ytterligare en person
vore invecklad i detta brott, vilken ännu ej anträffats, och att
alltså ett uppskov med förhandlingarna borde beviljas med
hänsyn till hans klienters rätt, intill dess nämnda person
uppspanats. Som tiden vore långt framskriden, bad han att få
uppskjuta hörandet av sina tre vittnen tills dagen därpå.

Hopen strömmade ut ur salen och lämnade platsen i
upprörda grupper och par, som talade om vad som förekommit
under förhandlingarna med allt uppslukande intresse, och var
och en tycktes vara nöjd och belåten med sin dag utom de
anklagade, deras försvarsadvokat och deras enda vän, den
gamla damen. Hos dessa fanns ingen tillfredsställelse och
intet verkligt hopp.

Då hon skildes från tvillingarna, försökte tant Patsy säga
god natt med ett försök att inlägga förtröstan och gott
humör i orden, men började snyfta, innan hon talat till slut.

Hur absolut säker Tom än ansåg sig vara, hade
rannsakningens högtidliga öppnande likväl fyllt honom med en
obestämd osäkerhet; hans natur var känslig även för orosanledning.
Men från det ögonblick, då svagheten och fattigdomen på
verkliga skäl i Wilsons försvar låg blottad för domstolen, kände
han sig åter väl till mods och till och med jublande. Han
lämnade domsalen ironiskt ledsen för Wilsons skull.
»Gummorna Clarkson mötte en okänd kvinna på bakgården», sade
han för sig själv; — »det är hans försvar! Han kan få ett
århundrade på sig för att leta rätt på henne — eller ett par
om han så vill. En kvinna, som inte längre finns till,
och hennes kläder uppbrända och askan efter dem

kringströdd — å, nog får han lätt att finna henne alltid!»
Denna tanke kom honom att för hundrade gången beundra
de sluga knep, genom vilka han skyddat sig mot upptäckt
— ja, än mera, till och med mot misstankar.

»Nästan alltid i sådana här saker finns det någon liten
detalj, som förbisetts, något eländigt litet spår eller tecken
som den skyldige lämnat efter sig, och så följer upptäckten;
men här finnes ej den minsta aning av ett spår kvar. Inte
mer än en fågel lämnar efter sig, när den flyger genom luften
— ja, genom mörka natten, kan man säga. Den man, som
kan spåra en fågel genom luften i mörkret och leta rätt
på den fågeln, det vore mannen att spåra upp mig och finna
reda på domarens mördare — någon annan behöver ej göra
sig besvär. Och en sådan sak har stackars
Pundhuvud-Wilson, av alla människor i hela världen, fått att taga hand om!
Gud, det skall bli riktigt rörande lustigt att se honom treva
och leta efter den där kvinnan, som inte finns till, under
det att rätta personen sitter mitt framför näsan på honom
hela tiden!» Ju mera han tänkte på ställningen, dess mer
greps han av dess humor. Slutligen sade han: »Jag skall
aldrig låta honom få slippa höra talas om den där kvinnan.
Varenda gång jag träffar honom i sällskap, skall jag fråga
honom, med den där oskyldiga, vänliga tonen som retade
honom så väldigt när jag frågade hur hans ofödda
advokatpraktik artade sig: ’Har ni fått fatt på henne än — vasa’,
Pundhuvud?» Han hade lust att skratta, men det skulle ej
ha varit passande; det fanns folk runt omkring honom, och
han sörjde sin farbror. Han kom överens med sig själv om
att det skulle vara en bra förströelse att titta in hos Wilson
den kvällen och se honom gräma sig över sitt olyckliga mål
och kittla honom då och då med ett eller par retsamma ord
av medkänsla och medlidande.

Wilson ville icke ha någon kvällsmat, han hade ingen
aptit. Han tog fram alla sina fingeravtryck av flickor och
kvinnor i sin samling och grubblade melankoliskt över dem
en timme eller mer, i det han försökte inbilla sig, att den där
besvärliga flickans märken funnos där någonstans och blivit
förbisedda. Men det var ej så. Han drog sin stol tillbaka,
knäppte samman händerna bakom nacken och överlämnade
sig åt slöa och ofruktbara funderingar.


Tom Driscoll tittade in, en timme efter mörkrets inbrott,
och sade med ett älskvärt skratt, i det han tog en stol:

»Hallå, jag tror att vi ha gått tillbaka till de dagar
då vi voro försummade och obemärkta för att söka tröst?»
och han tog upp en av glasskivorna och höll den mot ljuset
för att granska den. »Se så, muntra upp sig, gubben, det
tjänar ingenting till att tappa sugen och återgå till de här
barnsligheterna bara för att den här stora solfläcken driver
över ert sprittnya skrivbord. Det går över, och ni kommer
nog på rätt stråt igen» — och han lade ned glaset. »Trodde
ni, att ni kunde vinna alltid?»

»Å, visst inte», sade Wilson med en suck, »men jag
kan icke tro, att Luigi dödade er farbror, och jag är mycket
ledsen för hans skull. Det gör mig olycklig. Och ni skulle
känna det på samma sätt, Tom, om ni inte hade en fördom
mot de här unga männen.»

»Jag vet inte det», och Toms uppsyn mörknade, ty hans
minne kom tillbaka till utsparkningen. »Jag är ingen välvilja
skyldig dem, då man tänker på hur den mörke behandlade
mig den där kvällen. Men det må vara fördom eller inte,
Pundhuvud, så tycker jag inte om dem, och då de få vad de
förtjäna, kommer ni inte att finna mig bland de sörjande.»
Han tog upp en annan glasskiva och utropade:

»Kors, här är gamla Roxys bomärke! Tänker ni smycka
de kungliga palatsen med avtryck av niggertassar också? Att
döma efter datum på etiketten, så var jag sju månader
gammal när det här togs, och hon höll på att amma mig och sin
lilla niggerunge. Det är en linje här rakt över hennes tumme.
Vad beror det på?» Och Tom räckte glasskivan åt Wilson.

»Det är vanligt nog», sade den uttråkade mannen. »Ärr
efter att hon skurit sig eller en rispa, vanligen.» Och han
tog likgiltigt glasskivan samt lyfte den mot lampan.

Allt blod sjönk plötsligt från hans ansikte, hans hand
darrade, och han stirrade på den blanka ytan framför sig
med en lika glasartad blick som ett liks.

»Vad i himlens namn fattas det er, Wilson? Håller ni
på att svimma?»

Tom skyndade efter ett glas vatten och räckte honom det,
men Wilson ryggade darrande tillbaka från honom och sade:
»Nej — nej — tag bort det!» Hans bröst föll och sjönk,

och han rörde på huvudet på ett slött och meningslöst sätt, som
en person, vilken blivit bedövad av ett slag. Därpå sade
han: »Jag kommer att må bättre, när jag kommer till sängs;
jag har överansträngt mig i dag — ja, under många dagar.»

»Då skall jag gå och låta er gå till vila. God natt,
gubben!» Men som Tom höll på att gå, kunde han ej
hålla sig från en liten avskedsglosa: »Tag det inte så hårt;
man kan inte vinna jämt; ni kommer nog att hänga någon
än, om ni får leva.»

Wilson mumlade för sig själv: »Det vore lögn att säga,
att jag är ledsen över att nödgas taga itu med dig, hur
erbarmligt kräk du än är!»

Han styrkte sig med ett glas kall whisky och tog i med
arbetet igen. Han jämförde ej de nya fingeravtryck, som
Tom ett par minuter förut oavsiktligt lämnat på Roxys glas,
med märkena på dolkskaftet, ty det behövdes icke (för hans
övade öga), utan sysselsatte sig med en annan sak, under det
han litet emellanåt mumlade för sig själv: »En sådan idiot
jag har varit! Ingenting annat än en flicka kunde duga för
mig — tanken på en man i kvinnokläder föll mig aldrig
in.» Först letade han rätt på plattan med Toms fingeravtryck,
då han var tolv år gammal, och lade den åt sidan; sedan
tog han fram märkena efter Toms barnsliga fingrar, då han
var ett dibarn på sju månader och lade dessa två plattor
bredvid den, som bar samma individs nyss — och
omedvetet — gjorde avtryck.

»Nu är serien komplett», sade han med tillfredsställelse
och satte sig ned att granska dessa föremål och njuta av dem.

Men den fröjden blev kort. Han stirrade en lång stund
på de tre bitarna och tycktes förlamad av förvåning. Slutligen
lade han dem ifrån sig och sade: »Jag kan inte alls reda ut
det. Fördömt, barnets stämmer ej överens med de två andra!»

Han gick av och an på golvet en halvtimme, grubblande
över sin gåta; därpå letade han rätt på två andra glasplattor.

Han satte sig ned och begrundade dessa saker en god
stund, alltjämt mumlande: »Det tjänar ingenting till — jag
kan inte begripa det. De stämma ej överens, och likväl
kan jag svära på att namn och data äro riktiga, och alltså
skulle de naturligtvis stämma. Jag har aldrig slarvat med

etiketterna på de här sakerna i hela mitt liv. Här finnes
någon alldeles utomordentlig hemlighet inunder.»

Nu var han uttröttad, och hans uppfattning började
förslöas. Han sade, att han skulle sova sig till krafter och
sedan se, vad han kunde göra åt denna gåta. Han sov en
orolig och föga uppfriskande sömn en timme, så började
medvetandet återkomma, och nu reste han sig långsamt i sittande
ställning. »Vad i all världen var det jag drömde?» sade
han och försökte minnas det. »Vad var det för en dröm? Den
tycktes lösa den där gå — — —»

Han kom ned mitt på golvet med ett språng, utan att
fullborda meningen, sprang fram och skruvade upp ljuset
och fick fatt på sina »tryck». Han kastade ett enda hastigt
ögonkast på dem och utbrast:

»Så är det! Himmel, vilket avslöjande! Och under
tjugutre år har ingen människa ens misstänkt det!»

*



TJUGUFÖRSTA KAPITLET.

Han är värdelös på jordens yta; han
borde finnas inunder den, inspirerande
kålplantorna. — Ur
Pundhuvud-Wilsons tänkebok.

1 april. — Detta är den dag, på
vilken vi erinras om, vad vi äro under
årets övriga trehundrasextiofyra. — Ur
Pundhuvud-Wilsons tänkebok.

Wilson satte på sig tillräckligt med kläder för att kunna
arbeta och tog i med sin undersökning med ångan högt
uppe. Han var alldeles klarvaken. All känsla av trötthet
hade sopats bort under det stärkande och uppfriskande
intrycket av den stora och hoppgivande upptäckt, han gjort,
Han gjorde fina och noggranna reproduktioner av ett antal
av sina »tryck» och förstorade dem sedan i skalan tio till
en med sin förstoringsapparat. Han gjorde dessa förstoringar
på ark av vit kartong och lät varje enskild linje i den
förvirrade massan av snirklar och kurvor eller öglor, vilka 
utgjorde »mönstret» i ett »tryck», framträda tydligt och svart
genom att förstärka dem med bläck. För ett oövat öga föreföllo
dessa ömtåliga originalbilder, gjorda av människofingrar på
glasplattorna, tämligen lika, men då de förstorades tio gånger
liknade de ådrorna på ett träblock, som sågats tvärs över
stammen, och det slöaste öga kunde vid första ögonkastet och
på många fots avstånd upptäcka, att det ej fanns två bland
mönstren, som voro lika. När Wilson till sist blivit färdig
med sitt tröttsamma och svåra arbete, ordnade han resultaten
efter en plan, i vilken fortskridande ordning nedifrån uppåt
— efter ålder räknat — var huvuddraget; sedan lade han
till bunten åtskilliga förstoringar, som han tid efter annan
gjort av andra fingeravtryck.

Natten hade flytt och dagen fortskridit ett gott stycke
vid det laget. Då han smakat en bit mat till frukost, var
klockan redan nio och domstolen redo att börja sina
förhandlingar. Tolv minuter senare var han på sin plats, bärande
på sina »tryck».

Tom Driscoll fick se en skymt av »trycken» och stötte
på sin närmaste vän och granne med orden: »Pundhuvud
har ett utmärkt sinne för reklam — tycker att eftersom han
inte kan vinna sitt mål, är det i alla fall ett extra fint tillfälle
att annonsera sina slottsfönsterdekorationer utan kostnad.»
Wilson underrättades, att hans vittnen blivit försenade, men
strax skulle komma, men han reste sig och sade, att han
antagligen icke skulle få anledning att begagna sig av deras
vittnesmål. (Ett roat mummel gick genom rummet — »Det
är en tydlig reträtt! Han giver upp saken utan att slå ett
slag för den!») Wilson fortsatte: »Jag har ett annat
vittnesbörd — och ett, som är bättre.» (Detta framtvang intresse
och väckte ett mummel av överraskning, vari man kunde
spåra ett inslag av missräkning.) »Om det kan förefalla, som
om jag ville överrumpla rätten med denna bevisning, ber jag
att få till mitt rättfärdigande anföra, att jag ej upptäckte dess
existens förrän sent i går kväll och alltsedan dess varit
sysselsatt med att undersöka och klassificera densamma, intill för en
halvtimme sedan. Jag skall nu framlägga detsamma, men
först anhåller jag att få säga några förberedande ord.

Som rätten behagade finna, har det påstående, som
åklagaren givit främsta rummet i sin bevisning, det

påstående, som han mest orubbligt vidhållit, som han med största
iver och jag torde även kunna säga mest aggressivt och gent
emot försvaret utmanande framhållit, varit detta — att den
person, vars händer lämnat de blodiga fingeravtrycken på den
indiska knivens skaft, är den person, som begått brottet.»
Wilson tystnade och väntade några ögonblick för att giva
eftertryck åt vad han ville säga, och tillade därpå lugnt:
»Vi medgiva detta påståendes riktighet.»

Det var en elektrisk överraskning. Ingen var beredd på
ett sådant medgivande. Ett sorl av häpnad hördes från alla
håll, och folk hördes viska, att den överansträngde lagkarlen
förlorat förståndet. Till och med den erfarne domaren, hur
van han än var vid juridiska bakhåll och maskerade batterier i
kriminalprocesser, var icke säker på att hans öron ej bedragit
honom, och frågade försvarsadvokaten, vad han hade sagt.
Howards orörliga anletsdrag förrådde ej ett tecken, men
hans hållning och uppträdande förlorade ett ögonblick något
av sitt vårdslösa självförtroende. Wilson återtog:

»Vi ej blott medgiva detta, utan vi fastslå det gärna
och instämma på det livligaste däri. I det vi för närvarande
lämna detta ämne, skola vi nu fortgå till andra punkter i
försvaret, vilka vi ännu fastslå medelst bevis, och skola
återkomma till den här berörda saken på dess givna plats.»

Han hade beslutat sig för att försöka ett par djärva
gissningar, under det han utvecklade sin teori om upphovet och
motivet till mordet — gissningar, som voro avsedda att utfylla
vissa luckor i densamma — gissningar, som kunde bli till
gagn, om de slogo in, och antagligen ej skulle skada saken,
om de ej gjorde det.

»Enligt min uppfattning synas vissa omständigheter i den
föreliggande saken antyda ett motiv för mordet av helt annan
art än åklagaren framhållit. Det är min övertygelse, att
motivet icke var hämnd, utan stöld. Det har hävdats, att
närvaron av de anklagade bröderna i det olycksaliga rummet,
just sedan de fått kännedom om att en av dem måste taga
domaren Driscolls liv eller förlora sitt eget så snart parterna
råkades, tydligen skulle vittna om att den naturliga
självbevarelsedriften förmått mina klienter att i hemlighet smyga
sig dit och rädda greve Luigi genom att tillintetgöra hans
motståndare.


Men varför stannade de då kvar där, sedan gärningen
utförts? Mrs Pratt hann, oaktat hon ej hört nödropet, utan
vaknade några ögonblick senare, springa till det rummet —
och där fann hon dessa män stående utan att göra något
försök att undkomma. Om de voro skyldiga, borde de hava
sprungit ut ur huset under samma tid som hon använde för
att springa till rummet i fråga. Om de hade en så stark
självbevarelseinstinkt, att den förmådde dem att döda denne
obeväpnade man, vart hade den nu tagit vägen, då den borde
hava varit mera på sin vakt än någonsin? Skulle någon av
oss hava stannat kvar där i deras ställe? Må vi ej förtala
vårt eget förstånd till denna grad.

Mycken vikt har lagts på det faktum, att de anklagade
utlovat en stor belöning för återfående av den kniv, varmed
mordet förövats; att ingen tjuv kom fram för att göra anspråk
på denna utomordentliga belöning; att detta senare faktum
var ett indicium på att påståendet om att kniven blivit stulen
var lögn och bedrägeri, att dessa detaljer, sedda i
sammanhang med det minnesvärda och till synes profetiska uttalande,
den bortgångne haft om denna samma kniv, och den slutliga
upptäckten av kniven på mordplatsen, där ingen annan levande
fanns närvarande tillsammans med den mördade än knivens
ägare och dennes broder, att dessa detaljer, säger jag, skulle
bilda en oförstörbar beviskedja som fastslår brottet som
begånget av dessa olyckliga främlingar.

Men jag skall om en stund begära att bli hörd på ed
och vittna, att en stor belöning fanns utlovad för gripande
av tjuven också, att den utlovades i hemlighet och icke
annonserades; att detta faktum oförsiktigt nog omtalades — eller
åtminstone tyst medgavs — under vad som kunde förmodas
vara betryggande omständigheter, men måhända ej var det.
Tjuven kan själv ha varit närvarande.» (Tom Driscoll hade
suttit och stirrat på talaren, men sänkte sin blick vid de orden.)
»I så fall skulle han behålla kniven i sin ägo och ej våga
bjuda ut den till salu eller belåna den hos en pantlånare.»
(Här märktes flera åhörare nicka med huvudet som ett tecken
till medgivande, att detta ej var något dåligt drag.) »Jag skall
till juryns fulla övertygelse bevisa, att det fanns en person
i rummet flera minuter innan de anklagade inträdde däri.»
(Detta framkallade stark rörelse; den sista slöfocken i 
åhörareskaran vaknade nu upp och beredde sig på att lyssna.) »Om
det kommer att bli nödvändigt, skall jag med fröknarna
Clarksons vittnesmål bevisa, att de mötte en beslöjad person
— till synes en kvinna — kommande ut genom bakporten
några minuter sedan nödropet hörts. Den personen var ingen
kvinna, utan en man, klädd i kvinnokläder.» (Ny sensation.
Wilson hade blicken fästad på Tom, då han vågade denna
gissning, för att se, vilken verkan den skulle framkalla. Han
var belåten med resultatet och sade för sig själv: »Det
lyckades — han är träffad!»)

»Ändamålet med denna persons besök i huset var stöld,
icke mord. Det är sant, att kassaskåpet ej var öppnat, men
där stod en vanlig kassalåda på bordet med tretusen dollars
inneliggande. Det är lätt att antaga, att tjuven var dold i
huset, att han kände till detta kassaskrin och ägarens vana
att räkna dess innehåll och göra upp sina räkenskaper varje
kväll — om han hade vanan, vilket jag emellertid
naturligtvis ej vill påstå; att han försökte taga skrinet medan
dess ägare sov, men gjorde ett buller och blev gripen samt
nödgades använda kniven för att rädda sig från att bli
tillfångatagen, och att han flydde utan sitt byte, emedan han
hörde hjälp nalkas.

Nu har jag utvecklat min teori och skall övergå till den
bevisning, varmed jag ämnar söka ådagalägga dess riktighet.»
Wilson tog upp flera av sina glasskivor. Då auditoriet
igenkände dessa välbekanta prov på Pundhuvuds forna barnsliga
fantasier och »tillställningar», försvann det spända och
gravallvarliga uttrycket ur deras ansikten, och församlingen brast
ut i befriande och uppfriskande skrattsalvor; Tom själv flinade
till och deltog i det allmänna löjet, men Wilson lät sig
synbarligen icke störa. Han ordnade sina »tryck» på bordet
framför sig och sade:

»Jag ber rätten hava tålamod, medan jag gör några
anmärkningar till förklaring av en del av den bevisning, jag
står i begrepp att framlägga, och vilken jag senare skall
anhålla att få edfästa vid vittnesskranket. Varje mänsklig
varelse bär med sig från vaggan till graven vissa kroppsliga
märken, vilka aldrig ändra karaktär och genom vilka han
alltid kan identifieras — och detta utan skuggan av tvekan
eller tvivel. Dessa märken äro hans signatur, hans

fysiologiska namnteckning, så att säga, och denna
namnteckning kan icke förfalskas, ej heller kan han förändra eller gömma
undan den, ej heller blir den oläslig genom tidens nötning
och förändringar. Denna signatur är ej hans ansikte — åldern
kan förändra det till oigenkännlighet; det är icke hans hår,
ty det kan falla av; det är ej hans kroppslängd, ty av den
finnas dublikat, det är ej hans gestalt, ty dublikat finnas
även av den, under det att denna signatur är varje människas
egen — det finnes ingen duplett av den bland alla de otaliga
miljonerna av jordens befolkning!» (Åhörarna började åter bli
intresserade.)

»Denna namnteckning består av de fina streck eller
veck, varmed naturen märker insidan av händerna och
fotsulorna. Om ni vilja betrakta edra fingertoppar, de bland
er, som hava god syn, skola ni lägga märke till att dessa fint
böjda linjer ligga tätt intill varandra, liknande de streck, som
på kartor pläga utmärka havens gränser mot land, och att
de bilda olika tydligt utmärkta mönster, sådana som bågar,
cirklar, långa kurvor, snackvindlingar o. s. v., och att dessa
mönster på de olika fingrarna äro varandra olika.» (Varenda
människa i rummet höll nu upp sin hand mot ljuset och
huvudet böjt åt ena sidan samt höll på med att noga granska
sina fingertoppar; det viskades utrop sådana som:
»Sannerligen är det inte så — det har jag aldrig märkt förut!»)
»Mönstren på högra handen äro ej samma som på den vänstra.»
(Utrop av: »Ja, så är det!») »Om man tar finger efter finger,
så äro edra mönster olika er grannes.» (Jämförelser gjordes
överallt; till och med domaren och juryn upptogos med denna
underliga sysselsättning.) »Mönstren på en tvillings högra
hand äro ej desamma som på hans vänstra. Den ena
tvillingens mönster äro aldrig desamma som hans tvillingsbrors
eller -systers — juryn kan förvissa sig om, att de anklagades
fingertoppar följa denna regel.» (En undersökning av
tvillingarnas händer börjades genast.) »Ni ha ofta hört talas om
tvillingar, som varit så precis lika, att när de varit klädda på
samma sätt ej ens deras föräldrar kunnat känna dem åtskils.
Likväl har det aldrig fötts en tvilling till världen, som ej från
sin födelse till sin död haft på sig ett säkert och särskiljande
igenkänningstecken i denna hemlighetsfulla och underbara,
medfödda autograf. Då ni en gång lärt känna igen denna,

kan hans tvilling aldrig uppträda och föreställa honom, så att ni
blir förd bakom ljuset.»

Wilson stannade och stod tyst. Ouppmärksamhet dör en
snabb och säker död, så snart en talare gör detta. Tystnaden
förebådar, att någonting skall komma. Alla handflator och
fingertoppar kommo ned, alla böjda figurer rätade på sig,
alla huvuden lyftes och alla blickar häftades vid Wilsons
ansikte. Han väntade ytterligare en, två, tre ögonblick för
att göra sin paus komplett och låta den fullborda sin verkan
på åhörarna; sedan, då han mitt igenom den djupa tystnaden
kunde höra väggklockans tickande, räckte han ut sin hand
och fattade den indiska dolken vid bladet och höll den upp
i luften, så att alla kunde se de mörka fläckarna på dess
elfenbensskaft; därpå sade han med lugn, lidelsefri röst:

»På detta knivskaft står lönnmördarens medfödda autograf
skriven med den värnlöse gamle mans blod, som älskade er
och som ni alla älskade. Det finns blott en man i hela
världen, vars hand kan lämna duplikat till detta blodröda märke»
— här stannade han och lyfte blicken mot väggklockans pendel,
som svängde fram öch tillbaka — »och om Gud vill, skola
vi framställa denne man i detta rum innan klockan slår tolv!»

Bedövade, förvirrade, omedvetna om sina egna rörelser
reste sig hälften av åhörarna, som om de väntat att få se
mördaren träda in genom dörren, och en bris av frammumlade
utrop gick genom rummet. »Ordning inför rätten! Sitt ned!»
Detta från sheriffen. Han åtlyddes, och lugn rådde åter.
Wilson kastade en förstulen blick på Tom och sade för sig
själv: »Han hissar nödsignalen nu; till och med folk, som
ej känna honom, visa medömkan med honom; de tycka,
att det är en hård prövning för en ung man, som genom ett
så grymt slag förlorat sin välgörare — och de ha rätt.» Han
återtog sitt anförande:

»Under mer än tjugu år har jag under min ofrivilliga
ledighet roat mig med att samla dessa egendomliga fysiska
signaturer här i staden. Hemma hos mig har jag hundraden
på hundraden. Var och en är etiketterad med namn och
datum, icke försedd med sin etikett dagen därpå, eller ens
timmen därpå, utan i samma ögonblick som fingeravtrycket
togs. Då jag träder inför vittnesskranket skall jag under ed
upprepa, vad jag nu säger. Jag har fingeravtryck av 
domaren, sheriffen och varenda medlem i juryn. Det finnes
knappt en person har i salen, vit eller svart, vars
födelsesignatur jag ej kan framvisa, och det finnes ej en bland dem,
som skulle kunna förkläda sig så, att jag ej skulle kunna
leta rätt på honom ur en mängd av hans medmänniskor och
utan misstag identifiera med tillhjälp av hans händer. Och
om han och jag skulle leva i hundra år, kan jag fortfarande
göra det!» (Åhörarnas intresse fördjupades nu för varje
ögonblick.)

»Jag har studerat några av dessa signaturer så länge, att
jag känner dem lika väl som bankkassören känner sin äldste
kunds namnteckning. Medan jag nu vänder ryggen till, ber
jag att några personer ville ha godheten att stryka fingrarna
genom håret och sedan trycka dem mot en av fönsterrutorna
nära juryn, och att de anklagade sätta sina fingeravtryck bland
deras. Jag ber också, att samma personer eller andra ville
sätta sina fingeravtryck på en annan ruta och låta de anklagade
göra sammaledes, men icke i samma ordning som på den
andra rutan — ty man kunde ju tänka sig, att det funnes en
möjlighet på en miljon att en person skulle kunna hitta på
det rätta avtrycket av en slump en gång; därför önskar jag
bli prövad två gånger.»

Han vände ryggen till, och de två fönsterrutorna betäcktes
hastigt med finlinjiga ovala fläckar, vilka voro synliga endast
för åskådare, som kunde få en mörk bakgrund för dem —
lövverket på ett träd utanför till exempel. Därpå, sedan det
förklarats färdigt, gick Wilson fram till fönstret, gjorde sin
undersökning och sade:

»Detta är greve Luigis högra hand; detta, tre signaturer
inunder, är hans vänstra hand. Detta är greve Angelos högra
hand, här nere är hans vänstra. Låt oss nu se på den andra
rutan; här är greve Luigis, här och här hans brors.» Han vände
sig om. »Har jag rätt?»

En bedövande applåd var svaret. Rättens ordförande
förklarade: »Detta stöter sannerligen på underverk!»

Wilson vände sig mot fönstret igen och fortsatte, i det
han pekade med fingret: »Detta är fredsdomare Robinsons
signatur.» (Applåd.) »Detta, stadsfiskal Blakes.» (Applåd.)
»Detta, John Masons, juryman.» (Applåd.) »Här är
sheriffens.» (Applåd.) »Jag kan ej namngiva de andra nu men 
jag har dem allesammans hemma, med namn och datum, och
skulle kunna identifiera dem alla med mitt
fingeravtrycksregister.»

Han återvände till sin plats under en storm av
handklappningar — vilka sheriffen hejdade, samtidigt som han
tillsade folket att sitta ned, ty de stodo alla och sträckte på;
sig för att kunna se, naturligtvis. Domstol, jury, sheriff och
de alla hade varit alltför upptagna av att iakttaga Wilsons
uppvisning för att lägga märke därtill tidigare.

»Nåväl», återtog Wilson, »jag har här fingeravtryck av
två barn; avtrycken äro förstorade tio gånger med
pantagraf för att envar skall kunna se att särskilja dem med ett
ögonkast. Vi kunna kalla barnen A och B. Här är A:s
fingeravtryck, taget vid fem månaders ålder. Här är det
åter, taget vid sju månaders ålder.» (Tom ryckte till). »De
äro likadana, som ni se. Här är B :s vid fem månader och
likaledes vid sju månader. De avbilda också fullkomligt
varandra, men mönstren äro helt andra än hos A, som ni
se. Jag skall återkomma till dessa om en stund, men nu
lägga vi dem upp- och nedvända.

Här ha vi fingeravtryck, tio gånger förstorade, av de två
personer, som stå inför eder, anklagade för att hava mördat
domaren Driscoll. Jag gjorde dessa pantagrafförstoringar i natt
och skall taga det på min ed, när jag avlägger mitt
vittnesmål. Jag ber juryn att jämföra dem med de anklagades
fingeravtryck på fönsterrutan och säga domstolen, om de äro
desamma.»

Han lämnade ett kraftigt förstoringsglas åt juryns
ordförande.

Den ene jurymannen efter den andre tog kartongen och
glaset samt jämförde. Därpå anmälde ordföranden för
domaren. »Ers nåd, vi äro alla överens om att de äro identiska.»

Wilson sade till ordföranden:

»Var god och vänd den där kartongen upp och ned och
tag sedan denna samt jämför den noga, med förstoringsglasets
hjälp, med det ödesdigra märket på knivskaftet, och meddela,
vad ni ser till rätten.»

Åter gjorde juryn en noggrann undersökning och åter
anmäldes det för domaren: »Vi finna dem vara absolut lika,
ers nåd.»


Wilson vände sig mot allmänna åklagaren, och det
klingade en ton av lättfattlig varning i hans röst, då han sade:

»Som rätten behagade fastslå, har åklagaren ivrigt och
ihärdigt påstått, att de blodiga fingeravtrycken på detta
knivskaft lämnats där av domaren Driscolls mördare. Ni hava
hört oss medgiva riktigheten av detta påstående och
välkomna det.» Han vände sig till juryn. »Jämför de
anklagades fingeravtryck med de avtryck, som mördaren lämnat
på kniven — och säg eder mening.»

Jämförelsen började. Under det att den fortskred,
upphörde varje rörelse och varje ljud, och den djupa tystnad
som en fängslad, spänd väntan framkallar, rådde i salen,
och när till slut de orden kommo: »De likna ej ens
varandra», följde en dundersalva av handklappningar, och
hela salen reste sig, men förmåddes ögonblickligen att sätta
sig och iakttaga ordning igen. Tom ändrade ställning
varannan minut nu, men ingen förändring gav honom vila eller ens
en smula bekvämlighet. När åhörarnas uppmärksamhet än en
gång blivit samlad, sade Wilson allvarligt, visande med en
åtbörd på tvillingarna:

»Dessa män äro oskyldiga. Jag har ej vidare att
anföra å deras vägnar.» (Åter följde en storm av
handklappningar, som genast nedtystades). »Vi skola nu fortsätta
för att finna den skyldige.» (Toms ögon höllo på att tränga ut
ur sina hålor. Ja, det var en grym dag för den sörjande
ynglingen, tänkte var och en.) »Vi skola återvända till våra
barnautografer av A och B. Jag får bedja juryn att taga dessa
stora facsimileförstoringar av A:s fingeravtryck, tagna vid fem
och sju månader. Stämma de överens?»

Ordföranden svarade: »Fullkomligt.»

»Granska nu denna pantagraf, tagen vid åtta månader,
och likaledes märkt med A. Stämmer den med de andra?»

Det förvånade svaret var: »Nej — de äro vitt
skilda från varandra.»

»Ni har alldeles rätt. Tag nu dessa två pantagrafer av
B:s fingeravtryck, tagna vid fem och sju månader. Stämma
de med varandra?»

»Ja — fullkomligt.»

»Tag denna tredje pantagraf, märkt B., åtta månader.
Stämmer den med B:s två andra?»


»Inte alls.»

»Kan ni förklara dessa underliga förändringar? Jag skall
göra det. Av ett syfte, som vi ej känna, men som
antagligen var själviskt, förbytte någon dessa barn i vaggan.»

Detta framkallade naturligtvis en oerhörd rörelse. Roxana
häpnade över den beundransvärda gissningen, men oroades ej
av den. Att gissa sig till förväxlingen var en sak, att gissa
vem som gjorde den en annan. Pundjhuvud-Wilson kunde
utan tvivel göra underbara saker, men omöjligheter kunde
han icke utföra. Lugn? Hon var alldeles trygg. Hon log
för sig själv.

»Mellan åldern av sju månader och åtta månader byttes
dessa barn i vaggan» — han gjorde en av sina
effektsamlande pauser och fortsatte: — »och den person, som gjorde
det, befinner sig här i salen.»

Roxys hjärta upphörde att slå! Åhörarna skälvde till
som vid en elektrisk stöt och folket till hälften reste sig upp
som för att försöka få se en skymt av den person, som gjort
detta utbyte. Tom hade förlorat förmågan att röra sig; det
var, som om livet droppade ur honom. Wilson fortsatte:

»A lades i B :s vagga i barnkammaren; B flyttades till
köket och uppfostrades som neger och slav» — (Rörelse — ett
oredigt larm av vredgade utrop) — »men inom en kvarts
timme skall han stå inför eder som en vit man och fri!»
(Utbrott av applåder, nedtystade av ordningsmakten.) »Från
sju månaders ålder tills nu har A alltjämt varit en inkräktare,
och i mitt register över fingeravtrycken bär han B:s namn. Här
är en förstoring av hans fingeravtryck vid tolv års ålder.
Jämför den med mördarens märke på knivhandtaget. Stämma
de överens?»

Juryns ordförande svarade: »I minsta detalj!»

Wilson sade högtidligt: »Den, som mördat er vän och
min — York Driscoll med den ädelmodiga handen och det
varma hjärtat — sitter mitt ibland er. Valet de Chambers,
neger och slav, falskeligen kallad Thomas à Becket Driscoll
— träd fram och gör på fönsterrutan det fingeravtryck, som
kommer att hänga dig!»

Tom vände sitt askfärgade ansikte mot talaren, gjorde
några hjälplösa rörelser med sina vita läppar och sjönk sedan
sanslös till golvet.


Wilson bröt den skrämselfyllda tystnaden med orden:
»Det behövs icke. Han har bekänt.»

Roxy kastade sig på knä, betäckte sitt ansikte med
händerna, och mellan hennes snyftnimgar trängde sig de orden
fram:

»Må Herren förbarma sig över mig, fattiga eländiga
synderska som jag är!»

Klockan slog tolv.

Domstolen reste sig; fången fördes bort, slagen i
handbojor.

*



SLUTORD.

Det är ofta så, att den som inte kan
ljuga själv, tror att han bäst kan
bedöma en lögn. — Ur
Pundhuvud-Wilsons tänkebok.

12 oktober. — Årsdagen av
Amerikas upptäckt. Det underbaraste att finna
Amerika, men skulle ha varit ändå mer
underbart att icke finna det. — Ur
Pundhuvud-Wilsons tänkebok.

Hela staden satt uppe hela natten för att diskutera
dagens häpnadsväckande tilldragelser och utbyta gissningar om
tiden för Toms rannsakning. Den ena truppen av medborgare
efter den andra kom för att hylla Wilson med serenad och
begära ett tal och skrika sig hesa vid varje mening, som föll
från hans läppar — ty allt, vad han sade, var guld nu, allt
var märkvärdigt. Hans långa kamp mot motgångar och
fördomar var slutad; han var nu på allvar en man, vars lycka
var gjord.

Och för vartenda ett av dessa hurrande följen som
marscherade i väg, kunde man få höra någon ångerfull
medlem därav höja sin röst och säga:

»Och det är den mannen, som vi och våra likar under mer
än tjugu år kallat ett pundhuvud! Han har avgått från den
platsen nu, vänner.»

»Ja, men den är inte ledig — vi ha blivit valda i stället.» 

Tvillingarna voro romanhjältar nu med återställd
popularitet. Men hade fått nog av äventyr i Västern och reste
direkt tillbaka till Europa.

Roxys hjärta var krossat. Den unge man, som hon dömt
till tjugutre års slaveri, lät henne få behålla den pension av
trettiofem dollars i månaden, som den falske arvingen givit
henne, men hennes sår voro för djupa för att kunna helas
med penningar. Själen i hennes ögon var borta, med den
försvann hennes martialiska hållning, och ljudet av hennes
skratt hördes ej mera i landet. Sin egen tröst fann hon i
sin kyrka och dess angelägenheter.

Den verklige arvtagaren fann sig plötsligt vara en rik och
fri man i en mycket förlägen ställning. Han kunde varken läsa
eller skriva, och hans språk var negerkvarterets lägsta slang.
Hans gång, hans hållning, hans åtbörder, hans uppträdande,
hans skratt — allt var grovt och rått; hans sätt och seder
voro en slavs. Penningar och fina kläder kunde ej bota
dessa brister eller skyla dem, de gjorde dem blott mera
himmelsskriande — och mera rörande. Den stackars karlen kunde
ej uthärda fasorna i den vite mannens förmak och kände
sig ingenstädes hemma och i frid utom i köket.
Familjebänken i kyrkan var en skräck för honom, men likväl kunde
han aldrig mer få komma in i »niggerläktarens»
vederkvickande skydd — den var stängd för honom för tid och
evighet. Men vi kunna ej följa hans underliga öde längre —
det skulle bli en lång historia.

Den falske arvtagaren avgav en fullständig bekännelse och
dömdes till livstids fängelse. Men nu uppkom det en
komplikation. När Percy Driscoll dog, befann sig hans bo i så
graverat skick, att det ej räckte till mer än sextio procent av
de stora skulderna, som fingo taga så mycket i ackord. Nu
kommo emellertid fordringsägarna fram och klagade över att
genom ett misstag, varför de icke buro ansvaret, den falske
arvingen icke i bouppteckningen på sin tid blivit upptagen
bland tillgångarna, varigenom stor orätt och förlust tillfogats
dem. Med allt fog hävdade de, att »Tom» var deras lagliga
egendom och varit det i åtta år; att de förlorat tillräckligt
mycket genom att ha varit berövade hans tjänster under
denna långa tid och att man ej borde begära av dem att lägga
något ytterligare till förlusten; att om han överlämnats åt dem

på rätt tid, skulle de hava sålt honom och han icke kunna
hava mördat domaren Driscoll; därför var det ej han,
som begått mordet; felet låg hos den felaktiga
bouppteckningen. Var och en insåg det berättigade häri. Var
och en medgav, att om »Tom» vore vit och fri, skulle det
otvivelaktigt vara rätt och riktigt att straffa honom — det
skulle ej medföra förlust för någon; men att stänga in en
värdefull slav för livstiden — det var något helt annat.

Så snart guvernören fått sakens sammanhang klart för
sig, benådade han genast Tom, och fordringsägarna sålde
honom nedåt floden.

*



För första gången på svenska presenteras
nu den store amerikanske humoristens främsta
bok näst Tom Sawyer och Huckleberry Finn.
»En droppe negerblod» uppbäres av Mark
Twains briljanta berättarekonst. Det är en
särdeles spännande bok, men tillika med ett
överflöd av denna intelligenta humor, som
bevarar friskheten i nästan allt vad denne
mästare frambragt.

I Berömda böcker har förut utkommit av
Mark Twain: Tom Sawyers äventyr. — 
Huckleberry Finns äventyr. — Tom Sawyer som
detektiv och på resa. — Lustiga historier. — 
En yankee vid Kung Arthurs hov.


Stockholm, A.-B. Fahlcrantz’ Boktryckeri, 1920.

