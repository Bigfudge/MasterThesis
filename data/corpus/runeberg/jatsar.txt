<table o>
<td r><i>ALFRED JENSEN</i>
<td r><tab>
<td c><h2>TSARDÖMET YID SKILJOVÄGEN</h2>
</table>


<img>Petrov (Skitalets). Andrejev. Gorkij. Telesjov. Sjaljapin. Tsjirikov. Bunin.
Gorkij och hans litterära vänner i Moskva.</img>
<table o>
<td c><h1>TSARDÖMET VID SKILJOVÄGEN</h1>
<td c><b>NUTIDSSKILDRINGAR FRÅN RYSSLAND</b>
<td c><small>AF</small>
<td c><big>ALFRED JENSEN</big>
<td c>——
<td c>MED 65 BILDER
<td c><img></img>
<td c>STOCKHOLM<br><small>ALBERT BONNIERS FÖRLAG</small>
</table>

<table o>
<td c>STOCKHOLM<br><small>ALB. BONNIERS BOKTRYCKERI</small> 1905
</table>
<chapter name="Förord">

<h2><small>FÖRORD.</small></h2>

Bland den oförgätlige Turgenevs romaner finnes
en (på svenska kallad »Helena»), hvars ryska titel
är <i>Nakanunje</i>. Detta ord betyder <i>aftonen före</i> någon
högtid, märklig dag eller viktig tilldragelse.

Ett sådant epokgörande moment synes nu hafva
inträdt i Rysslands historia, då man med undran
och bäfvan motser, hvad den nya dagen skall bringa
i sitt sköte. Förestår en allmän revolution eller
håller Ryssland redan på att omdanas i evolutionens
tecken?

Föreliggande arbete, som närmast utgör frukten
af en studieresa till Petersburg och Moskva i våras,
ger sig ingalunda sken af att bringa ett svar på
denna fråga, som så lifligt fängslar hela världens
uppmärksamhet, men torde väl äfven lämna sitt
lilla bidrag till klargörande af den ryska krisen,
sådan den yttrar sig i politiska, sociala och litterära
företeelser. Författaren, som anser sig äga några
förutsättningar för ett sådant studium, har så mycket
som möjligt sökt förklara de ryska fenomenen ur
rysk synpunkt, undvikit tröttande detaljer och i
populär form sammanställt sina egna iakttagelser
och omdömen.

Det publiceras nu för tiden mycket om
Ryssland, äfven i vårt land, där senast i våras ett par
originalarbeten af två, hvar på sitt håll framstående
författare utgåfvos. Min nya insats i den svenska
litteraturen om Ryssland torde dock så mycket
mindre anses öfverflödig som mina studier alls
icke befattat sig med Rysslands yttre politik eller
fördjupat sig i tämligen lönlösa grubblerier om dess
möjliga inflytande på den skandinaviska halfön.
Det kan för resten ej skrifvas nog många böcker
om Ryssland i våra dagar såsom hälsosam motvikt
mot dagspressens ytliga eller ensidigt sensationella
notiser, och särskildt vi i Sverige hafva därvidlag
åtskilligt att godtgöra.

Ty försåvidt kunskap är en makt, är ock en
lidelsefri kännedom om vår underlige granne, som
den geografiska försynen skaffat oss på halsen, det
första villkoret för ett klarare förstående, som i sin
mån är ägnadt att skingra många fördomar och
villfarelser och därigenom kan bana väg för ett
bättre förhållande mellan två folk, som, trots
olikheterna, ständigt äro mer eller mindre hänvisade
till hvarandra.

<tab><tab><tab><tab>Stockholm sept. 1905.

<tab><tab><tab><tab><tab><b>A-d J.</b>

*
</chapter>
<chapter name="1. afd. Kultur och Samhälle">

<table o>
<td c><big>FÖRSTA AFDELN1NGEN</big>
<td c><h2>KULTUR OCH SAMHÄLLE</h2>
</table>

<chapter name="1. kap. Vid Nevans stränder">
<img>Triumfportalen vid Generalstabens palats i Petersburg.</img>

<table o>
<td c><big>FÖRSTA KAPITLET.</big>
<td c><h2>Vid Nevans stränder.</h2>
</table>

Genom ett ödsligt, kargt landskap med torra
barrskogar ilar kurirtåget från Helsingfors österut
till »ögonvrån af somnad Nord». Ett kort uppehåll
i det mångspråkiga Viborg ger passageraren tillfälle
att vid en kopp kaffe eller ett glas te uppfånga en
skymt af det gamla slottet. Tullgränsen mellan
storfurstendömet Finland och det ryska tsardömet
passeras nästan omärkligt; det storryska tungomålet
och de ryska uniformerna göra sig med hvarje verst
allt kännbarare, och små kolonier af enkla, men
hemtrefliga sommarvillor (»datjor») i rysk
schweizerstil antyda hufvudstadens närhet. Men af fabriker
och arbetarförstäder spåras föga, och man vet knappt
ordet af, förrän tåget stoppar på den oansenliga
bangården midt ibland den s. k. Viborgska sidans
industriella småstadskvarter.

Mångt och mycket i Petersburgs yttre och inre
är falskt prål och tomt skryt, och ändå torde äfven
den, som flere gånger besökt tsar Peters stad, på
nytt känna sig gripen af dess storslagenhet, då han
bakom isvostjikens veckade kaftan lutar sig fram
och från Alexander-bron får syn på den mäktiga
Nevans breda krök med den guldglänsande
tornspiran på fästningskyrkan i bakgrunden. Och då bron,
såsom fallet var vid mitt senaste besök i våras,
fylldes af rasslande ammunitionsforor, bestämda för
fjärran östern, får främlingen på samma gång en
stark känsla af hvad kriget har betydt och ännu
betyder för Rysslands historiska utveckling.

Peter den stores snille var väl i första rummet
byggmästarens. Den djärfva framtidsplanen, den
väldiga bredden och de mäktiga dimensionerna i
öfrigt röjde sig redan i den stort tilltagna periferien
med dess som radier utstrålande »perspektiv»,
<i>prospekt</i> — en framsynthet, som kunnat tjäna många
samtida storstäder till förebild. Och det icke minst
beundransvärda hos tsar Peter var att han mäktade
trolla fram dessa avenyer och palats på en sumpig
ödemark — däraf kunde man ock frestas att förklara
namnet <i>sankt</i> Petersburg, ty med det latinska sanctus,
<i>helig</i>, har hvarken Peter eller »Piter» haft något att
skaffa.

Men i stort sedt var denna hufvudstadsskapelse
kanske ett ödesdigert missgrepp af tsar Peter, ty
om han hade följt sin första ingifvelse och gifvit
sig till tåls i det heliga Moskva, åtminstone så länge
att ett blifvande Odessa, såsom Stambuls förpost,
hunnit koras till centrum för den öfver två halfva
världsdelar härskande stormakten, skulle Ryssland
måhända ha utvecklat sig mer organiskt i slavisk
anda och besparat sig åtskilligt onödigt besvär. Och
inte hade Sverige haft anledning att beklaga sig
öfver bytet. Men där hufvudstaden nu ligger, är
den inklämd i ett litet hörn af en mycket stor insjö,
infrusen halfva året och lika aflägsen från Asien
som från Konstantinopel eller Paris. Och allt, som
utgått från detta Petersburg, bär halfhetens och
inkonsekvensens kännemärken: vacklande mellan
västerländsk bildning och östslavisk-asiatisk
»ursprunglighet», d. v. s. barbari.

Dylika reflexioner ha trängt sig på mig, då jag
åter beundrat de ofantliga stenmassor af palats och
kaserner, som vräka sig vid Nevans och kanalernas
kajer. Att stora altaren blifvit resta åt krigsguden,
förundrar oss ju icke i ett sådant rikes hufvudstad,
och Amiralitetspalatsets härliga läge såsom
utgångspunkten för några af Europas längsta gator kan till
och med komma oss att glömma, att denna
dominerande byggnad icke alldeles motsvaras af Rysslands
betydelse såsom stor sjömakt. Men väl har det både
frapperat och förargat mig, att äfven de rent kulturella
institutionerna inrymts i väldiga stenslott, som om
Ryssland vore en gammal och stor kulturstat. Se
på dess byggnader för vetenskaper och sköna konster!
Betrakta det ändlöst långa, för resten kasernlikt
triviala universitetet, för närvarande alldeles tomt och
värdelöst! Att nu ej tala om mängden af katedraler
samt väldiga komplex för skolor och diverse
humanitära inrättningar.

Dessa dekorationer bära Katarina II:s, Pavel I:s
och Nikolaj I:s namnstämpel. Och dock är all denna
stenmassa blott en liten tunn yttersida af Petersburg
— det äkta »Piter» skall man finna i tvärgatornas
banala hyreskaserner, vacklande på sin pålade grund
och öfverbefolkade af hemlösa, medellösa,
karaktärslösa tjänstemän. Detta är det verkliga Petersburg,
skildradt af Gogolj, Nekrasov, Dostojevskij, Gljeb
Uspenskij och många andra olyckliga skalder.

Tomt och tråkigt var Petersburg på deras tid,
och likadant är det ännu, ty hufvudstaden saknar
en verklig historia, själfuppfostran och skolning, och
i de s. k. offentliga lokalerna råder intet fritt,
offentligt lif. De vidriga, numera dock något aftagande
jättespeldosorna (orkestrion), fyllande nästan en hel
vägg i en restaurant, bjuda på musikaliska orgier,
som kunna njutas endast af musjikers öron, och de
evinnerliga skyltarna om tandläkare, af hvilka några
ha mottagning äfven nattetid, göra ej vandraren glad,
vid tanken på alla falska tänder och på de smärtor,
som kanske lura inom hans egen tandgård. Kaféer
i kontinental mening äro okända i Ryssland. Bristen
afhjälpes visserligen delvis genom några konditorier,
som i förening med bageri ha ett rök- och läsrum.
Men då jag i en sådan lokal — Filippov vid Nevskij
prospekt — en gång ville skrifva några rader på
ett medtaget brefkort med medtaget bläck och
pennskaft, förklarade kyparen, att detta var förbjudet på
»offentlig» lokal. Hvarför? Allt, som ej uttryckligt
tillåtes af polisen i Ryssland, anses af somliga såsom
förbjudet, och byråkratien, som själf slösar så
lättsinnigt med papper och bläck, är tydligen rädd för
konkurrens af oombedda svartkonstnärer.

Ännu lider Petersburg af en mängd föråldrade
polisbestämmelser, ovärdiga en modärn storstad. Dit
höra till exempel det olidliga passtvångets
inkrånglade formaliteter, som dock ej hindra, att i Ryssland
många fler människor gå spårlöst förlorade än i
andra europeiska länder. Då jag själf infann mig
på det ifrågavarande stadsdistriktets poliskontor för
att få mitt pass stämpladt för afresa (jag
underkastade mig det lilla besväret för att få en ny liten
inblick i byråkratiens labyrint), vägrade man att
mottaga papperet af mig själf. Nej, det skulle
aflämnas af hotellets gårdsdräng, som inte hade en
aning om dokumentets innehåll, och öfverhufvud ej
kunde läsa innantill, men som måhända åt någon
polisman afstod en viss procent af de drickspengar,
som han kunde påräkna af mig för sitt ärende. Och
så Petersburgs klassiska spårvagnssystem! Många
minuter i sträck kan man fåfängt vänta på en af
dessa rullande kolossala menageriburar, som trafikera
Nevskij och andra hufvudgator. Så komma på en
gång tre vagnar omedelbart efter hvarandra som i
en likprocession; de trötta hästarne se med
afundsjuka på isvostjikernas lustiga trafvare, och
konduktören gör korstecknet för kyrktorn och
helgonbilder, oberörd af det örondöfvande larmet rundt
omkring. Någon plats finns i regeln ej ledig, ty
efterfrågan på dessa billiga fortskaffningsmedel är
mycket stor — på takets plattform kan man åka
inemot 3 kilometer för 5 öre.

<img>Isaks-katedralen i Petersburg.</img>

En början till en social förbättring har dock
redan gjorts därigenom att den ryska
storstadsarbetaren blifvit eller åtminstone lofvar att blifva en
faktor i det stora samhällslifvet. Hans lefnadsvillkor
synas hafva förbättrats något och hans lefnadsvanor
äro en smula förfinade. Han har tillfälle att gratis
läsa tidningar och illustrerade skämtblad i snygga
ölstugor, där inga plakat föreskrifva obligatoriskt
korstecken för helgonbilden i vrån, men där ett
tryckt polisreglemente förbjuder — spottning på
golfvet.

Huruvida dryckenskapen i Ryssland faktiskt
minskats under de senaste åren, vågar jag ej uttala
mig om, då tillförlitlig statistik därom saknas; men
utan tvifvel är den nu mindre synlig och mindre
vidrig i sina yttringar än förr. Härför har man
nog att tacka den nya lagen om brännvinshandelns
statsmonopolisering med därmed sammanhängande
inskränkning i utskänkningsrörelsen. Naturligtvis
kan dryckenskapslasten därmed icke utrotas såsom
genom ett trollslag, och skillnaden är väl delvis
blott den, att bönderna nu supa sig fulla utanför
försäljningsboden i stället för att berusa sig i
bykrogen. Ovanligt är det sålunda ej att få se, huru en
karl kommer ut från en <i>vinnaja lavka</i> med en liten
brännvinsflaska, hvars innehåll ögonblickligt tömmes
i det fria. De stränga bestämmelserna mildras väl
ej så litet i den ryska praktiken i slika fall, och
ur statsfinansiell synpunkt ligger det ju höga
vederbörande om hjärtat, att den ymniga inkomstkällan
af brännvinsproduktion och konsumtion inte alldeles
sinar. Men om staten själf ger uppslag till praktiska
och hygieniska reformer i nykterhetsvänlig anda,
måste ju detta återverka hälsosamt på hela det
sociala lifvet.

Äfven i åtskilliga andra fall märker man, att
Petersburg kommit Europa något närmare än förut.
Det kejserliga postkontoret, hvars trånga lokaler
förut erinrade om de där »svarta kabinetten», är
nu förvandladt till en fullt modern institution, där
en mängd vaktmästare upprätthålla mönstergill
ordning och lämna den ovane besökaren välvilliga
upplysningar. Tryckta anslag gifva allmänheten
uttryckligt medgifvande, att hufvudbonaden får behållas på,
trots den oumbärliga helgonbildens närvaro, och
ehuru den allmänna läs- och skrifokunnigheten just
här faller bjärt i ögonen, måste man hålla
myndigheterna räkning för att de här anställt särskilda
tjänstemän, som mot en afgift af några få öre hjälpa
de okunnige vid skrifvandet af adresser,
postanvisningar o. d. Men naturligtvis vore det ännu bättre,
om staten gåfve en obligatorisk folkundervisning,
som gjorde dessa postaliska renskrifvare öfverflödiga.
Öfverhufvud skulle det ryska folket nog både arbeta
mer och befatta sig mer med andliga förströelser,
om det erbjödes mer af det ena och det andra slaget.

Till den synbara yttre moderniseringen medverka
två omständigheter: pressen och
kommunalförvaltningen. Huru sträng tidningscensuren än är allt
fortfarande, kan den dock ej hindra ett relativt fritt
ord i lokala frågor; tidningar utbjudas numera på
järnvägstågen och läsas gratis i de flesta
restauranter, och om censuren i sin djupsinniga vishet söker
näpsa vissa misshagliga blad såsom t. ex. »Syn
otetjestva» eller »Rusj» genom att förbjuda deras
kolportering på gatorna, så tryggas ju afsättningen
därigenom så mycket säkrare. Den kommunala
förvaltningen, duma, kan visserligen icke undandraga
sig polisens förmynderskap, men står dock delvis
under hufvudstadspressens kontroll och har visat
tecken till friare lifaktighet. Den yttre gatuordningen
i Petersburg är mönstergill, tack vare polisens
godmodiga korrekthet, och under vintern är det en lust
och glädje att åse, huru flinkt skottning och
snöforsling utföres.

Och det är just det stränga vinterklimatet som
ger Petersburg dess ryska karaktär. Visserligen
vittna de präktiga fruktbodarnas vinterförråd af
drufvor och ananas om Krims och Kaukasiens
sydländska natur; men ännu mer förföriskt glänsa de
sibiriska pälsvarorna i butiksfönsterna. Visserligen
är Petersburg de hvita sommarnätternas
mångbesjungna, olidligt heta stad, då folket strömmar ut
till Neva-öarnas villor och utvärdshus; men det är
framför allt den hvita snöns, det klingande slädförets
stad, och med senhöstens kalla steppvindar insupes
äfven en andlig luft, som röjer det asiatiska
grannskapet, om man också ej lägger märke till kosackernas
och de kaukasiska regementenas pittoreska uniformer.

Den, som ej känner landets språk, skulle ha
kunnat promenera dagar i ända på Nevskij under
detta märkliga olycksår utan minsta aning om den
allmänna osäkerhet och oro, som hemsökt särskildt
Rysslands hufvudstad. Affärslifvet är visserligen
mycket tryckt och många våningar stå tomma, ehuru
de ryska hufvudstadshyrorna hålla sig uppe på sin
onaturliga höjd; men rörelsen på gatorna är knappt
mindre liflig än under normala förhållanden, och
man roar sig lika tappert som förr efter råd och
lägenhet — allt ifrån de förstklassiga restauranternas
bekanta »cabinets séparés» till traktirens myllrande
tesalar. Detta skenbara lugn kommer sig icke blott
af fruktan för polisens inskridande, utan framför
allt af ryssens epikureiska flegma. Om ryssarne
skulle man helt visst kunna säga, att de äro ett
»trögt folk, fullt af hetsigheter». Deras impulsiva
lynne lämpar sig ej för att sörja i längden, och med
kända medel och optimistisk fatalism sökes tröst i
motgången.

Ryssen är näppeligen originell, om han ock är
en utmärkt efterbildare. Då man såsom bevis på
den ryska originaliteten hänvisar till sådana ryska
säregenheter som t. ex. selbågen (duga), samovaren
eller det numera något ur bruk komna räknebrädet,
förbiser man att dessa bagateller betyda ingenting
gentemot den stora kulturimporten i öfrigt, frånsedt
att dessa uppfinningars ryska ursprunglighet kan
ifrågasättas. Men själfva folklynnet har något
originellt. Ryssen är utan tvifvel den mest typiske
slaven, i den mening att han i sin känslosamma
handlingströghet mest påverkats af orientens fatalism,
resignation och mysticism. Dessa drag möta
främlingen redan vid Nevans delta i hufvudstadsbons
sorglösa njutningslystnad, i det starka fromleriet, som
gör att den okunnige ryssen af gammal god vana
kan göra korstecken äfven för andra kyrkor än de
ortodoxa, och i det tungsinta, ofruktbara grubbleriet.
Härigenom känner man sig redan i Petersburg, trots
dess importerade arkitektur och västerländska kram,
förflyttad till en ny värld, en annan kultur, och så
till vida kan det nog ännu ligga någon sanning i
det kvicka yttrandet, att tataren sticker fram, bara
man skrapar på ryssens ytterhud.

Se blott på dessa isvostjikar! Den lilla
kuskbocken är deras hem, där de sofva och äta och
arbeta och hvarifrån de lugnt blicka ned på hela
världen. Den numera anslagna åkartaxan kan han
ej läsa och behöfver det ej heller, ty allmänheten
har sina traditionella priser. Han begär kanske 40
kopek för en åktur och är lika glad, då man prutar
ned summan till hälften. Somliga åkare — inalles
äro de i Petersburg minst 16,000 — bestå sig med
egen häst och åkdon, andra betala ett par rubel om
dygnet i hyra eller arrende, men alla äro lika vänliga
och oegennyttiga mot hvarandra. Och då körbondens
dagsarbete slutat, rullar han ihop sig en smula och
låter hufvudet sjunka ned för att drömma om
Novgorod eller Volga eller steppen vid Don. Men lika
glad är han, då han plötsligt väckes med en knuff
af någon trött nattvandrare. Och dessa älskvärda
naturbarn äro ej att förväxla med de förnämes
privata kuskar, som antagit herreklassens fasoner
och pösa i uppstoppade kaftaner med ett fickur på
ryggtaflan, för att nådig frun eller hans excellens
när som helst skall kunna beräkna de dyrbara
minuterna för sina visiter och uppvaktningar.

Med ryssens slaviska, halft asiatiska väsen
förknippas egenskaper af personlig hjärtlighet,
känslighet och vekhet, som verka mycket sympatiskt på
besökaren, äfven om de ej åtföljas af
karaktärsfasthet och absolut pålitlighet. Och ju mer det offentliga
ordet kväfves, dess mer tar ryssens enskilda
frispråkighet ut sin rätt. Då man i det förtroliga
umgänget lär känna dessa barnsligt naiva och
godmodiga, ungdomligt varmhjärtade och manligt
frisinnade publicister, som ge uttryck åt den nya tidens
allmänna mening, förstår man bäst det ryska folkets
stora styrka och dess stora svaghet, och mycket af
hvad som händt i Rysslands tusenåriga historia
förefaller som en hemsk, oförklarlig dröm.

*

Tegelröda och gråsvarta murar, med kanoner
på vallarna, och två broar, som förena
fästningsholmen med de öfriga stadsdelarna norr om den
stora Neva-armen — det är det första intrycket man
får af den beryktade Peter-Pavels-fästningsön i
Petersburg. Och såsom en glänsande fyrbåk lyser på
långt håll den höga, smala tornspiran på
fästningskyrkan.

Det ligger onekligen något ominöst dystert däri
att de ryska imperatorerna till sin sista hviloplats
utsett ett häkte för politiska förbrytare. Ty något
annat än en rysk bastilj har denna holme aldrig
varit. I de små cellerna, som delvis ligga under
vattenytan, hafva de skyldiga och oskyldiga
fångar försmäktat, som vågat lif och allt i sin kamp
mot tsardömet. Och endast en par stenkast från
dem sofva deras tilltänkta offer sin eviga sömn.
Alexander II, som minst af alla tsarer förtjänt en
blodig död, fann ock sin slutliga fristad midt ibland
dessa fanatiska frihetsvänner, som i sin hetsighet
och förblindelse åstadkommo en verkan, rakt
motsatt till hvad de eftersträfvade.

Utvändigt är kyrkan stillös och ful, med
undantag af den smäckra guldspiran. Men invändigt är
hon vacker, ty hon är icke blott prydd med guld
och helgonbilder, utan ock med palmer och
lefvande blommor, som omkransa kejsarsarkofagerna.
Och äfven de äro vackra i sin likformiga enkelhet:
höga marmorkistor med järnstaket omkring, men
utan prålande inskrifter eller onödiga reliefer.

Här hvila alla ryska kejsare så när som på
tsar Peters obetydlige sonson, Peter II, hvilken fått
sitt hvilorum på Moskvas Kremlj. Små kronor på
locken, med brinnande ljus inuti, antyda de
verkligt regerande personerna. Storfurstarna och de
små prinsessorna af små tyska furstehus få reda
sig utan illumination.

<img>Peter-Pavelfästningen.</img>

Det är särskildt en rysk monark, hvars minne
här firas: den tredje Alexander. De tjocka pelarna
äro betäckta med silfverkransar och andra gärder åt
hans graf. Detta verkar beklämmande på
främlingen, då han betänker, att Alexander III:s regering,
trots kejsarens personliga oförvitlighet, faktiskt var
det politiska stillaståendets och den kulturella
reaktionens och att han just därigenom lade ett
fruktansvärdt arf på sin förstföddes svaga skuldror.
Och mängden af silfverkransar från Frankrike
bevara åt eftervärlden minnet af den för franska
republiken förödmjukande alliansen.

Nu är kyrkan snart full med kistor, och man
måste med undran fråga sig, hvart Nikolaj II:s
fränder och efterkommande skola taga vägen efter sin
hädanfärd. Nikolaj II lär redan vara betänkt på
att i katedralens närhet låta bygga ett mausoleum,
där han en gång skall finna ostörd ro. Men hans
farbror, storfurst Sergej, stannade kvar i Moskva,
och i Petersburg lär ingen sakna honom, ty det var
helt visst ingen tillfällighet, att han blef den förste
af storfurstarna, som med lifvet fick plikta för ett i
längden ohållbart regeringssystem. Och hans båda
pilgrimsfärder till Jerusalem ökade icke hans
»popularitet» i Moskva.

Fåfänglighet! Förgänglighet! Ingenstädes kan
den världsliga maktens intighet och det yttre
prålets tomhet kännas starkare än i
Peter-Pavels-kyrkan, ty de marmorkistor, öfver hvilka så många
andäktiga korstecken dagligen göras, äro — tomma.
De förmultnade benen af själfhärskarna ligga
någonstädes under kyrkans stengolf, kanske lika
fuktigt som i fångcellerna vid floden. Där nere är det
godt om utrymme för åtskilliga århundraden, och
där kan med tiden bli ett kejserligt osteologiskt
museum. De små vaxljusen och de brinnande
vekarna belysa namn och titlar utan innehåll.

Ja, det verkliga själfhärskardömet i Ryssland
har öfverleft sig själft och skall aldrig i samma
form stå upp igen. Det japanska kriget har
bevisat, hvad mången i Ryssland visserligen vetat eller
anat, men som ingen förut vågat säga högt:
autokrati är oförenlig med ett inveckladt modernt
samhällslif, och utan något slags medverkan från
folkets sida, d. v. s. af vissa stånd eller
ståndsrepresentanter, går det ej längre att »regera».

Och dock hade det allenahärskande, ofelbara
tsardömets idé så djupa rötter i det ryska
folkmedvetandet, att det måste gå långt, innan denna tro
börjat vackla i bredare samhällslager. Men det har
gått därhän.

Själfhärskardömet förutsätter ett visst
patriarkaliskt förhållande, som lämpar sig förträffligt för
ryssens naivt goda lynne och låga kulturståndpunkt.
Ryssland har haft despotiska tsarer — t. ex. Ivan
groznyj (den gruflige), men de voro eller blefvo
ändå populära, ty de förstodo att tukta med
faderlig hand och stodo i personligt förhållande till sina
undersåtar — t. ex. tsar Peter, som söp brännvin
med bönder, då han var vid godt lynne, eller
kejsarinnorna på 1700-talet, hvilka ej generade sig för
att adla f. d. gardister till älskare. Och Nikolaj I
var en hård herre, men han vardt utan knot
åtlydd, då han kommenderade sitt: »på knä!» åt en
upprörd folkmassa. Han <i>syntes,</i> hufvudet högre än
de flesta andra, och var viljefast och konsekvent,
äfven då hans system började vackla. Dessutom
hade han sina skämtsamma stunder. Han var
mindre spökrädd för vissa litterära satirer än den
byråkratiska censuren, t. ex. då han prisgaf sina
fala ämbetsmän åt allmänhetens hånskratt genom
att låta Gogoljs »Revisorn» gå öfver tiljan, och hans
faderliga metod att uppfostra den ostyrige poeten
Pusjkin till foglig hofman erinrar en smula om
Wilhelm II:s kejserligt-patriotiska nitälskan för
litteratur och konst.

En själfhärskares främsta egenskap måste vara
fasthet och stränghet. Särskildt i dessa dagar, då
Ryssland genomgår den värsta kris, som det haft
att utstå allt sedan anarkien i början af 1600-talet,
och då landets bästa söner förblöda i fjärran östern,
samtidigt med att nödens schakal och revolutionens
hyena smyga kring gårdarna, är det ej nog för en
rysk cesar att regera i ett isoleradt lustslott,
bevakadt af polis och tillgängligt blott för några få
dödliga. Det är ej heller nog för honom att vara en
rättskaffens människa och öm familjefar. Folket är
tsarens familj och det gör anspråk på att få se sin
lille far då och då.

Nära fästningsholmen ligger ett folkligt
förlustelseställe, hvars namn antyder den samhörighet,
som borde finnas mellan Rysslands monark och
folk: <i>»Narodnyj dom imperatora Nikolaja II»,</i> eller
i dagligt tal blott kalladt »Narodnyj dom», det är
uttydt: »Folkets hus». Utan den minsta
socialdemokratiska anstrykning, som denna vackra titel fått i
andra länder, var denna benämning något
epokgörande i Rysslands historia, ty förut hette ju allting
<i>gosudarstvennoje,</i> kejserligt, och det var först under
den unge kejsarens regering, som man med denna
formella etikett medgaf, att folket också betydde eller
behöfde något vid sidan af den suveräna statsmakten.

<img>»Folkets hus» i Petersburg.</img>

Den stora byggnaden inrymmer teater-, konsert-,
mat- och promenadsalar, och anslag vid ingångarna
angifva den nykterhetsvänliga tendensen: inga
berusade personer släppas in, och alla
brännvinspluntor måste aflämnas i tamburerna. Till billigt pris
får publiken välsmakande rätter, te, mjölk, kaffe
och lemonad, får höra vokal- och instrumentalmusik
gratis och kan för en måttlig afgift förskaffa sig en
plats på den eftersökta teatern i »Folkets hus».
Allt detta betydde en omhvälfning i Petersburgs
samhällslif: de breda lagren skulle komma i
åtnjutande af konstens förfinande njutningar, känna
behaget af snygghet och nykter trefnad och väckas
till medvetande af att vara människor och
medborgare i ett kulturland med vissa naturliga
rättigheter.

Idén var god, men utförandet förfuskades, som
så mycket annat i Ryssland. Nu står »Folkets hus»
tomt eller stängdt de flesta dagar i veckan, och
hvarken kejsaren eller det egentliga folket bryr sig
längre om »kejsarens folkhus». Petersburgs
arbetare förstå nu mera att skaffa sig förströelser eller
andlig uppbyggelse på annat sätt, och den absoluta
nykterheten verkar också afskräckande på många i
Ryssland.

Nikolaj II, som besteg tronen under de
gynnsammaste auspicier och lätt skulle kunnat vinna
popularitet, har förverkat mycket därvidlag, och han
försummade sitt lifs skönaste och stoltaste
ögonblick, då han af försiktighet, vankelmod eller af
vissa politiska hänsyn höll sig på afstånd från de
på nyåret »demonstrerande» arbetarmassorna. En
majestätisk åtbörd, ett kraftigt, men lugnande ord
— och han hade vunnit en lättköpt berömmelse för
alla tider. Man känner det goda ryska folket bra
illa, om man tror, att någon väpnad hand <i>då</i> skulle
ha lyft sig mot honom. Nej, de skulle ha gråtit
och hurrat af glädje, i medvetande att känna sin
samhörighet med den, i hvilken de allt fortfarande
gärna vilja se Guds redskap på den ryska jorden
och sitt enda säkra värn mot byråkratiskt förtryck.

Detta historiska moment skall aldrig mer
återkomma i Nikolaj II:s lif, det må blifva långt eller
kort. Det är icke blott den stora massan af
hufvudstadsarbetare, som förlorat tron på det faktiska
själfhärskardömet. Denna uppfattning delas af
många — jag tror de flesta bildade ryssar. Jag
drog mig ock till minnes, huru hjärtlöst den ryska
historien farit fram med sina högst uppsatte män,
som ej fyllt själfhärskarens mått. Vinterpalatset har
varit skådeplatsen för många otryckta dramer; men
slutscenerna känner man, och epilogen kan man
läsa vid Peter III:s och Pavel I:s marmorhällar.

Aldrig har jag öfverskridit bron till
fästningsholmen och kejsargrafvarna utan att gripas af en
isande beklämning, fast de posterande soldaterna
alls inte se grymma ut och ehuru den öfver
Petrovska porten anbragta relief-taflan är helgad åt
friden. Den föreställer hederliga landtmän, dock
mer liknande romerska bönder än ryska musjiker;
de blicka glädtigt mot höjden, hvarifrån en skäggig
gubbe — sannolikt Gud fader — välsignande sträcker
ner händerna, ungefär i samma ställning, som då
en dykare tager språnget genom luften.

Köld fläktar från kejsargrafvarna. Köld sprider
sig ock från Dvortsovaja-kajen på andra sidan floden,
där den långa raden af storfurstliga palats vräker
sig ända från Amiralitetet till Konstantin
Nikolajevitjs marmorpalats. Det är makalöst ståtliga
byggnader, men de äro kalla och ödsliga. Och
Vinterpalatset bär ej sitt namn förgäfves. Mellan
Eremitaget och Eremitage-teatern leder en täckt bro
öfver Mojka-kanalen — den synes mig ha en förtviflad
likhet med Venedigs »ponte dei sospiri».
Öfverhufvud har jag aldrig kunnat förstå, med hvad skäl
man kunnat kalla Stockholm för »Nordens
Venedig» — Peter den stores stad förtjänar detta
smickrande tillmäle med vida större rätt, ty där finns
just, om ock i ringa mängd, de karaktäristiska
vattengatorna, och hade Petersburg legat under ett
mildare luftstreck, skulle en ädel arkitektur nog
kunnat trollas fram på Neva-träsken, ty där saknas
åtminstone ej penningemedel.

Kall flyter Neva förbi fästningsvallen, hvars
kanoner äro riktade mot Vinterpalatset och de andra
slotten. Där den lilla, men breda floden begynner
vid Ladoga, ligger fästningen Schlüsselburg; där den
utmynnar i Finska viken, reser sig Peter-Pavel. En
rysk skriftställare, som suttit i en af Peter-Pavels
celler, medgaf för mig, att det var kusligt där, men
prisade sig ändå lycklig att ha sluppit
Schlüsselburg, ty det anses till och med värre än det forna
Sibirien.

Hvarje vår spränger Nevan vinterns isband, och
det sorlar vid stränder, som färgas af mild grönska.
Men innanför fästningsholmens murar lossas
bojorna mindre regelbundet och försvinna ännu aldrig
helt och hållet. Till cellerna tränger intet ljud af
rörelse eller sorl från de lustfarande ångbåtarna,
och Peter Pavels enda grönska är den konstlade
palmlunden kring kalla, tomma kejsargrafvar.

*
</chapter>
<chapter name="2. kap. Påsknatt på Kremlj">
<img>Parti af Moskva vid Moskvafloden.</img>

<table o>
<td c><big>ANDRA KAPITLET.</big>
<td c><h2>Påsknatt på Kremlj.</h2>
</table>

»Rome tatare!»

Detta effektfulla och troligen på förhand inlärda
utrop af madame Staël hör till de bevingade ord,
som rotfästat sig i det allmänna medvetandet, hur föga
det än öfverensstämmer med verkligheten.

Moskva är alltigenom en europeisk stad, men
det är på samma gång så äkta ryskt, att det knappt
har sin like i själfva Ryssland, ty det är det mest
storslagna, organiska och enhetliga inbegreppet af
storrysk nationalitet, historia och arkitektur.
Petersburg är ett storartadt mosaikarbete, utan karaktär
och utan finare smak, och hvad de andra ryska
storstäderna beträffar, pekar deras fysionomi åt olika
håll: Warszawa skall aldrig bli ryskt, trots den
cyrilliska gatuskyltningen och ryska tvångslagar,
Kazan och de andra städerna vid Volga bära ännu
vittnesbörd om den mongoliska invasionen, Kiev är
i grund och botten lillryskt och Odessa öfvervägande
grekiskt-levantinskt.

Det förefaller som om Moskvas historia med
ens hade stannat år 1703, då den skämtsamme Peter
begynte fullfölja sitt holländska båtbyggeri i större
skala. Moder <i>(matiusjka)</i> Moskva öfvergafs af sina
tsarer — utom dem som sofva i ärkeängelns
katedral — och har försjunkit i kontemplativ välmåga,
likt dessa tjocka och välgödda ryska matronor, som
med en enda vaggning af kroppen knuffa ned en
mötande från trottoaren. Moskva tycks stå stilla,
och husägarnas namn öfver portarna ändras sällan.

Och ändå rör hon sig!

Ja, Moskva lefver ett något kälkborgerligt, men
själfständigt lif för sig, högst märkligt och
betydelsefullt, äfven om det ej gör så mycket väsen af sig i
den politiska pressen. Utan dess samtycke sker
intet stort i det heliga Ryssland, och om Moskva
tar till orda i dagens stora frågor, så vet man, att
det är allvar och icke blott de lättrörliga, men —
ännu åtminstone — tämligen fort dämpade
känsloutbrotten i Petersburg. Petersburg är härden, där
de nya idéerna tändas, men halten af det, som
smides där, pröfvas noga i Moskva. Här råder en i
god rysk mening sund konservatism, som alls icke
är att förväxla med »Moskovskija Vjedomostis»
ultrareaktionära halsstarrighet. Allt fortfarande höjas
röster, som ifra för residensets återförflyttande till
Moskva, och den på dagordningen stående frågan
om ett riksparlament eller nationalråd skulle finna
ännu mer anklang hos den stora massan, om det
förlades till Moskva-floden och icke till Nevan. Det
finnes ock de, som anse det omöjligt för en rysk
regering att i längden sköta en östasiatisk politik
eller krigföring från Östersjön, och att den dag till
äfventyrs kunde randas, då ett uppvaknande Sibirien
gent emot Petersburg frestades att följa Förenta
staternas exempel gent emot England.

<img>Utländska sändebud till Moskva i 17:de årh.<br>Af <sp>Ivanov</sp>.</img>

Vid utsikten från Kremlj — och i sitt slag är
Kremlj makalöst i hela Europa — kan man göra
sig en föreställning om huru Moskva tog sig ut för
ett par århundraden sedan. Staden har brunnit här
och hvar under tidernas lopp — särskildt hade
Rostoptjin, trots sin försvarsbroschyr om den stora
eldsvådan anno 1812, mycket svårt att historiskt
rentvätta händerna från mordbrandssotet. Men
alltid har staden uppbyggts i samma nyckfulla
gatuplan, hvars enda princip tycks ha varit att kring
Kremljs kärna draga ett par koncentriska halfringar,
men för resten låta de mellanliggande gatubågarna
och alla radierna löpa huru som helst, med en
äktrysk hopgyttring af alla möjliga arkitekturer i glada,
ljusa, brokiga färger och med den solida
småborgarens benägenhet att inrätta det rymligt och bekvämt
i sitt eget tvåvåningshus med trädgård.

Men om dessa köpmäns idoga arbete vittna icke
blott det berömda Tretiakov-galleriet och många
andra kulturella donationer till staden, utan ock den
långa raden af nya präktiga basarer i »Kitaj-gorod»
(city) — utan motstycke på den europeiska
kontinenten. Gent emot dessa ståtliga och solida passager
krymper till och med Gostinnyj dvor i Petersburg ihop
till en något skräpig rad salustånd, och passagen vid
Nevskij prospekt afslöjas såsom en trång, glastäckt
korridor med några högst osevärda skräpbutiker. Och
den kommunala själfständighetsandan i Moskva har
tagit sig ett vackert uttryck i det nya rådhuset (<i>duma</i>),
ett slags rysk renässans i rödbrunt tegel. Äfven i
detta fall blir Petersburgs utvändigt torftiga duma
vid Nevskij prospekt en sinnebild af den moderna
metropolens relativt större beroende af de centrala
regeringsmyndigheternas och polisens godtycke.

Andra hufvudstäder lägga ned millioner på sitt
lokala försvar. Moskva, som dock alltid skall
förblifva en rysk hufvudstad, hvad den morske, sprättige
»Piter» än må säga, har ej en enda skans eller ett
batteri till sitt försvar, ty Kremljs krenelerade murar
äro nu mera blott en historisk dekoration och dess
kanoner duga knappast till sådana saluter, som
Peter-Pavelfästningen vid vattenvigningsfesten på nyåret
aflossade mot Vinterpalatset. Men ändå har Moskva
redt sig förträffligt allt efter den svensk-polska
ockupationen under anarkien 1606—1613. Napoleon I
gjorde visserligen som bekant ett förtvifladt försök att
bli herre öfver den ofattbara staden och hade glädjen
att se sina nådiga hästar spisa rysk hafre bland
Himmelsfärdskatedralens helgonskrin, men detta
hästfoder blef honom ju ganska dyrt.

Nedanför Kremlj, de ortodoxa slavernas
Kapitolium, slingrar sig den smutsbruna Moskvafloden och
försvinner i ett kaos af hvita, röda och gröna hus,
bland hvilka otaliga kupoler sticka upp. Det ofta
missbrukade ordet <i>otalig</i> är här verkligen på sin
plats. Den ryska folktron anslår summan af Moskvas
kyrkor till 40 sinom 40; den mindre fantastiske
Bædeker prutar visserligen ned siffran till 400, men
det är vackert så i en stad, där 35 % af
befolkningen äro analfabeter. Stockholm borde enligt
samma befolkningsproportion ha mer än hundra
kyrkor, och därhän ha vi ännu ej kommit, kanske
därför att vi ej ha så många analfabeter som
Ryssland. Och då hvarje rysk kyrka kan sägas ha minst
fyra kupoler, bjuder ju panoramat från Kremlj på
ett vackert herbarium at kyrkolökar.

På Kremljs torg stå två nya monument, som
äro hvarandra mycket olika och dock hafva något
gemensamt. Det ena är det storartade, i sin enkla
stil förnäma, af kolonner omarmade kapell, som
inom sina fristående pelare hyser en staty af
Alexander II, som »älskade folket» enligt inskriftens
vittnesbörd. Han sträcker ut sin hand, som om han ville
ge sin välsignelse åt den andra stora
emancipationsakt, som han dock ej hann underteckna eller
kungöra. Det andra minnesmärket är ett litet hvitmåladt
trästaket, som inrymmer en helgonbild med
brinnande lampa och med några urblekta sidenband
flätade kring falska, d. v. s. konstgjorda blommor.
På denna plats, mellan arsenalen och senatshuset
nära Nikolaj-porten, mördades Alexander II:s yngste
son, storfurst Sergej.

Närheten af de båda motsatta minnesmärkena
är en tillfällighet, men en sådan som ser ut som en
tanke. Storfurst Sergejs mord var en af de senaste
länkarna i en lång kedja af handlingar, som ytterst
härröra ur kejsarmordet 1881, ty om detta attentat,
lika förkastligt ur politisk som ur moralisk synpunkt,
blifvit ogjordt, skulle Ryssland måhända redan för
ett kvarts sekel sedan ha länkats in i en
reformvänlig riktning och hade kunnat bespara sig många
sjukliga företeelser.

Men hvad som så starkt åter griper mig på
Kremlj och som jag icke känt i Petersburg —
det är den personliga öfvertygelsen om Rysslands
obetvinglighet och oförstörbarhet, i stort sedt; det är
en känsla af att denna sega massa, om ock sliten
och skamfilad i kanterna, skall hålla ihop och
förblifva odelbar, äfven om degen stundom pöser upp
för häftigt och vidbrännes i den politiska bakugnen.
Det folk, som lidit så mycket som det ryska och
bragt så oerhörda offer åt sin med tyskhet utspädda
dynasti med dess i mångt och mycket främmande
intressen — det är i sanning intet vanligt folk.

Storryssens historiska öfverlägsenhet framför
andra slaviska stammar synes mig mindre ligga i
hans expansiva eröfringslust än i hans förmåga att
på fredlig väg utbreda sig och i sitt slag blifva
en kulturpioniär österut, den där bättre än många
fältherrar och diplomater i Petersburg förstått att
med oblodiga medel införlifva främmande element
med sig. Intet annat folkslag inom Rysslands
gränser skall på långliga tider kunna göra
»moskoviterna» hegemonien stridig. Lillryssarne äro nu mera
för splittrade i geografisk mening och ha för få
historiska traditioner att stödja sig på, och hela deras
utveckling pekar mot anarki. Polackerna, som känna
sig mindre kufvade af den ryska knutpiskan än af
den storpolitiska tredelningens grufliga ok, måste
med och mot sin
vilja erkänna
följdriktigheten i den
alltid stränga, men
efter polackernas
eget uppförande
modererade
statskonst, som regerar
Weichsel-landet.

<img>Kristi Frälsarens kyrka i Moskva.</img>

Och finnarne — ja,
huru mycket finskt
blod har ej redan
spårlöst ingått i den
ryska jättekroppen
utan att dess ådror mistat sin slaviska färg! Jag talade
i våras med en del bildade ryssar af olika läger om
Finlands öde: de fördomsfriaste visade sig tämligen
likgiltiga för händelserna i Finland, hvilka till sin
europeiska betydelse nog öfverskattas af finnarne
själfva; men de andra kunde i sin nationella
naivitet omöjligt begripa, huru man kan misskänna den
välmenta förryskningen ända ut till Hangö udd och
till Torne älf. Det är samma chauvinistiska
förblindelse som gör, att en så bildad och »liberal», men
som politiker misslyckad person som grefve Lev
Tolstoj junior, trots hans stora svenska sympatier,
med kallblodigt välbehag kan tänka sig den dag, då
Svea mot sin vilja påtrugas ett kristligt äkta
förbund med den ryske jätten, som hon är andligt
öfverlägsen, men som hon på grund af sin fysiska
svaghet kan och bör underkasta sig...

Den ofrivilliga respekt för Storryssland som
Kremlj inger, minskas visserligen icke vid anblicken
af de många tempel, som skockat sig på den
märkliga kullen kring den äldsta kyrkan, »Frälsningen i
skogen», och Tsjudovklostret — allt ifrån den
vanvettige »Vasilij Blazjennyj», byggd till minne af en
helig fåne (»der reine Thor»), ända fram till den
härliga Frälsningskatedralen, näst Kievs
Vladimirs-dôm det yppersta praktprof på modern rysk
kyrkoarkitektur. Petersburg har ej en sådan religiös
byggnad, ty huru dyrbara och stilfulla Kazanska och
Isaks-katedralen än äro, stå de dock i en främmande
miljö endast såsom
skickliga imitationer af Sankt
Per i Rom och Sankt Pål
i London.

*

<img>En »bosiak» (rysk koling).<br>Efter teckning af <sp>Rjepin</sp>.</img>

På påskaftonen i
slutet af april hade jag i
skymningen styrt min
kosa till den stadsdel af
Moskva, där allehanda
slödder plägar samla sig
i skumrasket kring den
smutsiga ån Jauzas fula
stränder. Där ligger ett
stort torg, som med rätta
kallas <i>Chytrov Rynok,</i> d. v. s. skälmarnas marknad.
Här kan man studera urtyperna till alla de ryska
kolingar, som Gorkij med sin galghumor förevigat
i litteraturen, ty hit söka sig alla arbetslösa och
arbetsskygga — ett armod, hvarpå det stora Ryssland
är så rikt.

Vid denna årstid tar dock detta elände ej så
vidriga och hemska former som i de kalla gråa
vinterdagarna, då Lev Tolstoj just här fick ögonen
öppna för storstädernas proletariat och då jag första
gången för många år sedan fick en inblick i denna
värld af nöd och brott. Nu var taflan mer
grotesk än förfärande; skratt och gråt af onyktra busar
omväxlade i allsköns gemytlighet, och om
konflikterna någon gång hotade att urarta till
handgripligheter, förstod polisen att med patriarkalisk
värdighet skilja de kifvande åt eller fockade i värsta fall
bort de oregerligaste. De parias, som hålla till på
Chytrov Rynok, äro ej en eventuell revolutions lejon
eller tigrar, utan blott de svultna, fega schakalerna
och asfåglarna.

Men ett ryskt tiggeri, som är hjärtslitande, idkas
af hemlösa, utblottade mödrar, som se ut som gamla
gummor, fastän de bära dibarn på armen. Och
dessa stackars ungar äro så inlindade i trasor och
bylten, att de måste hafva svårt att andas.
Kväfning är nog en ej ovanlig orsak — jämte brist
på näring — till den stora barnmortaliteten i
Ryssland. Härom föreligga förfärande uppgifter från
den intressanta utställning, som under namnet
»Barnens värld» förlidet år hölls i Petersburg och
omfattade allt, som står i samband med »barnets
århundrade». Däraf framgick, att
Moskva-guvernementets barndödlighet (intill femtonde året), som
kan gälla såsom den normala för hela riket, utgör
542 af 1,000! Och ändå ligger världens största
hittebarnshus, <i>Vospitatelnyj dom,</i> alldeles bredvid
Skälmarnas torg.

Påsknatten faller på, och det ruskiga trastorget
öfvergifves, ty äfven barfotingarna ämna sig till
Kremljs kyrkor och bönehus för att hälsa den
uppståndne Kristus. Påsken är de ryska tiggarnas bästa
vecka på hela året.

Genom en polislöjtnants beredvillighet fick jag
en utmärkt plats på klocktornet Ivan Velikijs
nedersta galleri och dessutom goda upplysningar om ett
och annat. Huruvida en polisman i Stockholm vid
ett liknande tillfälle skulle varit lika älskvärd mot
en utländsk tidningsman, kan jag endast hoppas;
men jag vet, att pickelhufvan i Berlin ej skulle ha
släppt mig genom kordongen. Öfver hufvud måste
jag, enligt mina egna erfarenheter, säga att polisen
i Petersburg och Moskva under normala
förhållanden icke blott är ett mönster af lugn ordning, utan
ock mycket tjänstvillig mot främlingar.

Det myllrar af folk på Parad-torget mellan de
båda katedralerna, kring hvilka ljuslågor fläta sig
medels själftändande trådar. Folkhumorn fördrifver
tiden efter bästa förmåga, och särskildt en
lustigkurre lönades med skratt för några, tyvärr för mig
obegripliga kvickheter om Ivan Velikij (tornet) och
Ivan den gruflige. Men det vardt moltyst, då en
stor klocka öppnade högtidligheten.

<img>Tverskaja-bulevarden med Pusjkin-monumentet.</img>

Det var ingen vanlig klockeklang, utan ett
oafbrutet doft mullrande i djupaste bas, med
vibrationer, som trängde genom märg och ben och som
ekade mäktigt i tornhvalfven. Det var som en
aflägsen åska eller kanonad eller dämpade trumhvirflar.
Och under denna musik gingo några svartklädda
präster kring den afspärrade Himmelsfärdskatedralen,
som ännu var stängd och mörk, förmodligen för att
söka den begrafne och försvunne.

Så slog klockan tolf slag. Tusende vaxljus
tändes från hand till hand; en liten klocka med
gäll stämma begynte ett glädtigt pling-pling i raskt
tempo, hennes större syskon stämde in i den
allmänna orkestern, alla bundna klockröster löstes och
rasade i hejdlöst bing-bång, tills hela Moskva var
fylldt af de mäktiga malmackorden. Och under
tiden uppstego raketer från Kremljs murar och
försvunno bland den tysta, blåsvarta himlens stjärnor.
En guldglittrande procession af präster med standar
och tända ljus skred in genom de öppnade
kyrkoportarna; folket strömmade dit in, och därifrån
strömmade tonerna af uppståndelsehymnen ut på
torget. <i>Christos voskrese!</i>

Ingenstädes kan en rysk påskfest vara mer
gripande än på Kremlj, ty här känner man det ryska
folkets hjärta klappa varmast och tydligast. Man
ryckes med af den religiösa stämningen och
glömmer det entoniga, det absurda, som eljes ligger i
den ryska liturgiens evinnerliga »Gospodi pomiluj!»
(Herre, förbarma dig) och de obildade popernas
meningslösa bölande. Detta ryska folk är stort i
vidskeplighet och okunnighetens laster, och om en
allmän revolution utbröte, så är det visst, att världen
då finge upplefva gräsligheter, gent emot hvilka den
franska revolutionens skräckscener förbleknade. Men
det ryska folket kan ock vara stort i sin religiösa
tro och hänförelse, och själf hade jag under min
senaste resa sett prof på en kristlig barmhärtighet
och evangelisk människokärlek, som vi i
västerlandet vuxit ifrån.

Allt jämt ringde klockorna.

Ja, ringen klockor! Ringen in den nya tiden
med frihet från andlig träldom! Väcken till lif allt
det goda, det lifskraftiga, som, trots allt, ännu finnes
kvar i det stora Ryssland! Manen till kamp mot
landets inre fiender, Rysslands allra värsta!

Och alltjämt ljöd det i mina öron: <i>Christos
voskrese!</i>

Ja, i mer än tusen år har Kristus pinats, dött
och stått upp i det ryska folkmedvetandet. Men om
han verkligen åter stode upp från de döda, månne
han då icke hellre skulle dväljas på Chytrov Rynok
än bland tsarpalats och guldglänsande altarväggar?
Och hvad skulle han säga om alla de ohyggligheter,
som i hans namn föröfvats i detta kristna land, allt
ifrån Weichsels stränder till Stilla hafvets kuster?
Kanske blef svaret endast denna förkrossande, af
en djup blick beledsagade tystnad, hvarmed
Dostojevskij afslutar sin snillrika legend om
storinkvisitorn i romanen »Bröderna Karamasov».

Men ju mer jag aflägsnade mig från Kremlj
efter ceremoniens slut, dess mer skingrades den
högtidliga påskstämningen. Från kyrkor och kapell
kommo glada hopar med allehanda lekamlig spis
såsom ersättning för passionsveckans försakelser.
Alla krogar äro visserligen stängda påskaftonen och
påskdagen, men diverse slingerbultar röja den
omåttliga påsktrakteringen i hemmen. Ryssen tycks vid
sådana tillfällen ha en struts- eller kamelmage. I
en vinstuga i Moskva såg jag en pussig landtpatron
med röd potatisnäsa dricka sött kaukasiskt vin till
— sill. Och i Moskvas hotell Metropol — en
jättebyggnad, som lär ha kostat 7 millioner rubel —
sutto en gång fyra ungherrar, som började sin
frukost (kl. 3 e. m.) med några snapsar pr man. Detta
är ju inte något främmande för svenska ögon, om
det också inte passar på Grand Hôtel; men det
rysk barbariska i smaken ligger däri att dessa supar
omedelbart åtföljdes af champagne. Öfverhufvud
spelar brännvinet ännu en dominerande roll vid det
äktryska middagsbordet. På en middag i
Petersburg, där jag bland annat gjorde bekantskap med
Gustaf af Geijerstams ryska öfversättarinna, den
svensktalande fru Zjichareva, fanns en ung författare
som hela tiden drack snaps, försmående både
likörer och ädelt kachetinskt vin med ananas.

Då jag ändtligen kom hem till mitt hotell efter
min påsknatt i Moskva, värdigt afslutad hos konsul
Thor Lange och hans fru — en nièce till
Pobjedonostsev — ett af det gästfria Moskvas gästfriaste
hem, upplyste mig den yrvakne portieren om att
Kristus var uppstånden. I slö tanklöshet svarade
jag: <i>charasjo</i> (bien!) i stället för att bekräfta denna
nyhet med ett: »i sanning uppstånden!» Portiern
blef ledsen, men då jag rättade mitt misstag och
tryckte en silfverslant i hans hand, vardt han så
vänlig som endast en rysk tjänare kan vara medels
godt bemötande och en smula drickspengar »till te».
</chapter>
<chapter name="3. kap. Byråkrati och själfstyrelse">

<table o>
<td c><big>TREDJE KAPITLET.</big>
<td c><h2>Byråkrati och själfstyrelse.</h2>
</table>

<img>Ivan groznyj (den gruflige)<br>Af <sp>Vasnetsov</sp>.</img>

Det skådespel, som för närvarande upprullas i
det ryska kejsarriket, torde ej hafva många
motstycken på historiens
världsteater. Man
har för länge sedan
upphört att
förundra sig öfver
sensationella
nyheter, attentat o. d.,
då det gäller
Ryssland, och inte ens
de befängdaste
rykten från
Vinterpalatsets mystiska
innandömen äro
längre i stånd att
uppröra den stora
allmänheten, vare
sig man blindt tror
ryktena eller
tviflar på deras
sanningsenlighet. Man har till och med tröttnat på
att profetera om den omedelbart förestående
»katastrofen», och det finns andra europeiska statsmän
än den skicklige Witte, de där äro öfvertygade om
att denna grufliga explosion aldrig skall äga rum,
åtminstone icke i den form och utsträckning, som
de värsta pessimisterna i fråga om Rysslands framtid
föreställa sig saken.

Grundfelet i de vanliga europeiska
olycksspådomarna om Ryssland synes mig ligga däri, att de
politiska stjärntydarna betrakta de ryska fenomenen
genom västerländska teleskop i stället för att
bedöma dem med naturliga ryska ögon, utan starkt
förstorande linser. Å andra sidan är det lika
olämpligt att vid sådana undersökningar använda
mikroskop och att af enskilda detaljer, som råka
falla den flyktige turisten i ögonen, draga
allmängiltiga slutsatser.

Om Ryssland verkligen hade varit ett
västerländskt kulturland, borde den där katastrofen ha
inträdt åtminstone för ett hundra år sedan, ty
missförhållandena datera visserligen icke från gårdagen,
och det tryck, som de utöfva på det ryska folket,
är i själfva verket så enormt starkt, att hvilket
annat statssystem som helst skulle kunnat sprängas
och krossas. Men det ryska folkets passiva seghet
tyckes vara gränslös. När vid 1825 års tronskifte
en stark konstitutionell våg gick fram öfver det
ryska »samhället», förblef folket totalt oberördt af
denna frihetsrörelse, som utmynnade i
dekabristernas lätt undertryckta militärrevolt. Ännu ledigare
kväfdes 1848 års demokratiska ansats. Och ännu
i denna stund torde kärnan af det ryska folket
allt fortfarande stå främmande för revolutionär
aktivitet.

Allt detta hindrar ju ej att man med och mot
sin vilja också måste beundra den exempellösa
segheten i den fallfärdiga byggnad, som heter det ryska
»själfhärskardömet». Där ett stort inbördes krig
skulle ha utbrutit med den franska revolutionens
vildaste skräckscener, stannar det i Ryssland vid
visserligen blodiga, men enstaka episoder och
öfvergående plundringar, som lämna massan af
landtbefolkningen och storstädernas nöjeslystna publik
alldeles oberörda, eller ock upplöser sig det hela
till ett farsartadt upptåg såsom t. ex. myteriet på
Svarta hafvet. Där den samfällda oppositionen af
de rent revolutionära och den liberala intelligensen,
rekryterad ur alla samhällsklasser ända ifrån den
furstliga adeln ned till den läskunnige
fabriksarbetaren, redan skulle ha framtvungit en verklig
konstitution eller åtminstone en för östslaviska
förhållanden afpassad folkrepresentation, har man i
Ryssland ännu nöjt sig med tämligen verkningslösa
adresser eller resolutioner och ser stillsamt på,
huru den väldiga högen af kommittébetänkanden
och »utredningar» ökas med ytterligare några
packlårar makulatur. I ett annat land skulle ett så
äfventyrligt krigs kolossala motgångar och utgifter,
i förening med den allmänna likgiltigheten för den
bortersta östern, redan ha tvingat de ledande att
ta reson, men här söker man ännu föra både
in- och utlandet bakom ljuset, fortsätter ogeneradt på
den finansiella balanseringslinan och understödes
därvid af en chauvinistisk press, som hämtar sin
torftiga näring genom att idisla den där, äfven
annorstädes ej obekanta »nationella äran».

Sannerligen — hade det icke varit fråga om
detta vidunderliga Ryssland, skulle vi från vårt kära
grannland i öster ha fått vida märkligare tidender,
än hvad Sven Hedins politiska väderkorn trott sig
uppfånga: vi skulle ha fått budskap om en tämligen
fort utförd revolution med kanske ringa
blodsutgjutelse, om en statshvälfning med eller utan
regentskifte och om uppslag till kulturella och ekonomiska
reformer, som kunnat komma alla öfverhus i de
västerländska parlamenten att blekna och darra.
Men — nu gäller det just Ryssland, och där låta
reformerna vänta på sig, trots de löftesrika
ansatserna. Ju mer man blickar in i det ryska
tsardömet, dess mindre benägen blir man att
tro på den där ryska framtidsstatens snara
tillkommelse.

Den ryska autokratien har öfverleft sig själf,
påstås det. Javäl! Men det finns krafter, hvilkas
verkningar ännu fortfara, äfven sedan de själfva
hafva upphört, och en sådan äfven efter döden
verkande kraft är förvisso den autokratiska
tsarprincipen. Och huru gammalmodigt, uselt och
utdömdt det ryska statsmaskineriet än är, kan det
dock ej nekas, att det är utomordentligt sinnrikt
konstrueradt och att det än i dag fungerar med en
beundransvärd relativ precision under enormt svåra
förhållanden, där fjädrar och kugghjul skulle ha
råkat i olag, om maskineriet arbetat i ett annat
civiliseradt land. Ty trots all revolutionär
propaganda och kompakt sammanslutning, trots den
omärkligt stigande upplysningen och Rysslands nödtvång
att af internationella skäl hålla något så när
jämna steg med det allmänna framåtskridandet, är
byråkratien allt fortfarande den första statsmakten
i Ryssland, och dess förste tjänare är den till
namnet enväldige man, hvars oansvariga suveränitet
betecknar krönet af denna komplicerade, under fyra
århundraden upptornade samhällspyramid med
tsariska mumier i sitt inre.

Det får icke förnekas, att den ryska regeringen
har gjort en dygd af nödvändigheten och gifvit
uppslag till eller åtminstone löften om en mängd
trängande reformer: toleransedikt utfärdas, kommunal
själfförvaltning införes i det hittills styfmoderligt
behandlade Sibirien, pressfrihet tages i öfvervägande
och en nationalförsamling utlyses. Men den stora
frågan är blott, huruvida de maktägande verkligen
äro villiga att utföra dessa reformer i praktiken,
och om dessa reformer i så fall hinna verkställas,
innan det är för sent. Och de maktägande äro i
detta fall icke en Witte eller furst Svjatopolk-Mirskij
eller ens kejsaren själf, utan hela den byråkratiska
regimen. Dess motstånd kommer att blifva
förtvifladt och detta med skäl, ty om den en gång störtas,
skall den aldrig mer kunna resa sig till sin forna
höjd. Och med den ramla ock åtskilliga andra
dunkla faktorer i Rysslands politisk-sociala historia,
hvilkas trådar förena de storfurstliga palatsen med
ministerierna och guvernementskanslierna.

Men den ryska byråkratien i egentlig mening är
blott en mycket ringa del af hela folket, därtill af
mycket rörlig och proletär beskaffenhet, och det är
ju själfklart, att en demoraliserad, delvis fal och
mycket obildad kår af ett par hundra tusen
tjänstemän icke skulle kunna hålla så tappert stånd mot
den massiva bondestammen, som af gammalt
misstror tjinovniken, mot de framryckande
arbetarelegionerna och mot hela det bildade samhället, om
icke en viss byråkratisk anda hade inpyrt hela det
läs- och skrifkunniga Ryssland. Detta är
visserligen också en följd af det långa byråkratiska
regementet, men torde delvis äfven bero på växelverkan
och på östslavernas veka, handlingströga och
resignerade lynne. Att den ryska byråkratien just i
dessa tider vågat lyfta hufvudet så högt och trotsa
både kejsarlöften och bomber, universitetsadresser
och protester af massmöten, kan endast förklaras
därigenom att byråkratien har haft en tyst
bundsförvant i Rysslands andliga kultur öfverhufvud.

Detta låter som en motsägelse, helst då man
besinnar, att den ryska litteraturen, i stort sedt,
varit en enda satir eller klagolåt mot tjinovnikerna,
hvilkas öfvergrepp och dumheter alstrat
indignationens verser. Men det är inte den enda
motsägelsen i Rysslands inre lif. Anklagelsen synes mig
böra riktas mindre mot de stackars halfsvultna eller
af sportler dästa ämbetsmännen än mot de bildade
klasserna själfva, hvilka korporativt härdat ut i
dessa oefterrättliga förhållanden, huru mycket än
vissa individer trotsat och lidit. Och hvad
bildningens bärare försyndat i underlåtenhet, det har en
slug regeringskonst skickligt utnyttjat i sitt eget
statsbevarande syfte. Om man påstår, att
vederbörande öfverhet icke blott icke främjat den
folkliga bildningen, utan — i förening med ett efterblifvet
prästerskap — positivt sökt hindra den allmänna
utvecklingen och odlingen, för att så mycket lättare
styra folket, så ligger däri alls ingen förflugen
öfverdrift. De ryska analfabeternas myriader, det
principlösa undervisningsväsendet och den obeskrifliga
anarkien vid alla högre läroanstalter äro anklagande
och fällande fakta, som historien redan konstaterat.

Under ett par veckors tid bodde jag i våras vid
Petersburgs Litejnyj prospekt så att säga vägg i vägg
med den heliga synodens mäktige och fruktade chef.
Utan att, i början veta, hvem det tysta, förnäma
huset härbergerade, var jag en smula generad af
grannskapet, ty utanför porten, som sällan
öppnades, postade en herkulisk poliskonstapel, och i
inkörsportens hvalf skymtade ett par poliser. Då jag
fick veta namnet på den dyrbara fången, tänkte jag
på, hvilka sällsamma medel den ryska bildningens
främste chef måste tillgripa för sin personliga
säkerhet, och huru föga dessa väpnade skyddsänglar
skulle kunna hjälpa, i fall namnet Pobjedonostsev
uppfördes på den svarta mordlistan. Och finge jag
en dag läsa, att Nikolaj II blifvit skjuten af en
fanatisk anarkist eller vanvettig student, skulle det
öfverraska mig lika litet, som då en student i
lugnaste ton talade om för mig att han var med vid
den barnsliga excessen, när kejsarens porträtt
offrades åt lågorna. Jag har hört möjligheten af
förnyadt kejsarmord uttalas i Ryssland, och det finnes
där bildade människor, som skulle upptaga denna
olycksdigra nyhet med samma fatalistiska lugn och
yttre likgiltighet, hvarmed man faktiskt mottog
budskapen om morden på storfurst Sergej, Pleve och
Bobrikov eller läste om huru oregerliga bondhopar
bränt det kejserliga lustslottet i Jalta eller plundrat
några baltiska baroners slott. »Jaså, det gick
därhän ändå!» och därmed vore saken glömd om
några dar. Hela den latenta revolution, under hvars
blodröda tecken Ryssland stått alltifrån den dag, då
Alexander II mördades, har ryssen genomleft på ett
sätt, som visar hans beundransvärda tröghet och
långmodighet så i godt som ondt.

Bland det myckna sorgliga i Rysslands
nuvarande historia har intet kunnat göra mig mer
förstämd än företeelserna på det pedagogiska området.
Det är helt visst något allenastående i strejkernas
historia, att såväl professorer som studenter
samtidigt »nedlägga arbetet» för en längre tid, utan att
regeringen vidtager energiska åtgärder för att stäfja
ett så oerhördt oskick, som alls icke motiveras af
krigshändelserna eller andra yttre orsaker. Denna
försumpning af det kulturella arbetet, hvars
verkningar komma att spåras i åtminstone två
generationer, är så mycket farligare för Ryssland i dessa
kritiska tider, som landet icke blott behöfver så
många lärarekrafter som möjligt för att göra
musjiken förtrogen med den gutenbergska uppfinningen,
utan ock därför att de ryska studenternas flertal
bildar ett obemedladt proletariat (de rikares söner
studera i utlandet eller privat), som med ryssens
benägenhet för utopiska experiment kastar sig in i
dagspolitiken med ungdomlig hetsighet och odelad
sysslolöshet. Ett särskildt drag i den ryska
revolutionens historia är som bekant det intressanta
samhällsfenomen, som heter ryska studenter och
arbetare.

Den ryska <i>universitetsreformens</i> historia är en
enda kedja af planlöst experimenterande och
haltande på båda sidor: den bristfälliga lagen af år

<img>Bönder vid uppläsandet af emancipationsediktet af 1861.<br>Af <sp>Mjasojedov</sp>.</img>
1863 gaf professorerna rätt stora personliga
friheter, som dock inverkade menligt på den oväldiga
vetenskapliga forskningen; lagen af år 1884
befordrade visserligen icke det vetenskapliga arbetet i
nämnvärd grad, men degraderade professorerna till
ett slags vaktmästare i undervisningsministeriet. Nu
mera äro universitetsstatuterna både teoretiskt och
praktiskt förfuskade och hafva icke ens varit till
fyllest för högskolornas närmaste mission: att tjäna
till utkläckningsanstalter för ämbetsmän, som i staten
böra se det högsta lifsidealet och betrakta
människan som statens tjänare. Och frånvaron af allt
slags föreningslif och personligt förhållande till
lärarna måste göra studenterna ännu tygellösare, då
den yttre disciplinens band brista.

Men kastom ej den väsentliga skulden på de
unga, oerfarna studenterna! Sådan herre, sådan
dräng! Bland arbetarna på Vasilij-Ostrov,
Petersburgs »Quartier latin», ha många studenter fått
ögonen öppna för folkets nöd och gått ut bland
folket för att lära. Och äfven i deras barnsliga
excesser har det legat en ideell sträfvan och något
af denna entusiasm, »den dyrbaraste egenskapen i
vår tid», som Turgenev låter Lezjnev säga om
Rudin, därför att han »om ock blott för ett
ögonblick ruskat upp oss och gjort oss varma». Felet i
hela uppfostringsväsendet ligger högre upp och
djupare.

Bland Petersburgs vetenskapsmän har jag gjort
bekantskap med åtskilliga språk- och
litteraturforskare — att särskildt nämna »Petersburgs Gaston
Paris», den lärde veteranen <i>Lamanskij</i> — hvilka med
sin höga bildning förena denna synnerliga
personliga älskvärdhet, som man finner just bland fina
ryssar. Men huru oförvitliga och dugliga dessa
professorer än må vara, äro de dock endast ett
försvinnande fåtal, och i sin helhet är
professorskollegiet betydelselöst, svagt och af vanans makt mer
eller mindre servilt. Dekaner och rektorer tillsättas
uteslutande efter regeringens önskan, och vid
besättandet af katedrarna är det i vanligaste fall —
särskildt inom de humanistiska facken — icke den
vetenskapliga meriten, som afgår med seger, utan
det politiska sinnelaget, som mer eller mindre
kompromissar med sin öfvertygelse.

Detta omdöme kan synas hårdt mot de många
enskilda undantagen, men de upphäfva icke regeln.
Folkupplysningsministern har varit underordnad den
ständige och oansvarige »ecklesiastikministern»
Pobjedonostsev, och den praktiska folkbildningen
har sällan varit det bestämmande vid
ministerpostens besättande, t. ex. då en gammal uttjänad
militär (krigsministern Vannovskij) ansågs kompetent
att lösa den brännande skolfrågan! Kejserliga
vetenskapsakademien, som i sin krets räknar så många
utmärkta män, måste gång på gång tåla
byråkratiskt öfversitteri. Behöfver det erinras om att den
nyligen aflidne professor <i>Pypin,</i> en af Rysslands
yppersta litteraturforskare, i hela sexton år måste
vänta, innan han fick lof af regeringen att inträda i
den akademi, som enhälligt valt honom? Behöfver
det påminnas om att vetenskapsakademien redan,
på 1870-talet låtit sina bästa språkmän utföra en
öfversättning af bibeln på lillryska, men att den
ännu ej fått censurens nådiga tillstånd att
publiceras? Och så de många »entledigandena» i den lärda
världen! Mycket förklaras visserligen däraf att de
ryska akademisterna hafva årslöner på lifstid och
därför blifva särskildt beroende af regeringen samt
att akademien har till president någon af dessa
många storfurstar, som i regeln kunna bedöma
hästar bättre än människor och studera den franska
vinlistan flitigare än sitt lands bedröfliga historia.
Men därmed är saken icke ursäktad. Den
byråkratiska andan med dess subordination och
lycksökeri har skämt atmosfären i lärosalarna och
hämmat den fria odlingen. Det må vara sannt, att
det är bättre att tänka rätt än fritt, om man nu
verkligen kan påstå sig veta i hvarje fall, hvad det
rätta är. Men på en god del af ryska
bildningsanstalter kunde den inskriften sättas: Här tänkes
hvarken fritt eller rätt!

Den ryska <i>censuren</i> är ett lysande exempel på
huru en absurd byråkratisk anda kan förfäa äfven
den s. k. bildade världen. Icke alla ryska censorer
ha varit okunniga och brutala män — tvärtom, men
äfven de ljusa undantagen ha af slentrian, feghet
eller öfverdrifvet tjänstenit tjutit med de riktiga
ulfvarna. Af en nyutkommen bok om »Ryska
publiciteten och censuren förr och nu» af Vlad.
Rosenberg och V. Jakusjkin kan man få en
öfverskådlig framställning af allt det motsägelsefulla,
meningslösa och dumma, som vidlåder denna ryska
institution. Man får där läsa de befängdaste
roligheter om censurens skräck för vissa ord, äfven i
det poetiska språket, t. ex. då en censor strök
versen »En blick af dig är mig kärare än hela
världsalltet», med den motivering att världsalltet
innefattar äfven tsaren och den lagliga makten,
hvadan poeten gjort sig skyldig till en indirekt
majestätsförbrytelse. Eller då en annan erotisk poet
suckade: »Mitt hela lif jag gifver gladt för dig»,
strök den blåa pennan ordet <i>hela,</i> enär versen eljest
kunnat innebära en ringaktning mot Gud!

Och sådana narraktiga strykningar gå hand i
hand med censurens obegripliga blindhet för den
verkligt upphetsande eller revolutionära
skönlitteraturen, t. ex. då den godkänner skalden
Bogoras-Tans dikter »in tyrannos» eller Leonid Andrejevs
patologiska samhällskritik! Den enda princip, som
kan framletas ur det ryska censur-väsendets
labyrint, är den att monopolisera litteraturen och
utestänga så många som möjligt från kunskapsträdets
frukter på godt och ondt. Så t. ex. tillätos
somliga af Dostojevskijs romaner att utkomma endast i
s. k. praktband, d. v. s. till ett pris, som
försvårade bokens afsättning, och än i dag få några af
Tolstojs välbekanta skrifter icke tryckas separat i
Ryssland, utan endast i den samlade upplagan,
hvars höga pris utestänger boken från de otaliga
mindre bemedlade hemmen. För ett par månader
sedan utkom den realistiske novellisten <i>A. Kuprins</i>
roman »Duellen», som efter förebild af de nytyska
romanerna gisslar förhållanden i det ryska
militärlifvet (författaren är en ung f. d. officer och gift
med den dam, som ger ut den under den fint
bildade professor Batiusjkovs ledning redigerade
tidskriften »Mir Bozjij»). Den välskrifna romanen har
genast slutsålts i 30,000 exemplar, men större
delen af den periodiska litteraturen är ännu
uttryckligt förbjuden af censuren att taga någon notis om
detta intressanta alster.

Men hvem är den skyldige? <i>Kto vinovat?,</i>
såsom Herzen i sin roman med samma namn och
så många andra ryska författare sport. Återfaller
icke på den lärda och vittra världen själf, på hela
det ryska samhället skammen öfver att ett stort
lands främsta vetenskapsmän i litterära frågor skola
vara beroende af förste bäste tjinovnik med många
knappar i uniformsrocken, men få kunskaper
innanför? Skulle det ej vara professorerna värdigare,
om de enigt slöte sig tillsamman mot censuren i stället
för att göra barnslig strejk mot barnsliga
studenter? Det skulle kunna skrifvas en upprörande
samhällssatir öfver huru den folkliga okunnigheten
hämnar sig just på de bildade klasserna själfva,
likasom Saltykov-Stjedrin i sin roman »Herrarna
Golovljev» skildrat, huru lifegenskapen förfäade
egendomsägarna själfva.

Afskaffandet af censuren och införandet af en
modern tryckfrihetsförordning står visserligen på
den nutida föredragningslistan och hör till
oppositionens främsta önskemål. Men det kejserliga <i>»byt
po semu»</i> (ske alltså!), som eljest så ofta afgjort
millioners väl och ve med ett enda penndrag, tryter i
sådana fall. Saken måste först »utredas», d. v. s.
anförtros åt en ministeriell kommitté, som arbetar
än med tysk grundlighet, än med rysk lättja, men
alltid med byråkratisk småaktig omständlighet. I
våras tillsattes en särskild censurkommitté under
presidium af det kejserliga bibliotekets direktör
Kobeko, en mäkta lärd man. Efter ett par
månaders arbete hade kommittén hunnit med <i>början,</i>
d. v. s. fått ett utkast af 80 paragrafer. När detta
monstrum af rysk tryckfrihetslag, där de många §§
klämma sönder hvarandra, ändtligen blir färdigt,
är det kanske moget för papperskorgen, i fall
situationen förändrats och kräft ett nytt projekt.

Men ett folk, som under ett krigs nederlag och
missväxtens hungersnöd, då riket skakas i sina
grundvalar, tålmodigt kan åse allt detta slöseri med
papper och bläck — det hör förvisso till de
fridsammaste i världen och borde därför ha utsikt att
besitta sin ryska jord i långliga tider. Och dock
hade äfven Kobeko fått erfara, att till och med
ryssens fridsamhet har gränser. Biblioteket hölls
på nyåret stängdt en hel månad af fruktan för
sköfling, ty den 7 januari hade en folkhop trängt in i
försalen och hotat att förstöra de ovärderliga
skatterna, om ej studenternas lott förbättrades. Och
den ryske vandalen skulle med allt skäl kunnat
urskulda sig med Victor Hugos bekanta replik:
<i>»Je ne sais pas lire».</i> Den, som ej fått ordentlig
skolgång af staten, kan ej ha något intresse för
statens boksamlingar.

Och en allomfattande katastrof kan väl ej ens
i Ryssland undvikas, nämligen i det fall att den
agrarisk-ekonomiska krisen, redan länge kronisk,
blir akut och hotar med eruption. Då måste äfven
Kremljs murar falla, och då kommer äfven den
ryska trögheten till korta. Det skall då ej hjälpa
med sådana enfaldiga knep som att t. ex. ryska
riksbanken inbjuder utländska journalister att titta
på några fack med myntadt och omyntadt guld, och
inte heller hjälper i längden en regerings ädelmod
att afskrifva utarmade bönders oguldna skatter. Ty
där intet finnes att taga, där hafver kejsaren förlorat
sin rätt.

*

Det är väl ännu ett tämligen allmänt antagande,
att Alexander II omedelbart före sin död stod i
begrepp att lyckliggöra sina från träldom nyss lösta
<img>Till kriget!<br>Efter en oljemålning af <sp>Savitski</sp></img>
musjiker med något
slags konstitutionell
författning. Men man
har dock allt mer
kommit på det klara
med att det icke
kunde ha varit tal
om ett verkligt
systemskifte, utan att
den själfrådige Loris
Melikov endast ville
stärka kejsarmakten
genom några
oväsentliga eftergifter åt
de liberales kraf på
ökad själfstyrelse.
Detta styrkes ock af
furst Mestjerskijs förklaring i sin beryktade
veckotidning »Grazjdanin», att han kort efter kejsarmordet
uppmanades af dåvarande inrikesministern grefve N.
P. Ignatiev att skrifva något om rysk
ståndsrepresentation. Han kände detta ämne föga och var
mycket tveksam, men utförde ändå uppdraget, sedan
Ignatiev tydligen låtit honom förstå, att denna
önskan härrörde från allerhögsta ort.

<img>Ivan III:s tron (Moskvas Kremlj).</img>

Men knappt hade denna ledare publicerats i
»Grazjdanin» (1881), förrän furst Mestjerskij från
den heliga synodens prokurator fick ett häftigt bref,
hvari denne rent ut frågade, om fursten blifvit tokig,
då han vågat framkomma med sådana
omstörtningsidéer. Den furstlige tidningsmannen uppsökte då
den ortodoxa kyrkans tsariske ställföreträdare och
fick af Pobjedonostsev det besked, att det inom
regeringen ej hade varit det minsta tal om någon
representativ författning. Efter den betan var det
fatala ordet <i>sobor</i> (församling) faktiskt struket ur
den officiella ryska ordlistan under Alexander III:s
gråa regering. Äfven ett i slavjanofil anda författadt
utkast till en nationalförsamling af en viss P. D.
Golochvastov hamnade i skrifbordsgömmorna och
har först i år publicerats i »Russkij Vjestnik».

Ännu för ett par år sedan utspelades en liknande
komedi mellan regeringen och den officiösa pressen
i Petersburg. Den gamle sluge Suvorin, ägaren af
det något karaktärslösa, men i alla händelser högst
betydande bladet »Novoje Vremja», hade med sitt
fina politiska väderkorn märkt, att regeringen i sitt
eget statsbevarande intresse måste göra ett politiskt
schackdrag för att afväpna det växande missnöjet.
Han har nu i sin tidnings politiska kåserier skvallrat
ur skolan, hurusom han i april 1902 förtroligt
språkat med inrikesministern Pleve om möjligheten af
en »liten sobor af 2 à 300 medlemmar». Men då
hade Pleve svarat: »I inrikesministerns kabinett kan
man tala om en rysk representation, men inte i
pressen.» Och då Suvorin anmärkt, att han förut
skrifvit under märket »Zemskosoborskij», då Pleve
tjänade under Loris Melikov, hade ministern leende
svarat: »Ja, det var andra tider då.»

Men tiderna ändrades igen. Det olycksdigra
kriget med Japan blottade rikets inre vådor, Pleve
föll för den revolutionära sammansvärjningen, och
den 18 febr. 1905 fann sig själfhärskarmakten genom
omständigheternas tvång föranlåten att vädja till sitt
folks lojala medverkan och ställde i utsikt en viss
utvidgning af undersåtarnas politiska rättigheter.
Detta skedde genom de båda aktstycken, som fått
namn af <i>Manifestet</i> och <i>Reskriptet.</i>

Det förra dokumentet innehöll ett ärligt
medgifvande, att Ryssland råkat i trångmål och att till
och med tronen hotade att vackla. »Den
outgrundliga gudomliga försynen hade det täckts att hemsöka
vårt fosterland med svåra pröfningar,» och därför
uppfordrade gosudaren till en »allmän
sammanslutning kring tronen mot landets yttre och inre fiender.»
Reskriptet, som var adresseradt till inrikesministern,
»hofmästaren» Bulygin, och publicerades några
timmar senare, hänvisade till »det ryska folkets gamla
sedvänja att i sorg och glädje frambära sina känslor
till tronen». Med tacksamt erkännande af diverse
lojala sympatiyttringar lofvade kejsaren uttryckligt
att »med Guds hjälp låta de värdigaste, med folkets
förtroende beklädda och af befolkningen utvalda
män blifva delaktiga i förberedande behandling och
pröfvande af lagstiftningsåtgärder».

Dessa båda regeringshandlingar ha redan
framkallat en hel litteratur i Ryssland, och såväl inom
som utom dess gränser tyckes man i allmänhet ha
varit benägen att i den förra se ett uttryck af
äkttsarisk autokrati, men i den senare en eftergift åt
den moderna tidens konstitutionella idéer. I så fall
skulle de båda proklamationerna motsäga hvarandra.
Men motsägelsen är i själfva verket blott skenbar,
ty skrifvelserna endast komplettera hvarandra och
äro rätt betecknande för den ryska statskonstens
slughet att anslå patriotiska strängar i patriarkalisk
ton och på samma gång dämpa de frisinnades
missnöje genom vissa, mycket sväfvande förespeglingar.

Ty hvad hade Nikolaj II lofvat med sitt reskript?
Jo, ingenting annat än att några obestämda
folkrepresentanter »med Guds hjälp» skola kunna få lof
att säga sin mening i vissa, obestämda
lagstiftningsfrågor. Och bestämmelserna om den nya riksdumans
sammansättning och kompetens hafva ej kommit
detta sväfvande löfte på skam.

Detta tsariska löfte, bekräftadt vid
zemstvo-deputationens frimodiga audiens hos kejsaren, verkade
emellertid som ett urkokadt benstycke, utkastadt åt
svultna hundar. Det liberala Ryssland greps af en
ungdomlig reformifver, med en modern
statsförfattnings hägring i bakgrunden, och Lev Tolstoj junior,
hvars personliga förhållande till kejsaren ej torde
ha bidragit att stärka hans sociala anseende, gaf ju
sin tsariske gynnare det förnumstiga rådet att
tullfritt importera den hederliga svenska
ståndsrepresentationen på fyra ben, liksom Peter den store
lyckliggjorde landet med svenska kollegier. Men
frånsedt de revolutionära ytterlighetsmännen, en del
af den rysk-judiska ytliga tidningsliberalismen i
Petersburg och »de rena idealisterna» — ett för
realpolitiken farligt släkte, som i Ryssland är
oroväckande stort — tror jag ej, att det i själfva
Ryssland finns en förnuftig politiker, som räknar på en
<i>snar</i> konstitution, ty å ena sidan är den ryska
nationen i dess helhet ännu icke mogen för en sådan
omhvälfning, och å den andra sidan torde det väl
dröja åtskilligt, innan den romanovska dynastien
underskrifver det autokratiska tsardömets egen
dödsdom.

Men man har i stället klamrat sig fast vid den
embryoniska form af rysk parlamentarism, som kallats
<i>Zemskij sobor.</i> Ordet har hundraåriga anor, och dess
klang smeker det slaviska örat, likasom termen <i>mir</i>
(bykommun) länge ansetts som inbegreppet af slavisk
välfärd och nationalekonomisk vishet. Slagordet
var lyckligt funnet, ty under lösen: Zemskij sobor
kunna olika riktningar godt gå hand i hand,
och den kamp, som nu föres i Ryssland om denna
nyckel till Rysslands sociala framtid, synes mig
hafva en komisk likhet med de svenska försöken
att med proportionalismens trollformel krångla bort
den allmänna rösträttens enkla, klara sak. För ett
bättre förstående af den ryska parlamentarismens
närmaste framtidsmöjligheter har det emellertid ett
visst värde att undersöka, hvad detta zemskij sobor
verkligen varit och huru mycket eller huru föga det
gagnat den ryska samhällsutvecklingen.

I den ryska historien möta vi detta från kyrkan
lånade ord <i>sobor</i> (koncilium, synod) år 1550, då Ivan
den gruflige en söndag efter gudstjänsten talade till
metropoliten och »folket» från Kremljs Lobnoje
mjesto, bad dem glömma det förflutna och lofvade
att själf hädanefter vara enhvars domare och värna
mot alla »oförrätter, plundringar och rofferier».

Man har gjort mycket väsen af detta förmenta
tal såsom utgångspunkten för en harmonisk,
omedelbar samverkan mellan Rysslands monark och folk.
Men olyckligtvis vet man platt intet om denna
rådplägning, och själfva talet är apokryfiskt. Det
upptecknades visserligen i en handskrifven krönika
»Stepennaja kniga», men en rysk professor Platonov
har påvisat, att ett blad på det ifrågavarande stället
rifvits bort och 100 år senare ersatts af en annan
handskrift!

Om den följande <i>soboren</i> (år 1566), med
anledning af det livländska kriget och underhandlingarna
med Polen, vet man, att dess representanter enhälligt
förklarade, att de på inga villkor ville göra några
eftergifter, utan vara ståndaktiga, hvilket de
bekräftade genom att kyssa korset. Man känner ock detta
mötes sammansättning: 32 andliga, 29 högre
ämbetsmän (bojarer o. d.), 33 öfriga tjänstemän, 196
adelsmän, 75 köpmän och näringsidkare — inalles 376
man. Men det var ingen folk- eller
borgarrepresentation, utan blott en utvidgad bojarförsamling jämte
regeringens organ och några köpmän såsom dess
finansiella tjänstemän, hvilka genom monopol och
arrenden stodo i beroende af kronan. Regeringen
ville helt enkelt rådpläga med sina egna agenter om
administrativa eller finansiella ärenden, inhämta
upplysningar och kungöra sina beslut till landsorten.
Äfven 1598 års sobor, då Boris Godunov valdes till
tsar af 512 delegerade, var sammansatt på samma
byråkratiska sätt, utan folkets verkliga hörande, och
det hela var en komedi, arrangerad af Godunov och
patriarken Job.

Under det sjuttonde århundradets förra hälft
fick den lösa sobor-institutionen visserligen en stor
faktisk betydelse, men detta berodde ingalunda på
dess inneboende kraft och tillväxt, utan på
tsarmaktens eget försvagande. Vid 1613 års sobor
uppträdde valda ombud äfven från städerna och
landsbygden, och där rådde en verklig partisplittring, tills
de sluga bojarerna lyckades få majoritet åt den
sextonårige Michael Romanov. Soboren räckte i tre
hela år för att återställa den politiska och finansiella
ordningen.

Därefter sammankallades zemskij sobor nästan
regelbundet för politiska angelägenheter (t. ex. år
1621 i och för förbund med sultanen och Sverige
mot Polen), och de från olika städer och stånd valda
representanterna fingo föredraga sina önskemål för
gosudaren. Men någon juridisk eller
»grundlagsenlig» rätt hade de icke. Och då regeringsmakten åter
stärktes, befanns sobor obekväm eller öfverflödig,
och till dess patriotiska offervillighet vädjades endast
i finansiella trångmål, oberoende af tsarens
uteslutande beskattningsrätt i öfrigt.

Dessa folkrepresentanter, som ej förnekade
ryssens undersåtliga långmodighet, härdade ut i det
längsta och uttryckte sin glädje att »få tjäna
gosudaren med sina hufvuden.» Men då regeringen
lämnade alla deras böneskrifter obeaktade, uppstod
en resning i Moskva år 1648. »Då folket ser, att
regeringen ej fäster något afseende vid dess
önskningar och behof, har det, bragt ur sitt tålamod,
beslutit att med egna krafter ta i besittning, hvad
man förvägrar det.» Och då timade, hvad som
upprepats år 1905: de förnämes hus plundrades,
och tsarens lif sväfvade i fara för folkets förbittring.
Eftergifter gjordes; tsaren lofvade att vara sina
undersåtars fader, och en sobor utlystes.

Intet nytt under den ryska solen!

Denna sobor vardt en af de sista s. k.
fullständiga; en lagbok (<i>ulozjenie</i>) utarbetades och besvors
af folket, och Lillrysslands införlifvande beslöts (1653).
Inalles hade 17 sådana »riksdagar» sammanträdt.
Den sista kvarlefvan försvann 1698, och den
märklige bonden Pososjkovs plan att rekonstruera zemskij
sobor fann ingen anklang hos tsar Peter. Katarina
II:s lagkommission stannade också vid blotta
representativa ansatser och tjänade endast till att draga
de byråkratiska banden ännu stramare. Alexander
I:s konstitutionella ungdomssvärmerier gingo upp i
rök, och under Alexander III var ordet zemskij
sobor faktiskt förbjudet af censuren, tills det nu
lösts af hans son, som trott sig kunna afvärja
stormen genom trollformeln <i>»Gosudarstvennaja duma»,</i>
likasom hans stamfar för 250 år sedan...

Om den faktiska betydelsen af zemskij sobor
har man tvistat mycket i den ryska historieskrifningen.
De ideellt fantiserande slavjanofilerna, med Konst.
Aksakov i spetsen, hvilka beundrade allt, som
rörde Rysslands s. k. forntid, sågo i zemskij sobor
ett ursprungligt, rent uttryck för den nationella,
enhetliga statsidén, en harmonisk förening af regering
och folk, styrelse och samhälle, ett oupphinneligt
ideal för västerlandet med dess konstitutionella
vrångbild och partikif.

Denna öfverdrifna, falska teori, som omfattades
af historikerna Pavlov, Stjapov och Bjeljajev,
krossades obarmhärtigt af den framstående <i>S. M. Solovjev,</i>
som påvisade, att zemskij sobor ingalunda stod i
något samband med de gamla »republikernas» <i>vjetje</i>
(folkförsamling), utan var byggd på moskovitiska
principer och alls icke gaf uttryck för folkviljan.
Ännu längre i sin kritik gingo <i>Tjitjerin</i> och
<i>Kostomarov,</i> som förnekade all karaktär af verkligt
samhällselement i zemskij sobor. Det moskovitiska
tsardömet, som utbildade sig på asiatiskt manér, lämnade
intet rum för folkets politiska fri- och rättigheter.
Det var blott en rådgifvande, godtyckligt sammansatt
och sällan inkallad församling, utan initiativ, utan
själfständighet, utan bindande instruktioner af
valmännen och utan motståndskraft mot tsaren. Därför
<i>måste</i> den tillfälliga institutionen försvinna — icke
på grund af Peter den stores brutala reformifver,
utan till följd af sin inre tomhet.

Den nyaste historieforskningen (Sergjevitj,
Zagoskin, Latkin och Kljutjevskij) går en medelväg mellan
dessa ytterligheter. Dessa lärde medgifva, att
zemskij sobor ej hade en verklig organisation eller
politiska privilegier och sålunda ej kunde vara ett
uttryck för folkviljan. Men den hade ändå visat sig
vara en lefvande kraft, med egna initiativ i
brydsamma tider, äfven om regeringen sedan ej brydde
sig om dess petitioner. Och framför allt kunde
folket på denna väg vända sig omedelbart till tronen
med sina kraf, utan att vara beroende af instanser
och administrativa mellanhänder.

Den yrsel, som det fåordiga reskriptet väckte i
ryska sinnen, yttrade sig bland annat däri, att
inrikesministeriet i våras mottog mer än ett hundra
mer och mindre välmenta förslag om en
rikslänsförsamling, <i>gosudarstvennaja zemskaja duma.</i> Det
befängdaste projektet i den vägen var väl, då en
anonym samhällsräddare fantiserade om ett på det
preussiska treklass-systemet grundadt parlament,
bestående af ett tusen ett hundra sjuttioåtta
deputerade. Man kan ungefär tänka sig, huru detta skulle
taga sig ut i den politiska realiteten! Eller förslaget
att en allmän rösträtt genast skulle utsträckas äfven
till kvinnor!

Det förnuftigaste, som denna politiska litteratur
frambragt i år, torde väl vara en broschyr, som
författats af f. d. senatsprokuratorn G. A. Jevreinov,
hvilken obarmhärtigt bryter stafven öfver den ryska
byråkratien, och hänvisar till den skriftliga inlaga,
som han redan 1881 inlämnade till justitieministern.
»Det ryska folket — hette det däri — har hittills
tjänat till objekt för regeringens verksamhet, utan att
det har fått taga den minsta del i denna verksamhet.
Regeringen har ej längre förtroende till samhället,
samhället ej till regeringen, och på jordmånen af
denna splittring har den sociala rörelsen uppstått
utan att framkalla någon gensaga från samhällets
sida. De utmärkande dragen i byråkratiens
verksamhet äro: stagnation i fyllandet af statens behof,
maktgodtycke, svaghet och förvirring hos
myndigheterna samt en upprörande okunnighet om åtgärder
för bekämpande af revolutionära rörelser...»

Denna beska kritik skrefs vid Alexander III:s
tronbestigning af en öfverprokurator i kejserliga
senaten. Nu föreligger den i tryck, betydligt skärpt
i form och innehåll.

Den oskrifna grundlagen om den ryske kejsarens
gudaförlänade <i>samoderzjavie,</i> den absoluta
suveräniteten, skall helt visst aldrig kunna annulleras af en
riksduma, med mindre än att huset Romanov delar
Bourbonernas öde. Denna dynasti har mindre än
någon annan visat sig villig att af pruta en hårsmån
af sin traditionella envåldsmakt, och där nödtvungna,
rättvisa eftergifter åt folket skett, har det alltid haft
formen af en frivillig nådeakt. Historiskt finnes
alls intet stöd för en modern rysk konstitution, och
det kan med fog ifrågasättas, huruvida en verklig
grundlagsstiftning af ett beslutande riksparlament
skulle ligga i det »enda, odelbara» Rysslands
intresse. En sådan omhvälfning måste ovillkorligen
rubba hela det inre jämnviktsläget, hota att förvandla
Ryssland till ett Österrike och kanske utmynna i
slavisk anarki (»polsk riksdag»). Huru skulle
storryssarne kunna låta polacker, lillryssar, finnar och
judar votera i rent ryska angelägenheter?

Med dessa farhågor, som en snar framtid torde
besanna, är det naturligtvis icke sagdt, att
parlamentsidén skulle vara ofruktbar för Rysslands moderna
utveckling. Tvärtom — den måste vara den enda
naturliga vägen till räddning. Om
folkrepresentationen blott kan tilltvinga sig garantier för ett lagligt
bestånd, skall ofantligt mycket kunna uträttas till
landets bästa. Byråkratiens fördärfliga allmakt brytes,
en viss kontroll kommer att öfvas på statsfinanserna,
och folket får genom sina <i>»tsjelobitnyja»</i> (böneskrifter,
petitioner, »motioner») regelbundet tillfälle att låta
den nominellt beslutande monarken veta nationens
önskningar och behof. Faktiskt har autokratien
redan nödgats slå in på kompromissernas sluttande
plan, och om den oppositionella rörelsen kan behålla
samma eniga själfbehärskning som hittills, är faran
för den »stora revolutionen» måhända undanröjd.
Tsaren får hvad tsaren tillkommer och folket får
sitt; den stora »riksduman» eller zemskij sobor leker
riksdag några årtionden bortåt, tills den ryske bonden
lärt sig läsa innantill och själf vill ha ett ord med
i laget, och under tiden hinna de många storfurstarna
placera sitt timliga goda i säkrare förvar än i
ryskkejserliga jordagods eller östasiatiska geschäft . . .

Och ett sådant resultat skall vara vackert så i
ett land, hvars politiska utveckling ännu är ett par
århundraden på efterkälken. Ännu förestå många
skakningar och rubbningar åt höger och vänster,
och ännu är väl inte den sista bomben kastad i
Ruriks rike. Men breschen är oåterkalleligt gjord,
och genom denna öppning har utsikt vunnits öfver
den väg, hvarpå Ryssland långsamt, men så mycket
säkrare skall kunna arbeta sig fram till ett verkligt
ordnadt samhälle, en modern kulturstat, värdig dess
geografiska storhet och de många ädla män, som i
århundraden grubblat och lidit för dess förädling
och bildning.

*
</chapter>
<chapter name="4. kap. Revolution och evolution">

<img>Tidningen »Rusj».</img>

<table o>
<td c><big>FJÄRDE KAPITLET</big>
<td c><h2>Revolution och evolution.</h2>
</table>

Att i det på traditionell själfstyrelse blottade
Ryssland tala om partibildningar kan ju synas
oegentligt, då de parlamentarisk-politiska förutsättningarna
därför ännu icke finnas. Men detta utesluter
naturligtvis icke, att det i Ryssland länge funnits
skiftningar af en s. k. allmän opinion som just på grund
af det tryckta ordets begränsning genom censuren
spelat en så mycket viktigare roll i Rysslands inre
historia under det nittonde århundradet. Alltifrån
Rysslands politiska moderniserande, d. v. s. från
och med tsar Peters tid, har man tydligt kunnat
särskilja en ständig dualism i rysk politik och kultur:
å ena sidan tendensen att så mycket som möjligt
ansluta sig till västerländsk kultur och åskådning, å
andra sidan ett dunkelt sträfvande efter nationell
originalitet och själfständighet med däraf följande
isolering från västerlandets ur slavisk synpunkt
»blaserade» och »ruttna» civilisation. Denna dualism,
hvars yttringar spårats både på tronen och i
skönlitteraturen, fick under 1800-talets förra hälft en
öfvervägande filosoferande prägel genom den starka
brytningen mellan <i>zapadnikerna</i> (de västerländskt
sinnade) och 
<i>slavjanofilerna</i>. Efter
lifegenskapens
upphäfvande blef
kampen af mer
socialpolitisk art,
och under
påverkan af de senaste
årens snabba
händelser ha de båda
hufvudpartierna
klufvit sig i en
mängd grupper
eller politiska
kotterier.

<img>»Svjet», general Komarovs panslavistiska organ.</img>
<img>Slavjanofilernas ledare: Ivan Aksakov.<br>Af <sp>Rjepin</sp>.</img>

Ett konservativt parti i egentlig
mening har Ryssland icke kunnat hafva, ty dess plats
har intagits dels af den osjälfständiga byråkratien
(»regeringspartiet»), dels af de s. k. slavjanofilerna,
hvilka, under ledning af sådana framstående och ädla
män som bröderna Aksakov, Kirjejevskij, Chomjakov,
Samarin m. fl., svärmade för en obestämd panslavism
i ortodox anda och naivt trodde på den ryska
»andens» pånyttfödande världsmission. Men deras
folklighet gjorde
dem ofta
misstänkta och
obekväma för
regeringen, de voro
t. ex. varma
anhängare af
bondeemancipationen
och af böndernas
kommunala
själfstyrelse (<i>mir</i>).

<img>»Syn Otetjestva» (Fosterlandets son), Rysslands radikalaste dagblad.</img>
<img>Slavjanofilernas ledare: Sergej Aksakov.<br>Af <sp>Perov</sp>.</img>

Och hvad panslavismen beträffar, blef det praktiska
resultatet ganska klent, och illusionerna gäckades
ganska grymt genom det senaste rysk-bulgariska
kriget och berlinerkongressen. Hvad som nu
återstår af de rysk-panslavistiska teorierna ger
endast torftig näring åt några föråldrade professorer,
dilettantiska arkeologer och fantastiska poeter eller
tjänar till betesplats för det »Slaviska
välgörenhetssällskapets» får och getter.

<img>Grazjdanin, furst Mestjerskis beryktade veckoblad.</img>

Men ur den forna Moskva-gruppen har
framgått det nya »ryska folkpartiet», organiseradt af
några framstående aristokrater och lärde i Moskva
(däribland professorn furst Trubetskoj); det är starkt
reformvänligt på nationell grund, med tolererande
af själfhärskarprincipen, och det är detta partis
energiska sammanhållning som Ryssland har att
tacka för att den konstitutionella kampen med
fredliga medel skall hafva någon utsikt att vinna seger.
Och med denna lojala opposition förenar sig flertalet
landsting <i>(zemstvo)</i> till en »center», hvars betydelse
för Rysslands sunda utveckling näppeligen kan
öfverskattas.

Till den yttersta högern kan man räkna diverse
brokiga element, som nu mera skulle vara tämligen
betydelselösa, om de ej understöddes af den mäktiga
byråkratien och hade vissa försänkningar i de
kejserliga palatsen. Deras reaktionära tendenser färgas
af den religiösa
intoleransen i den
ecklesiastiska
tidningen »Moskovskija Vjedomosti»
och af det
oresonliga judehatet hos
»Novoje Vremja»,
men detta krassa
program är nog
att fånga ett
mindretal aflägsna
landsting,
försumpade adelskorporationer och
brackaktiga
köpmansgillen.

<img>Annenskij, liberal publicist.</img>

Den liberala
partibildningen
med dess revolutionära utlöpare företer en mer brokig
och mindre organisk totalbild. Somliga liberaler äro
modernt »europeiska», med franska eller engelska
samhällsideal, och svärma för omedelbar konstitution,
allmän rösträtt med mera sådant; andra äro mer
filosofiskt och »tyskt» anlagda och söka att ur Marx’ och
andra sociologers teorier framtrolla en rysk
framtidsstat på folksuveränitetens grund. De tillhöra
företrädesvis den s. k. storstadsintelligensen (författare,
läkare, advokater och lärare) och få en journalistiskt
rörlig karaktär genom det judiska element, som är
mycket inflytelserikt i många af Petersburgs
tidningsredaktioner och litterära salonger. Men just detta gör
att de ej hafva synnerligen starka rötter i det ryska
folket och att man blir en smula tveksam om deras
folkvänliga uppriktighet och energi.

Hvad den yttersta vänstern beträffar, är det
företrädesvis tvänne viktiga omständigheter som
möjliggjort den socialistiska rörelsens stora
utbredning i Ryssland under de senaste årtiondena: den
ena är lifegenskapens upphäfvande, som just genom
att fastställa principen om vissa rättsliga garantier
åt alla medborgare blottade den stora klyfta, som
fanns och ännu finnes mellan den ryska öfver- och
underklassen; den andra omständigheten är den ryska
industrialismens relativt snabba uppsving i det
väldiga jordbrukslandet. Det ryska järnvägsnätets
utvidgning, de stora fabriksdistrikten i Petersburg
och Moskva (jämte Vladimir, Tver och Jaroslav),
oljeproduktionen i Kaukasien, kolproduktionen i södra
Ryssland, textilindustrien i Polen m. m. — allt har
bidragit till en social omhvälfning, som skapat ett
ryskt arbetareproletariat i hundratusental

Härigenom har den revolutionära
arbetarerörelsen i Ryssland också kommit in på nya, mer moderna
banor. Ännu på 1700-talet kunde man särskilja tre
olika riktningar, af hvilka två voro rent sociala (med
valspråket: <i>Zemlja i volja,</i> jord och frihet), under
det att den tredje, organiserad af Tkatsjev, arbetade
för politisk-konstitutionella syften. Af de båda förra
var Bakunins grupp ett rent omstörtningsparti med
anarkistisk färg, under det att den andra, ledd af
Lavrov, var mer moderat och i det längsta undvek
de våldsamma kampmedlen.

Alla dessa skiftningar i den revolutionära rörelsen,
allt ifrån »nihilisternas» handlingspropaganda till de
i praktiken ganska ofarliga svärmarne för marxism
och kommunism, kunna för närvarande betraktas
såsom en genom omständigheternas tryck förenad
enhet, som under det officiella namnet »Det
socialist-revolutionära partiets centralkommitté» <i>(»Tsentraljnyj
komitet partii sotsialistov-revoljutsionerov»)</i> tagit hela
arbetarerörelsen om hand och genom oupphörliga
proklamationer och flygskrifter söker väcka det ryska
folket, men i all synnerhet de ryska kroppsarbetarna,
till solidarisk kamp mot absolutismen, byråkratien
och kapitalismen.

Ehuru större delen af det ryska bondeståndet
på grund af sin okunnighet, förfäing och isolering
ännu. står främmande för socialismens idéer och
slagord, som från västern insmugglas till Polen,
de baltiska provinserna och de båda hufvudstäderna,
har detta social-revolutionära arbetarparti redan spelat
en viktig roll i den revolution, som nu timat och
timar i Ryssland. Och den otroliga hastighet, hvarmed
strejkerna utbredt sig under de tre sista åren från
Petersburg och Lodz ända till Don och Volga, bevisar
både en liflig agitation hos ledarna och en stor
mottaglighet i den sociala jordmånen.

Äfven ett så sällsamt, meteorliknande fenomen
som den lillryske prästen Gapun, tänkbar endast i
Ryssland, förklarar den ofantliga framgång, som en
religiöst exalterad, om rysk bondekommunism
fantiserade folkuppviglare måste hafva, åtminstone för
tillfället, i sitt korståg bland okunniga, lättrörliga
arbetarmassor. Gapuns underliga personlighet är
för resten ännu icke klart fastställd, och om
förhållandena någonsin tilläte honom att återvända till
Ryssland, anser man i Petersburg, att hans politiska
roll är utspelad.

De ofantliga missförhållanden, hvarunder
Ryssland lidit och ännu lider, måste helt naturligt gifva
den ryska socialdemokratien en mycket bred bas
och rik näring samt förläna den en ännu bjärtare
politisk färg än i det konstitutionella västerlandet.
Den stora mängden af önskemål, som
arbetardeputationer i Petersburg och Moskva redan framlagt för
inrikesministern, är också af lika mycket politisk
som ekonomisk art, ty arbetarna fordra icke blott
löneförhöjning, skiljedom, fackorganisation,
normalarbetsdag, yrkesskolor, olycksfallsförsäkring o. dyl.,
som nu innefattar den stora arbetarfrågan i alla
kulturländer, utan hafva ock ställt sig i spetsen för
det reformvänliga borgerliga samhällets kraf på
politiska rättigheter: upphäfvande af censur och
byråkratiskt godtycke, församlingsfrihet och
delaktighet i statsstyrelsen.

Öfverhufvud visar den ryska
hufvudstadsarbetaren en afgjord förbättring i det yttre. Han är bättre
klädd än arbetaren på landet och har omedvetet
fått något finare vanor. Sällan såg jag i våras någon
berusad på Petersburgs gator — dryckenskapen bör
man snarare söka i de restauranter, dit blusmannen
ej har tillträde. Men dess mer besökta äro de med
kallmatservering förenade ölstugorna och tehusen
<i>(traktir),</i> där arbetarna dels samspråka med gemytlig
liflighet, dels läsa tidningar. Och hvilken valuta
den ryska dagspressen än må bjuda, är detta dock
af en ofantlig betydelse i ett land, hvars regering
och kyrka hittills gjort sitt bästa att hålla folket på
så låg bildningsnivå som möjligt. Då jag till en god
kännare af Petersburgs arbetarförhållanden uttryckte
min förundran öfver dessa oskolade arbetares
andliga vakenhet, svarade han med att påpeka den
muntliga agitationen i förstäderna och tillväxten af
förbjuden litteratur, hvars källor ingen polismakt
längre är i stånd att stoppa. Öfverhufvud ha i
nyaste tid de ryska hufvudstäderna ställt sig i
spetsen för ett enskildt folkbildningsarbete med
kostnadsfria föreläsningar o. d., som lofvar godt för
framtiden.

Och då den nya nykterhetslagstiftningen betydligt
inskränkt det ryska kroglifvet, tvingas arbetaren att
tänka för att åtminstone fördrifva tiden på lediga
stunder. Ämnen för eftertanke saknas ej heller.
Han börjar fundera öfver, hvarför den rike skall ha mer
tillfällen att roa sig än den fattige; han måste undra,
hvarför det ryska
påfvedömet har
inrättat en mängd
obegripliga
helgdagar, som å ena
sidan förknappa
hans nyttiga
arbete och
välbehöfliga arbetsförtjänst, men å
andra sidan döma
honom till
sysslolös förfäing genom
stängning af
offentliga lokaler.
Och reflekterar
han ännu djupare vid öl- eller teglaset, kan han ej
låta bli att förvåna sig öfver, att just de fridsamma,
beskedliga och lojala ryssarna regeras egenmäktigare
och strängare än något annat civiliseradt lands
undersåtar. Dylika reflexioner alstra ett missnöje,
som verkar själfuppfostrande och väckande.

<img>Den 9 jan. 1905.<br>Efter ett i Ryssland konfiskeradt vybrefkort.</img>

Agitationsbränsle saknas sålunda icke, och
<img>Prästen Gapun.<br>Efter ett i Ryssland förbjudet vykort.</img>

när man nu nästan dagligen läser om ryska
massmöten, om hetsande tal på kyrkogårdar eller om de
ständiga slitningarna vid Putilov-fabriken och andra
stora etablissement, ehuru deras portar formligt
bevakas af polis och militär, förstår man bäst, hvilken
komedi utspelades, då den beryktade
arbetardeputationen släpptes inom Tsarskoje Selos slottsmurar
för att mottaga gosudarens landsfaderliga förmaningar
och varningar. Offret för denna komedi var icke
arbetaren, utan kejsaren själf.

En verklig omgestaltning i Ryssland torde väl
ej kunna ske, förr än den kompakta bondemassan
satt sig i rörelse och frigjort sig från den andliga
och ekonomiska lifegenskapen genom en duglig
folkskola och en grundlig revision af de agrariska
förhållandena. Men för detta måls ernående skall den
ryske industriarbetaren ha en stor uppgift såsom
den rörliga länken mellan stad och land, och det
är min tro, att den ryska socialdemokratien kan
hafva en särskild mission att fylla, enär den s. k
intelligensen — d. v. s. den liberalt sinnade
medelklassen — hittills befunnits vara för fåtalig, för
splittrad och energilös att ensam kunna bryta hornen
af absolutismens tjur.

Jag tror ock, att socialdemokratien såsom
samhällsteori skall finna en särskildt fet jordmån i
Rysslands svarta jord på grund af slavens
abstrakt-idealistiska läggning och hans gamla orediga
drömmerier om den chimära <i>miren,</i> d. v. s. den
opersonliga gemensamhetsrätten till jord och jordbruk. Men
det skulle väl ock kunna tänkas, att ryssens medfödda,
mystiskt färgade religiositet, efter brytningstidens
öfvergång, gåfve denna ryska socialism en religiös
riktning, och mig skulle det ej förvåna, om det blefve
Ryssland beskärdt att finna en förening mellan ett äkta
kristligt och ett modernt samhällsskick och förverkliga
det i västerlandet sökta, men ännu aldrig funna ideal,
som fått det förkättrade och missbrukade namnet
kristlig socialism. Tecken till en sådan rörelse saknas
ingalunda, om man vill lyssna till rösterna ur
Rysslands djup. Den gamle Tolstojs lif har ju varit en
storartad kamp för detta mål, och om den nästan
spårlöst förrunnit i sanden, kommer sig detta
närmast af Tolstojs doktrinära ensidighet och på
ålderdomen tilltagande blindhet för det praktiska lifvets
moderna kraf. Men äkta rysk är Tolstoj äfven
därutinnan.

I fråga om taktik och kampmedel råder en
väsentlig åtskillnad mellan den förra »nihilismens»
tämligen planlösa, mot enskilda personer riktade
attentat och det nutida socialrevolutionära partiets
organiserade och systematiska tillvägagående. Huru
denna organisation är sammansatt, är mig icke bekant;
men att den är vidt utgrenad och tämligen väl
disciplinerad synes framgå af de många flygblad, som
trots polisens vaksamhet spridas både i
hufvudstäderna och i landsorten. De utgå från det
socialrevolutionära partiets tryckeri, hvars hemliga adress
sannolikt ändras allt efter omständigheterna, och äro
försedda med centralkommitténs röda namnstämpel.

Om denna hemliga organisation hämtat sitt
mönster från utlandet, särskildt Tyskland och
Österrike, röjer ock själfva den ofta oryska stiliseringen
af denna förbjudna litteratur, att denna sociala
rörelse är af västerländskt ursprung. Den
»klassmedvetna» tonen känner man igen från »Vorwärts»,
likasom ock den politiska terminologien, hvars
tillämpning på ryska förhållanden ännu måste blifva mer
eller mindre skef och svårfattlig. Men framför allt
röjer hela taktiken, med uppfordran till solidarisk
sammanslutning och med afrådande från våldsamma
handlingar i blindo, att de ryska socialistledarna
ha gått i god skola och tagit lärdom af historien.

Den ryska revolutionsrörelsen, ofta behandlad
af lekman och lärd, besitter redan en rik litteratur,
som är välbekant genom alla »fria ord», publicerade
i Tyskland, Schweiz och England om det
»underjordiska Ryssland». Några prof, som jag råkade
komma öfver i våras, sakna dock ej sitt värde såsom
ett litet nytt bidrag till den ryska tidskrönikan och
gifva en ganska karakteristisk föreställning om denna
efemära litteraturs innehåll och form.

Ett af dessa flygblad, tryckta på båda sidorna
i litet format med dubbla spalter, innehåller en vädjan
till alla liberala element i Ryssland att göra
gemensam sak med socialisterna. Det begynner i
följande stil:

»Ej ensamt vi, socialister, känna, att tiden är
inne; ej ensamt vi inse, att den autokratiska regimen
har öfverleft sig själf, uttömt hela sitt innehåll och
är mogen för historiens arkiv. Äfven I, ryska
liberaler, erkännen detta och önsken detsamma som vi.
Dessa autokratiens polisorgier af godtycke och tyranni,
som oupphörligt firats i den tvåhöfdade örnens hägn,
äro eder välbekanta och drabba lika mycket er själfva.
Dessa ohyggliga myriader hekatomber af ryska
soldater, som dödas, lemlästas och plundras och som med
den brottslige tsarens bifall lida hunger och köld —
de oroa äfven er och komma er att rysa, ty äfven edra
barn och bröder förgås där vanvettigt. Och den
allmänna kris, hvaraf folket hemsökes, gör sig allt
kännbarare också för edra materiella intressen. Läget är nu
klart. Edra ögon ha öppnats, och edra hjärtan äro
öfverfulla af harm. Det är tid att handla. Men huru?

»I närvarande stund märkes i Ryssland en
ovanlig lyftning i det medborgerliga känslolifvet, och det
ryska samhället tillåter sig gent emot de sekelgamla
byråkratisk-absolutistiska institutionerna en så stor
hänsynslöshet, att de trogne värnarna af de urgamla
ryska principerna och sådana samhällspelare som
Katkov, Dmitrij Tolstoj, Sipjagin och flera andra
skulle vända sig i sina grafvar. Regeringens
rådvillhet löser till och med de moderata elementens
tungor, och rörelsen stiger uppåt. Det är en
intressant och i det stora hela fägnesam bild. Adresser,
tal och banketter med resolutioner och protester
både i hufvudstäderna och i landsortsstäder — allt
förenar sig till en mångstämmig kör och upplyser
ministern om att fäderneslandet är i fara. Ryssland
behöfver en konstitution.»

Därpå framhållas kraftigt alla
underlåtenhetssynder, som den ryska »bourgeoisien» låtit komma
sig till last genom sin feghet och undfallenhet gent
emot myndigheterna, och särskildt läses lagen för
den liberale publicisten och professorn furst
Trubetskoj. »Men — heter det vidare — naturligtvis är
det liberala samhället i sin helhet och i sina bästa
representanter icke ansvarigt för denna
hållningslöshet. Nu, då det unga Ryssland är färdigt att
afskudda sig tyranniets bojor, må detta liberala
samhälle minnas sin sorgliga historia och bryta med
det förflutna! ... Medborgare! Det är mycket troligt,
att den där utlofvade ’våren’ snart är förbi och
aflöses af en vintrig frost. Då det ej lider något
tvifvel, att regeringen ej skall uppfylla edra
fordringar, ären I redo till motstånd och kamp mot
förtryckarna? Ären I beredda att alltid gifva ett
misstroendevotum åt den absolutistiska regeringen,
bojkotta dess agenter och sätta edra rättigheter mot
våldet? Tiden är inne. Ned med själfhärskardömet!
Ned med kriget! Lefve den ryska allmänna
konstituerande församlingen!»

En annan flygskrift, som ock hamnade i min
hemliga portfölj, innehåller en mycket amper kritik
af Nikolaj II:s regering, som begynte så lofvande,
men ännu ej infriat några löften, jämte en
karakteristik af tsarens mystiskt anlagda personlighet.
Slutorden äro särskildt betecknande för tonen och
stilen i det hela: »Alla känna vi katastrofen på
Krim 1855. Nikolaj I hade dock nog styrka att taga
in gift och på detta sätt försvinna från scenen. Men
icke ens härtill duger hans ättling, som började sin
regering med en fars och som lärt sig uppträda
endast i vådeviller. Men världshistorien tycker ej
om komiska figurer, utan sopar bort dem från tiljan.
Vi äro förvissade om en för det ryska folket lycklig
utgång, men vi kunna ej svara för att dramat ej
slutar med en tragedi för Nikolaj II själf.»

Det blodigaste hån mot tsarmakten, som någonsin
publicerats inom Rysslands gränser, torde väl vara
ett hektograferadt flygblad, som i våras släpptes ut
af osynliga händer. Det är en skärande parodi på
det kejserliga manifestet af den 18 februari 1905:

»Vi, med kanoners, kulslungares, bössors och
knutpiskors nåde Nikolaj den siste, alla ryssars
mördare och våldsverkare, Polens bödel, Finlands
edsbrytare och föröfvaren af allehanda andra
förbrytelser, göra härmed kunnigt för alla våra
klentrogna undersåtar: Till båtnad för våra fränder, till
förmån för rika bankirer och för att frälsa vår
vacklande tron från den upproriska arbetarrörelsens
förstörande verksamhet hafva vi anstiftat ett
meningslöst krig, som fördärfvat hundra tusental af
våra undersåtar. På det att sorgen och smärtan
öfver det i Mandsjuriet utgjutna blodet icke alldeles
måtte söndersarga vårt älskande hjärta, hafva vi
funnit täckeligt att i Piter, Warschau, Riga, Lodz,
Reval och många andra städer i vårt älskade
fosterland nedskjuta ytterligare några tusen af våra
vapenlösa undersåtar för att utjämna det yttre kriget med
ett inbördes krig. I nuvarande tid, då utbredningen
af den revolutionära rörelsen till alla samhällslager
hotar att helt och hållet tillintetgöra oss och vår
oförgängliga ätt, hafva vi beslutit att muta och berusa
våra allertrognaste ligapojkar (»chuligan»), spioner
och poliser, för att de, samlade kring tronen, må
utdela knytnäfsslag till höger och vänster åt våra
andra, mindre trogna undersåtar och framkalla
hetsjakt på främlingar och förvirring bland
frihetskämparnas leder. I detta syfte hafva vi organiserat
slagsmål i Baku, Kazan, Pskov, Kursk och Jalta.
Därjämte, i full öfvertygelse om att det snart är slut
på vår makt, hafva vi beslutit att i sista stunden
förstärka gendarmeriet, öka fängelserna, uppresa
schavotter och sätta kanoner och bomber i stridbart
skick. Manifestet af den 12 dec. 1904, innehållande
en tanklös kritik af vår styrelse och skenbara löften,
upphäfves härmed. I säker förtröstan på det kraftiga
inflytandet af kulslungare, kanoner, knutpiskor och
fängelser, hafva vi, med vår gamla bevågenhet till
våra undersåtar, utlofvat åt ämbetsmännen själfsvåld
och försnillningar ur statskassan, åt de revolutionära
— galgar, åt arbetarna bly, åt de liberala lång
näsa, åt ligapojkar och spioner pengar och brännvin.
Undertecknadt den 18 febr., i de sista månaderna
af vår olyckliga regering, i själfva manifestet å
själfhärskarens vägnar, med egenhändig skrifokunnighet.»

<tab><i>»Trepov.»</i>

<img>»Tsaren och bönderna.»</img>

Äfven i bilder har tsarens heliga person blifvit
utsatt för smädelser och begabberi. En flygskrift
med titel »Tsaren och bönderna» innehåller under
den här återgifna illustrationen en visa, som syftar
på tsarens tal till en bondedeputation i guvernementet
Kursk under sommarmanövrerna 1902. Musjikerna
beskärma sig inför »batiusjka», den hvite tsaren,
öfver sin nöd och de tunga skattebördorna och hoppas,
att han skall dela ut jord åt dem. Men »lille far»
afspisar dem med några förmanande och varnande
ord, under det att han i smyg skänker både jord
och de med böndernas bidrag riktade adelskassorna
åt sina hofmän och kapitalisterna, som trängas bakom
honom.

Ett ryskt motstycke till de socialdemokratiska
skämttidningarna (tyskarnas »Der wahre Jacob») är
en fri serie »tittskåpsbilder» (<i>Rajesjnyja kartiny</i>),
utgifna af den socialistrevolutionära centralkommittén.
Idén är hämtad från de portativa folkliga tittskåpen,
som, i enlighet med de gamla krubbspelen,
ursprungligen framställde bibliska taflor, men sedan
urartat till ett slags kasperteater. Serien är försedd
med följande vignett:

<img></img>

Men när nu
musjiken sticker in
näsan i det underbara
trollskåpet, får han
inte se änglar eller
helgon och herdar,
utan de grufligaste
karrikatyrer ur den
ryska dagskrönikan.
Det nummer, som
fastnade i mina
händer, fylles af en lång,
i enfaldig ton
smädande positivvisa om
det bedröfliga kriget i bortre Asien, och själfva
tittskåpstaflan åskådliggör den ojämna kampen
mellan den ryske soldaten och den japanske (<i>»iponets»,</i>
en förvrängning af <i>japanets</i> och nu mera stundom
användt i föraktlig mening såsom liktydigt med
hedning eller vilde). Den ryske bondsoldaten måste på
sina axlar bära både Kuropatkin och Aleksejev, och
under tiden passar den finurliga intendenturen på att
roffa åt sig soldatens läderstöflar, ty det är ju bättre
att de värdefulla plaggen stanna i ryska händer än
att de bli fiendens byte. Bakom ryssen häller en rysk
järnvägstjänsteman sand i ett mjöltråg, hvaremot
kineser stapla upp stora förråd af ris, fisk, te och
kött åt den japanska hären.

<img></img>

Gent emot den stora agrariska krisen äro den
industriella befolkningens revolutionära tendenser
relativt ofarliga, så länge de stanna inom
hufvudstäderna och vissa fabrikscentra, där oroligheterna
kunna stäfjas jämförelsevis lätt genom vapenmakt.
Och i den mån som de moderna idéerna få insteg
och praktisk tillämpning i Rysslands ekonomiska
lif, skall väl detta sociala krig få sitt vanliga och
naturliga uttryck i strejker, bojkottningar och dylika
oblodiga kampmedel, som vi i västerlandet känna
så väl. Men naturligtvis innebär den industriella
revolutionstendensen alltid en våda för det ryska
statssystemet i dess helhet, ty växelverkan mellan
stad och land ökas allt mer genom det ryska folkets
rörlighet, ett arf från nomadlifvet, och de religiösa
vallfärderna Städernas skjutsbönder, som om vårarna
återvända till sin bondejord för att så och skörda,
hafva åtskilligt att tälja om de petersburgska
fabriksarbetarnas underliga tal och djärfva önskemål Och
när det för sin husslöjd bekanta novgorodska
guvernementets sågfilare hemvända om vårarna, kunna de
för sina hemmavarande i Ruriks nejder yppa, hvad
de sett i det märkvärdiga tittskåpet. Ja, somliga af
dem skola till och med kunna berätta, att de varit
i Ruriks ursprungliga fosterland på andra sidan
hafvet och att de där ha spridt skräck och fasa med
sina grufliga verktyg och försåtliga
generalstabskartor...

*

Den nyinrättade riksduman skall snart nog afgöra
den hittills mycket omskrifna frågan, huruvida
Ryssland är »moget» för ett parlamentariskt styrelsesätt
eller icke.

Ser man på de bildade klasserna, synes mig
ryssen godt kunna mäta sig kulturellt med hvilket
borgerligt samhälle i Europa som helst, och inom
de öfre samhällslagren finnas män, som trots bristen
på praktisk skolning kunna blifva verkliga prydnader
för en rådplägande eller lagstiftande riksförsamling.
De ryska industriarbetarna ha ju börjat att blifva
lika klassmedvetna och socialekonomiskt intresserade
som sina kolleger i Österrike, och om den hvite
tsaren ej tvekat att sanktionera de från Turkiet
nyligen frigjorda bulgarernas konstitutionella
rättigheter, kunde det väl tyckas som om han ej behöfde
frånkänna sina egna undersåtar ett minimum af
själfstyrelse och medborgerliga privilegier.
Öfverhufvud är det där talet om folkets »omogenhet» ofta
blott en fras, hvarunder reaktionära lustar bemantla
sig. Världshistorien har ännu aldrig haft att uppvisa
ett folk, som med ens stått fram i »politisk mognad»,
utan det har arbetat och kämpat sig fram till vissa,
med ansvarskänsla burna fri- och rättigheter och
därigenom vunnit sin politiska myndighetsförklaring.
Så har det varit i Paris eller London, och så skall
det väl ock gå i Petersburg-Moskva.

Men själfklart är ju, att ett positivt resultat af
alla dessa med ens lösta andars debatter och
resolutioner endast kan ernås under två förutsättningar,
som ännu saknas i Ryssland: dels en af censuren
oberoende press (jämte en af polis och senat
respekterad okränkbarhet i riksduman), dels en
verklig folkupplysning. Af hela Rysslands manliga
befolkning tillhöra 87 procent bondeståndet, och då
de ryska analfabeterna, enligt den senaste officiella
statistiken, utgöra 70 procent af mankönet och 90
procent af kvinnkönet, torde man tryggt kunna påstå,
att det i allra bästa fall är högst 10 procent af den
vuxna manliga befolkningen på landsbygden som
känna det ryska alfabetets hemlighet. Och så länge
det står så bedröfligt till, kan det ännu ej vara tal
om en verklig folkrepresentation i ett land, som allt
fortfarande är hänvisadt till jordbruket såsom den
hufvudsakliga arbetskällan.

Det stora obekanta i tsardömets närmaste
framtidsproblem är därför alltjämt själfva kärnan
af det ryska samhället, nämligen den stora
bondestammen. Den ryske bonden gäller ännu såsom den
sfinx, hvarom Turgenev talat i en af sina »Dikter
på prosa» (»Senilia»), och det är inte alldeles säkert
att den ryske bonden går med på hvilka liberala
eller moderna experiment som helst, äfven sedan
han lärt sig läsa innantill. Man kunde bara önska,
att alla de, som nu skrifva böcker om Ryssland och
ge sig sken af att känna det, ägnade hundradedelen
af det journalistiska intresse, hvarmed de följa de
bedröfliga judeförföljelserna i Kisjinev och Gomelj
(Homel), åt den ofantligt viktigare och mycket
sorgligare bondefrågan. Men så lågt som de ryska
bönderna ännu äro utvecklade i ekonomiskt och
intellektuellt hänseende, kunna de icke anses lämpade
för ett västerländskt parlament.

Det är också rätt betecknande för den osäkra
situationen i Ryssland, att såväl konservativa som
liberala under alla funderingarna om den där
riksdumans blifvande sammansättning och eventuella
»partigrupperingar», kasta skygga, stumt bedjande
blickar på den ryske bonden, som ännu ej behagat
ge sin mening tillkänna, ty på båda hållen vet man,
att intet stort kan uträttas utan hans bistånd. De
konservativa räkna på den slaviske musjikens
nedärfda vördnad för tsaren och kärlek till det gamla
»bestående», men de äro inte riktigt säkra på sin
sak, enär de hafva sjuka samveten. De liberala å
sin sida hoppas, att den ryske bonden genom
byråkratiskt förtryck och ekonomisk utsugning skall
smittas af industriarbetarnas och den baltiska
befolkningens revolutionära tendenser, men misstänka
ändå, att »l'improductivité slave» med dess fatalistiska
flegma och orientaliska resignation åter skall ta
öfverhand, sedan de värsta missförhållandena
afhjälpts.

Och till de liberalas stora förtret har den gamle
Tolstoj, i hvilken myriader ryska bönder allt
fortfarande torde se sin lärare och profet, spelat
framstegsmännen ett fult spratt genom sin öppna förklaring,
att den nuvarande socialpolitiska rörelsen vore »en
fördärflig illusion» och att folket icke behöfde skaffa
sig politiska fri- och rättigheter, utan endast »moralisk
själffullkomning» och jord. Hvad det förra beträffar,
visar Rysslands historia nogsamt, att bondens
moraliska »själffullkomning» är otänkbar utan en
åtminstone elementär folkupplysning med samvetsfrihet.
Påståendet att bonden skall kunna blifva jordägare
utan politiska fri- och rättigheter är en af Tolstojs
alltför vanliga nationalekonomiska motsägelser och
naiva hugskott, som ej tarfva någon närmare
utredning.

För dem, som följt den »störste ryske tänkarens»
utveckling och förstelning, är detta intet öfveraskande.
Men nu förstår man kanske lättare, att det icke blott
är tsarens personliga bevågenhet och Tolstojs
skönlitterära världsrykte som gjort att de maktägande
låtit denne fridsamme anarkist och älskvärde fantast
predika en till sina verkningar kulturell reaktion.
Till och med en af Tolstojs varmaste beundrare,
»religionsestetikern» E. H. Schmitt i Budapest, har
ju ock låtit undslippa sig den ofrivilliga, för honom
själf ganska nedslående upptäckten, att Tolstojs
sociala program i åtskilliga stycken närmar sig —
Pobjedonostsevs.

Att det dock äfven på det ryska bondlandet
finnes folk, som ej låter lura sig af denna välmenta,
men fördärfliga illusion om bondeståndets
patriarkaliska naturidyll, framgår af ett bref, som en rysk
tidning i våras fick från några bönder. Det heter
nämligen däri:
<img>Lev Tolstoj.<br>Af <sp>Rjepin</sp>.</img>

»Ni borde skämmas, grefve, att inte förstå denna
rörelse. Ni själf, som af Gud fått sällsynta gåfvor,
står utanför lagen, och ingen gör er något för när,
hvad ni än skrifver eller gör. Ni står öfver lagen.
Men tänk på edra mindre bröder! De vilja också
ha mänskliga rättigheter och ha väntat, att Ni skulle
understödja dem, såsom alla med skäl väntat sig af
edra skrifter. Vi känna den heliga skrift och läsa
den. Människosjälen är fri; men för människornas
lycka och förverkligandet af Guds rike på jorden
måste äfven kroppen vara fri, d. v. s. hela människan,
så att det ej göres något våld mot samvetet, mot
tron, mot tankar och ord. Vi blygas för att det
fallit er in att skrifva något sådant, grefve.»

Men om nu det ryska själfhärskardömet
synbarligen är ohjälpligt brutet, hvad skall då komma i
stället?

Många bildade män inom och utom Rysslands
gränser hålla före, att en modern konstitution med
parlamentarism, ministeriell ansvarighet o. s. v. är
oförenlig med de ryska traditionerna och det
östslaviska folklynnet. Det är omöjligt att på förhand
uttala sig om ett opröfvadt problem. Men lika så
litet som Rom byggdes på en dag, kan ett fullfärdigt
parlament trollas fram ur den ryska jorden, och
konstituerandet af en riksduma är i alla händelser
ett högst beaktansvärdt uppslag af principiell
betydelse. Mig skulle det ej förundra, om det vore
ryssarna förbehållet att finna en konstitutionell formel,
som både kunde tolereras af det imaginära
själfhärskardömet (följaktligen också en god tid framåt
motsvara den stora massans djupt inrotade
föreställningssätt) och afpassa sig efter Rysslands moderna
kulturkraf.

Men huru Rysslands närmaste framtid än må
gestalta sig, har min tro på Rysslands inre hållbarhet
befästats genom mina senaste reseintryck. En
framstående svensk historiker, för hvars kännedom om
Rysslands politiska historia jag ödmjukt böjer mig,
har visserligen påvisat, att många af Rysslands
krigiska och diplomatiska framgångar berott mer på
»tur än på skicklighet», mer på »bluff» och tillfällig
framgång än på inre öfverlägsenhet. Men hvad som
icke är tillfällighet eller tur, utan en positiv förtjänst
i den ryska folkkaraktären, det är dess ofta
uppenbarade förmåga att repa sig efter olycksslagen, att
samla sig i patriotisk offervillighet. Det är den
passiva energien och uthålligheten. Huru mycken
humbug och svaghet det japanska kriget än afslöjat,
har dock detta under för Ryssland exempellöst
svåra omständigheter förda fälttågs långvarighet
gifvit ett lysande prof på denna ryska seghet.
Rysslands historia synes mig vara den till nutida sanning
vordna sagan om den tröge, bondhederlige Ilja af
Murom, som satt stilla i trettio år, men så reste
sig plötsligt i sin jättekraft och hvarken krusade
tatariska röfvare eller ens den »röda solen», furst
Vladimir själf.

Det finnes om denna bondeheros äfven ett annat
kväde, som är ganska betecknande för den ryska
folkuppfattningen. Ilja kommer på sin höga ålderdom
till en vägvisare, från hvilken tre stigar utlöpa åt
olika håll. Inskrifterna upplysa om att den ena
vägen leder till giftermål och den andra till rikedom,
men den tredje till döden, Ilja väljer den tredje,
men lyckas besegra tatarerna, som lurat på honom.
När han sedan pröfvar de båda andra stigarna, blir
han ändå icke gift, ty den bedårande drottningens
gästfrihet är förrädisk, och ej heller blir han rik,
ty de skatter, som han finner, skänker han åt kyrkan.

Det ryska folket är en sådan där gammal Ilja,
som gått sitt eget fördärf till mötes flere gånger och
ändå sluppit helskinnad undan. Det har ock lockats
med falska förespeglingar af förnäma personer, och
om det slutligen lyckats att komma i besittning af
pengar, har det med enfaldig själfuppoffring afstått
denna vinst åt kyrkan.

Men äfven tsardömet står vid en liknande
skiljeväg. Det återstår nu blott att se, om det skall visa
samma oegennyttiga hofsamhet och förtänksamhet och
hafva samma framgång som bonden Ilja Muromets.

<img>Ilja vid skiljevägen.<br>Af <sp>Vasnetsov</sp>.</img>
</chapter>
<chapter name="5. kap. Ryska kyrkan">
<img>Sergievska klostret (Troitskaja Lavra).
</img>

<table o>
<td c><big>FEMTE KAPITLET.</big>
<td c><h2>Ryska kyrkan</h2>
</table>

En långfredag i det största storryska klostret i
hjärtat af Ryssland — lämpligare kan man ej gärna
tillbringa en sådan dag i tsarens fromma rike. Och
det är en gammal angenäm bekantskap, som genom
denna vallfärd återknytes, ty helgedomen heter
<i>Troitskaja Lavra</i>, belägen i moskovska
guvernementet nära det vladimirska, blott ett par timmars
järnvägsresa i nordlig riktning från Moskvas
Jaroslavska bangård eller »våksalj» (vauxhall).

Den nyuppförda, med väggmålningar prydda
stationsbyggnaden gör ett mycket behagligt intryck,
men ett ögonkast på perrongen försatte mig med
ens åter till det ryska lifvets dystra verklighet. På
ett annat spår hade ett blandadt tåg nyss glidit in,
och bland vagnarna funnos fyra med järngaller
försedda <i>arestantskie vagony.</i> Jag hann uppfånga en
skymt af de stackars gråklädda fångarna, då de
föstes ut mellan en dubbel rad soldater. De flesta
af dem sågo dock icke olyckliga ut, utan blott slöa
och likgiltiga. Måhända var det fängelse, som
väntade dem i Moskva eller på andra sidan Ural,
icke hemskare än det elände, som de lämnat bakom
sig i norra Rysslands gråa byar.

Midt emot mig i kupén satt en mager pop i
sliten kaftan — det var ändå andra klass — och
tuggade envist på sina blåsvarta naglar. Då en
tvetydig figur kom in i vagnen och tiggde för något
kyrkligt välgörenhetssyfte, hade den fattige popen
en kopparslant i beredskap. Men när en tiggare
utan ben på ett besynnerligt sätt slingrade och
rullade sig fram på golfvet för att vädja till den
kristliga barmhärtigheten, hade popen ej en blick åt
honom.

Så kom en tidningsförsäljare in med färska nyheter
och färska lögner från Petersburg och fjärran östern.
Popen letade länge i sin stora, men tunna penningpung,
tills han hittade en fem-kopekslant. Att han köpte
»Moskovskija Vjedomosti» föreföll mig lika naturligt
som att en svensk komminister i liknande val och
kval skulle ha stannat vid »Vårt Land». Han läste
allvarligt den första sidans ogudaktiga annonser om
bankräntor och obligationer. Då vi efter en timmes
tyst samvaro skildes åt, hade han just börjat studera
den ledande artikeln, en politisk påsklitania. De
däri insaltade bibelspråken strök han under med
blåblyerts — kanske för att själf använda dem
under påskens bibelförklaringar. Kanske sitta han
och hans gumma <i>(popadja)</i> och läsa detta nummer
af »Moskovskija Vjedomosti» än i dag. Den från
Katkovs tid historiskt bekanta tidningen har till
nuvarande redaktör en man med det oslaviska
namnet Gringmut. Hans far var tysk luteran; men
sonen är, som så många andra renegater, mer
påflig än påfven själf, och hvad tidningen förlorat i
politiskt inflytande, har den ersatt genom religiös
intolerans.

Plötsligt blef det rörelse i kupén, ty vi nalkades
den snygga, pittoreskt belägna klosterstaden,
Sergievskij Posad. Alla passagerare stiga upp
och göra diverse bugningar och knäfall och
korstecken vid anblicken af de första kupolerna. Det
förundrade mig nästan, att lokomotivföraren ej
stoppade hela tåget. Men nog gjorde äfven han
sitt korstecken, och det kan man lättare förstå, än
då man ser hans yrkesbröder vid Petersburgs och
Moskvas spårvagnar, midt i gatuvimlet, taga af
sig mössan för någon kär penat eller skinande
kupol.

Aderton kyrkor med en mängd guldglänsande
kupoler, inhägnade af vidsträckta hvita murar med
gröna tak och röda hörntorn — allt gör ett
synnerligen ståtligt intryck i solskenet. Ännu stodo träden
nakna, fast man räknade den 28 april efter den
gregorianska stilen, men det kändes vårligt i luften,
och en smula solvärme behöfde minnsann det ryska
tsardömets i år särskildt dystra passionsvecka.

Den helige Sergius, klostrets grundare i förra
hälften af det fjortonde århundradet, vann i själfva
verket sin helighet på ett ganska oförtjänt vis, ity
att hans lekamen befanns vara fullt konserverad
enligt den ryska balsameringskonstens regler, fast
han varit död i trettio år. För resten var det nog
en beskedlig och gudfruktig karl, därtill stor
djurvän såsom den helige Franciscus af Assisi, och han
höll sig, enligt legenden, särskildt väl med björnar.

Men hans helighet konstaterades först längre
fram och växte då nästan direkt som kvadraten på
tidsafståndet. Hans femhundraåriga jubileum, som
på sin tid beskrefs i »Slavia», vardt en storartad
kyrko- och folkfest, ty han betraktas som en af
fosterlandets räddare: med tillhjälp af hans
undergörande bild tillbakaslogo klostrets munkar flera
polska anfall, och det lär ha varit hans förtjänst
att lavran frälsades från fransmännens
brandskattning anno 12 — icke klostrets betydelselöshet för
Napoleons strategiska planer. Däremot halp Sergius
icke år 1855, fast han då gjorde den långa resan
ned till Sevastopol, och troligen hade han ej ändrat
resultaten af slagen vid Mukden och Tsusima-bukten,
äfven om Kuropatkin eller amiral Rozjestvenskij
tagit belätet med sig.

Nu ligger han, blank och flat, i sin silfverkista
och visar endast ett svartmåladt ansikte, som utan
knot mottar alla kyssar af stinkande musjiker och
landsvägskäringar.

Troitskaja Lavra, helgonets konungadöme, är
icke blott en samling af klosterbyggnader, utan en
hel värld för sig. Inom murarna dväljas ännu 550
munkar — ett släkte, som är barnlöst och ändå
aldrig dör ut; hit komma minst hundra tusen
pilgrimer om året, och de timliga skatter, som här
hopats, lära ha ett värde af minst 600 millioner
rubel. Förr i tiden ägde klostret också 120,000
lifegna trälar och så stora domäner, att Katarina II
— Rysslands duktigaste kvinna — fann sig
föranlåten att taga de mesta jordagodsen i besittning för
kronans räkning. När skall en rysk imperator,
tvungen af nödvändighetens dygd, våga lägga sin
hand vid det myckna klosterguldet?! <i>Non olet:</i>
japaneserna skulle ej behöfva lukta sig till, hvarifrån
ett sådant krigsskadestånd hade kommit.

Drifven med i en folkhop, fick jag för andra
gången i mitt lif se en skymt af skatterna i klostrets
<i>riznitsa,</i> dem en skinande ordensbroder rabblade
upp med flödande svala. Bondfolket gapade af
häpnad, och äfven min underläpp hängde
pliktskyldigast ned. Men det enda äkta, hvarom jag
hann att verkligen öfvertyga mig, var en 5-kronors
svensk riksbanksedel af år 1884, som inom glas och
ram förvaras jämte några utländska syskon. Om
dessa skatter nämnde dock förevisaren intet, lika
litet som jag å min sida vill trötta med beskrifningar
på helgontaflor och biktscener, klosterbageri och
verkstäder, det nobla refektoriet och de enligt
Bædekers uppgift präktigt inredda klostercellerna.
Klostret består sig äfven med eget tryckeri, som
naturligtvis är höjdt öfver den världsliga censuren.
Men i fall den redan märkbara remnan mellan såväl
munkar och poper som mellan kyrka och stat i
Ryssland med tiden hinner vidga sig till ett svalg,
vore det inte alldeles otänkbart, att statens censur
en vacker dag störde den stilla klosterfriden.

Och hack i häl efter klostrets praktiska
företagsamhet i godt och ondt följer det privata
geschäftmakeriet. Rundt omkring den helige Sergius råder
året om ett sannskyldigt marknadslif med alla
tänkbara heliga och profana varor. Utanför
klosterhotellen täfla de oförbränneligt glada isvostjikarna
om resenären; bakom dem och deras hästkrakar
krälar en legion af lytta och kranka, som med
vidriga fysionomier och ömkliga läten söka öppna
främlingens hjärta och portmonnä. Och på backarna
ligga trötta pilgrimer och »barfotingar» från alla
väderstreck — gråa skepnader i lumpor och trasor,
med replindade bastskor och smutsiga påsar på
ryggen.

Några äro ödmjukt fromma och andligt
förkrossade, andra skina af en naiv värdighet och
själfbelåtenhet, som verkar mycket komiskt.
Somliga se slöa och fåniga ut, andra ha tjufpojken i
ögonvrån, liksom Gorkis dråpliga »Pilgrim», och
åter andra ha en misstänkt uppsyn, som kom mig
att tänka på den tryckta varning, som nu mera är
anbragt vid den Iverska gudsmodersbilden i Moskva:
<i>»prosiat beretj karmany».</i> Det är uttydt: Var god
och sätt hänglås för fickorna! Vid hvarje offentlig
andakt i Ryssland skadar det aldrig att medels högra
armbågen bevara en angenäm kontakt med
plånboken eller att då och då hälsa på den högra
byxfickan.

De ryska munkarna hafva visserligen tagit fasta
på apostelns maning, att de andlige böra vara
gästgifvare, men fatta detta uttryck mindre i biblisk
mening än i den, som ordet har i vårt landtliga
språkbruk. Klostret underhåller två stora hotell,
där all servering af spritdrycker, vin och öl är
förbjuden i matsalarna. Men detta nykterhetsnit
reduceras något, i det att kyparen frågade mig, om
jag ville rekvirera en liten flaska brännvin på mitt
rum. Och den stränga långfredagsfastan kan också
modifieras något. Då jag ogeneradt studerade den
tryckta matsedeln, utspann sig följande lakoniska
dialog mellan kyparen och mig.

<i>Jag:</i> »Människa! Bringa mig antrekot!»

<i>Kyparen:</i> »Går ej i dag. Detta synd.»

<i>Jag:</i> »Men jag redan firat påsk. Jag jeretik
(kättare). Luthersk mage hos mig ej älskar fastmat.»

<i>Kyparen:</i> »Charasjo!»

Och entrecot'en kom. Åttio kopek för en
köttportion är ej att förakta. Femtio öre åt slaktarn,
femtio öre åt källarmästarn och femtio öre åt
klostret — en trefaldigt god gärning! Men några
tedrinkare vid ett annat bord kastade fula och
missundsamma blickar på mig och mitt syndiga
kött...

Skymningen sänkte sig långsamt öfver den långa
fredagen. Men ännu var klosterkyrkan full af folk,
som trängdes för att få kyssa det svartklädda korset.
Rökelsen blef allt kvalmigare, sången allt dofvare
och bönerna allt grumligare. De, som inte fingo
rum inne i kyrkan, stärkte sig med det heliga vatten,
som sprutar fram ur brunnens sneda korsarmar.

Ändtligen stängdes klosterporten för den siste
botgöraren. Klockornas melodiska klämtningar
förtonade, och den mörka vårkvällens stillhet lade sig
öfver klosterstaden med dess fromhet och fromleri.
Lite hvar behöfde hämta nya krafter för påsknattens
religiösa orgier.

*

Äran af att kallas <i>lavra</i> delar Troitskaja med
S:t Saba i Jerusalem, klostren på Athos och Sinai
samt tre kloster i Ryssland: grotteklostret i Kiev,
Alexander Nevskij i Petersburg och
Potsjajevska-klostret i Volhynien. Närmast efter Sergius-templet
i fråga om rikedom och prakt kommer väl
Alexander Nevskij, ty förutom stora skatter af ädla
metaller och ädla stenar har det genom hufvudstadens
omedelbara grannskap ansenliga intäkter af
fastigheter och jord.

<img>Inkörsporten till Alexander Nevskij-klostret.</img>

Nevskij prospekt, Petersburgs Friedrichstrasse
och en af Europas längsta stadsgator (inemot 5
kilometer), är en af den framsynte tsar Peters
ståtligaste byggnadsplaner: från Amiralitetet, vid Nevans
utlopp, skulle en snörrät väg anläggas, som erbjöde
fri utsikt till den breda flodkröken i öster. Planen
vardt dock icke strängt genomförd eller har
åtmistone på senare tid förfuskats, ty vid det torg,
där Nikolajevska (moskovska) bangården nu är
belägen, gör den breda gatan en svängning åt höger,
så att det ursprungliga »prospektet» förfelats.

Peter den store hade ock en särskild anledning
att utvidga staden åt detta håll, ty enligt en
obestyrkt tradition skulle den vladimirske storfursten
Alexander Jaroslavitj just på detta ställe af
flodstranden ha vunnit den seger öfver svenskarna, som
förskaffade fursten tillnamnet Nevskij. Hänförd af
sina egna framgångar i svensk-kriget befallde Peter,
att platsen skulle kallas »Victoria» och att Alexander
Nevskis benknotor skulle flyttas från Vladimir till
det år 1713 färdigbyggda träklostret, som sedan
under Katarina II utbyttes mot en ståtlig
kupolkyrka, den heliga trefaldighetskatedralen. Nu mera
innefattar klostret tolf kyrkor, några kapell och ett
teologiskt seminarium samt är residenset för
Petersburgs metropolit.

Utvändigt verkar det stora klosterområdet dock
snarare som en fästning, ty det är omgifvet af
vattengrafvar, och de hvita, långsträckta byggnaderna
med gröna tak och hörntorn se nästan ut som
kaserner. Det hela är föga originellt eller
ålderdomligt, trots de tvåhundraåriga anorna, och har
alls intet af det historisk-romantiska skimmer, som
i förening med det måleriska läget förlänar ett så
stämningsfullt behag åt Kievs grottekloster. Men i
ersättning mötes man här af en prydlighet och
snygghet, som ej kännetecknar alla klostergårdar i
Ryssland. Och allra trefligast är den ljusa,
rymliga trapezan (refektoriet). Då jag tittade in där en
söndagsförmiddag, voro de båda långborden dukade
för 150 middagsgäster. Några karaffiner voro till
hälften fyllda (sannolikt med <i>kvas,</i> »dricka»), och i
midten af salen stod en bönestol såsom påminnelse
om att människan ej lefver allenast af bröd. Men
från de hvitrappade väggarnas taflor blickade frodiga
munkar ned på de tomma bänkarna, och deras
belåtna uppsyn antydde ingalunda, att människan
bör rata bordets nöjen. Och inte heller se de nutida
munkarna i Ryssland synnerligen asketiska ut.

Klostrets yppersta klenod utgöres naturligtvis af
Alexander Nevskis ben, förvarade i en stor
silfverkista, som en smula liknar den helige Nepomuks i
Prag. Inskrifterna, dels på prosa, dels på
långsläpiga alexandriner, äro författade af poeten
Lomonosov, som ock fått sitt hvilorum inom klostrets
murar. Lomonosov, sjuttonhundratalets
»universalsnille», var en lärd karl på många områden, men
så lärd var han ändå icke, att han kunnat historiskt
visa förloppet af den i alla händelser ofantligt
öfverskattade seger, som ryssarna anno 1214 skulle ha
vunnit öfver Birger Jarls »korsfarare». Och
klosterkrönikan är allt annat än ägnad att öfvertyga de
klentrogna. Då den svenske jarlen — heter det —
hånfullt utmanade Alexander Jaroslavitj med orden:
»Kom ut mot mig, om du törs!», bad fursten till
Gud och styrktes i sin tro på seger genom en viss
Pelusgis vision, huruledes martyrerna Boris och
Gljeb kommit roende bland skyar för att hjälpa
ryssen mot de gruflige svenskarna. Till yttermera
visso försäkrar krönikan, att den tappre Alexander
egenhändigt sårade jarlen, hvilket ju dock ej hindrade
att denne några år senare faktiskt lade grunden till
det svenska Östersjöväldet.

Intet kloster i Ryssland torde ha en förnämare
och andäktigare publik, ty till Alexander Nevskij
kommer den
eleganta damvärlden
för att lyssna till
själamässorna
öfver de aflidna,
som kunna bestå
sig lyxen att bli
jordade på någon
af klostrets tre
kyrkogårdar. På
söndagarna är det
en oafbruten ström
af vagnar till
Nevskij, och medan
de fina herrskapen
snyfta och bedja
inne i kyrkorna, sitta kuskarna på »bockarna»
och gäspa eller snarka.

<img>Trefaldighetskatedralen i Alexander Nevskij-klostret.</img>

Jag råkade bevista en begrafning i
klosterkyrkan, och det var en af de vackraste jag sett i
Ryssland. Där var sol och grönska och blommor, och
den hvita, öppna kistan på katafalken med den
hvita svepningsskruden, omlindad af ljusa blad och
liljor, gjorde ej ett beklämmande eller sorgligt intryck.
Vackert klingade de mollartade ackorden af klara
barnastämmors sopraner, sekunderade af djupa
basröster. Det var en ung flicka, som begrofs, och jag
drog mig till minnes den ryske skalden Nadsons
vackra verser:

<poem>
»Den bländhvita kistan med ljus baldakin
inunder den hvälfda kupolen,
och böljande skaror och helgonens skrin —
allt glänser och glittrar i solen.

Det är som om vår och natur i förbund
med solstrålar följt hennes kista
och skänkte åt henne i afskedets stund
en brinnande kyss till det sista.»
</poem>

Alexander Nevskis kloster är ock de dödas
stad, ty af Petersburgs 25 kyrkogårdar finns här
tre, som gömma stoftet af flera i litteraturen
berömda män: Lomonosov, komediförfattaren
Von-Wizin, fabeldiktaren Krylov, romantikerna Karamzin
och Zjukovskij samt Dostojevskij. Och Rysslands
allra yppersta tonsättare äro här begrafna: Glinka,
Dargomyzjskij, Rubinstein och Tschajkovski.

Men sällan har jag sett en
historisk-aristokratisk kyrkogård så vanvårdad som Nevskij-klostrets
trenne. Ehuru järnkorsen och stenhällarna bevara
namnen på Ryssland mest lysande ätter — här ligga
bland andra Peter den stores syster Natalja och
sonen Peter samt den berömde krigaren Suvorov —
äro grafvårdarna, inklämda och hopgyttrade på en
trång yta, både smaklösa och illa medfarna.
Inskrifterna äro svårlästa, och ingen grönska skyler
den rostiga metallen och de skrofliga stenarna.

Vid ingången till kyrkogårdarna stå fromma tiggare,
som i sina sparbössor samla slantar för diverse
välgörande ändamål. Jag lade särskildt märke till en
sparbössa med inskriften: »Åt arma slaver.» Månne
detta afsåg den serbiske eller bulgariske bonden,
som lefver ett hundrafaldt lyckligare och friare lif
än den storryske musjiken? Eller samlades bidrag
åt de polacker, som i Sibirien måste lida för sin
tro och sin fosterlandskärlek?... Och huru
användas alla de andra sparkassorna, då man nu
dagligen kan se, huru krymplingar från kriget tiggande
svälta på Petersburgs och Moskvas gator, utan att
staten ens unnar dem alla fribiljett på järnvägen
till hemorten!

Jag kunde ej heller låta bli att tänka på, huru
många af Rysslands bästa söner dött fjärran från
sitt land utan att ens få hvila i en efter rysk ritual
vigd jord — icke blott de många tiotusende i det
ohyggliga kriget i fjärran östern, utan framför allt
de många skalder och tänkare, som Ryssland
godtyckligt förskjutit. Och ho täljer alla offren för ett
orättfärdigt samhällsskick eller för dåraktiga
förblindelser, som förmultna på den ryska steppens
hemskt kala och torftiga bykyrkogårdar? Turgenev
låter i sin gripande roman »Fäder och söner»
Bazarovs graf smyckas af två granar och fuktas af
föräldrars tårar. Huru många af Bazarovs likar
och olyckskamrater kunde trösta sig med hoppet
att efter döden blifva ihågkomna af en enda människa?

Under min vandring på de smala gångstigarna
ljöd alltjämt den entoniga själamässan af två diakoner,
som å tjänstens vägnar gingo från den ena nyss
uppskottade grafven till den andra. Deras hesa
röster gjorde ett skärande afbrott i den ödsliga
tystnaden.

Vid en nyligen nedsänkt kista sågs en general,
omgifven af en skara yngre militärer och kadetter.
Han sade nu ett sista farväl åt en femtonårig son.
Den gamle fadern stod stram, och inga tårar vätte
ögonen. Kanske hade denna källa redan sinat.
Huru många fäder ha ej i dessa båda år begråtit
söner, som dött någonstädes i fjärran Asien eller
sänkts i hafsens djup!

Jag skyndade bort från dödsklostret.

*

Tungt och beklämmande verkar det inre af en
rysk kyrka med dess ljusskygga dunkel, de
brunsvarta helgonansiktena och den smaklösa
förgyllningen. Dystert verkar ock på främlingen den ryska
gudstjänsten med dess evinnerliga litanior och
meningslösa upprabblande af kyrkoslaviska
bönetexter (slavernas munklatin), och något dystert hvilar
öfver hela den ortodoxa kyrkan med dess grofva
mystik, råa konst och känsloljumma bigotteri.

Huru mäktigt den ryska kyrkan än tycks vara
upptornad, röja sig dock äfven här åtskilliga remnor
i de sekelgamla murarna såsom ett tidens tecken,
att en grundlig reparation är af nöden, för att hela
byggnaden ej skall störta in en dag. Tillvaron af
många millioner frikyrkliga sekterister har ju redan
länge bevisat ett allmänt utbredt missnöje med
statskyrkan, och det nyligen utfärdade toleransediktet
var ett nödtvunget erkännande från statens sida, att
makten öfver själar äfven i Ryssland har sina gränser,
som ej få öfverskridas. Det var en minnesvärd
påsknatt i Moskva denna vår, då på Rogozjska
kyrkogården myndigheterna togo bort de sigill och
lås, som i femtio år lagt glömskans damm på de
gammaltroendes altaren och reliker. Och huru föga
verksamt detta toleransedikt än må vara i den
närmaste framtiden, är dock den däri inneslutna
principen om samvetsfrihet af lika ovärderlig betydelse
för Rysslands religiösa framtid, som
bondeemancipationen för den sociala utvecklingen. Det upprörande
fängelsesystem, som ännu in i våra dagar tillämpats
här och hvar mot »vantrogne dårar», t. ex. i det
gamla, isolerade Suzdalska klostret, torde väl snart
vara ett historiskt minne blott.

Åtskilliga tecken tyda ock på att den ryska
kyrkan själf börjar vakna upp ur sin långa letargi.
Dels röjer sig en sträfvan hos det »hvita»
prästerskapet (poperna) att frigöra sig från de »svartas»
(munkarnes) tyranni, dels ifras från många kyrkliga
håll för kyrkans skiljande från staten. Slutligen ha
åtskilliga präster i Petersburg ställt sig i spetsen
för en andlig rörelse, som visserligen ej direkt bryter
med den ortodoxa teologien, men vill bringa den
kristna etiken i närmare samband med den
rysk-sociala utvecklingen öfverhufvud.

Om den ryska kyrkan göres oberoende af staten
genom att det gamla <i>patriarkatet</i> återupprättas, lossas
därigenom de byråkratiska banden, men på samma
gång lägges måhända en grund till det, som man i
västerlandet betecknar med det något sväfvande
namnet »klerikalism». Ryssland har aldrig varit
klerikalt i samma mening som de romanska länderna,
ty i motsats till Roms papocesarism har Moskva
gått i en kyrklig riktning, som skulle kunna kallas
cesaropapism. Redan under den kievska
fursteperioden blefvo metropoliter till- och afsatta af den
världsliga makten. Ivan den gruflige mördade kyrkans
öfverhufvud Filip; Boris Godunov afsatte Daniel,
och Aleksej Michajlovitj afgick med seger öfver Nikon.
Det vardt för Peter den store ganska lätt att alldeles
afskaffa patriarkatet och göra kyrkan till tsarens
tjänarinna, naturligtvis mot skäligt vederlag. Att
den heliga synoden till största delen är sammansatt
af präster, har ej ändrat något i detta
subordinationsförhållande, ty den heliga synoden är i grund och
botten ett världsligt kollegium, som genom sin med
stor maktbefogenhet utrustade lekmannachef,
öfverprokuratorn, sorterar direkt såsom minister under
kejsaren, utan hänsyn till synoder eller konsistorier.

Mycket andligt mörker hvilar ju ännu öfver
Ryssland, och vare sig att den ryska kyrkan blir
en själfständig makt i staten eller fortfarande
representeras i tsarens person, kommer den ryska
folkbildningen under kyrkligt inflytande ännu på lång
tid att förblifva mycket ofullständig, ensidig och
inskränkt. Men likasom jag vid mina sociala
iakttagelser af Ryssland icke dröjt enbart vid de många
skuggsidorna, hvarom det ändå skrifves så mycket
sannt och osannt, har jag ingen lust att lägga sten
på de stackars ryska popernas ändå nog tunga
börda af andligt och materiellt armod. Fastmer har
det varit mig välkommet att bland de otaliga »svarta»
och »hvita» prästerna träffa på några, som förena
en sann kristendom med en vaken blick för ett
modernt samhälles kulturkraf. I den senare delen
återkommande till denna religiöst-litterära rörelse,
vill jag i detta sammanhang blott presentera den
mest populära af dessa nyryska präster, <i>Grigorij
Spiridinovitj Petrov.</i>

Såsom son af en bykrögare, i hvars hem
Grigorij Petrov tidigt fick afsky för dryckenskapens
elände, genomgick han seminariet i Petersburg och
är nu, vid 40 års ålder, anställd i Petersburgs norra
förstad Novaja Derevnja, ehuru ett tilltagande
bröstlidande ofta tvingar honom att taga tjänstledighet
och uppsöka mildare klimat.

Den stora popularitet, som denne på rangskalan
obetydlige präst åtnjuter i Ryssland, beror icke
blott på hans genom trägna studier och många
utländska resor vunna bildning och på hans ovanligt
hjärtevinnande personlighet, utan ock på hans
förmåga att klart och lefvande framställa sina tankar
och sträfvanden att bringa den moderna
samhällsutvecklingen i samklang med den kyrkliga läran
och den kristna etiken. Utan att vara revolutionär
— ty hans religiösa åsikter afvika alls icke från
kristendomen — har han blifvit en för sina andliga
förmän något misshaglig person genom sin
sanningskärlek, sitt mångsidiga bildningsnit och sin öfver
den stela dogmtron höjda bibeltolkning. Lika klar
som Lev Tolstoj, men mer tolerant, förstående och
praktisk än den stränge sedeläraren på Jasnaja
Poljana, lämnar Petrov aldrig den nutida
verkligheten ur sikte och söker just att ur den stigande
kulturen och den växande internationella
samfärdseln hämta lärdomar för det ryska folket och
att harmoniskt utveckla människans religiösa väsen
i förening med hennes ästetiska och praktiska
förmögenheter.

Hans folkliga skrifter — de äro inalles minst
tjoget — hafva utgått i många upplagor och behandla
mångfaldiga ämnen till fromma för den stora
massans upplysning och förädling. Än är det
lärorika iakttagelser från de utländska resorna, än är
det minnen från studierna i seminariet, än en
populär utläggning af någon
biblisk berättelse eller
antik saga, än ett
kåserande öfver krig och
missriktad
kolonialpolitik, än en straffpredikan
öfver dryckenskapen och
det sedliga förfallet i
Ryssland. Petrov
representerar ensam en
folkhögskola, ovärderlig i ett
sådant land, och vid
läsningen af hans skrifter
beundrar man lika
mycket den klara stilen och
fyndigheten i bilder och exempel ur historien som
hans sakkännedom och praktiska blick. Då han
t. ex. vill visa möjligheten af att skingra den ryska
okunnigheten i fråga om hälsovård och barnavård,
hämtar han exempel från den svenska
»Mjölkdroppen» eller de danska försöken att göra klitterna
odlingsbara, och då han vill ge sina landsmän goda
utländska föredömen vid dryckenskapens
bekämpande, bjuder han bland annat på en hel liten skiss
om svensken Wieselgrens lifsgärning.

<img>Prästen G. S. Petrov.</img>

I motsats mot denne i sin religiösa läggning
äktryske präst, hvars praktiska betydelse för
Rysslands inre omdaning jag sätter högre än den i så
mycket oresonlige Tolstoj, skulle jag vilja ställa en
icke mindre karaktäristisk, i utlandet vida mer
beryktad gudsman, nämligen <i>fader Ioann af Kronstadt.</i>
Född år 1829 i Archangelsk såsom son af en simpel
kyrkväktare, åtnjuter Ioann Sergiev Ilitj visserligen
större popularitet i Ryssland än Petrov, ty han är
lika uppmärksammad i palats som i den uslaste
koja, men detta kommer sig näppeligen af hans
själsegenskaper och ännu mindre af hans bildning,
utan af den grofva, vidskepliga mystik, som tändt
helgonglorian kring denne personligt oförvitlige och
hjärtligt enfaldige sjömanspräst. Jag har ej gjort
hans personliga bekantskap, men hade i Petersburg
och omnejden
många tillfällen att
få veta åtskilligt
om denne barnslige
»undergörare», som
helt visst icke vill
uppsåtligt bedraga
någon, men väl
bedrager sig själf i
sin blinda dogmtro
och bedrages af
andra.

<img>Ioann af Kronstadt.</img>

Redan år 1896
grundades i fader
Ioanns födelsestad
en sekt, som
förkunnade världens slut
och profeten Elias ankomst i Ioanns skepnad. Denna
kiliastiska sekt har under namnet Johanniter slagit
nya rötter i Kronstadt, Oranienbaum och
Petersburg, där de ha ett kloster. De förkunna, att alla
änglar och helgon nu kommit till jorden i
medlemmarnas skepnad, att Kristus uppenbarats i fader
Ioann, att Kronstadt är Jerusalem och Oranienbaum
Nazaret. Men Tolstoj är en sannskyldig antikrist!
Och till yttermera visso hade Guds moder nedstigit
på jorden såsom den undergörande Porfirija!

Denna »purpurfödda» kejsarinna har, enligt
hvad polisundersökningar konstaterat, befunnits vara
en prostituerad bondkvinna från Novgorod, som
under »seanserna» tronar i ett mörkt rum, klädd
i chiton och tunika och omgifven af en ljuskrona,
som slocknar eller tändes genom en elektrisk
ledning. Kring sig har hon samlat ett tjog kvinnor,
som åt de besökande sälja reliker och lifsvatten,
samt diverse tvetydiga män, af hvilka en bonde
från Kronstadt figurerar som »ärkeängeln Michael»,
och en i ett tråkigt »vedmål» intrasslad köpman
Motin har uppträdt som aposteln Paulus. De rikligt
inflytande inkomsterna — särskildt af »olyckliga
äkta män», som söka dessa vestalers tröst — ha
satt henne i stånd att öfva stor frikostighet mot
kloster, tillförsäkrat henne kyrkans gunst och mer än
en gång räddat henne från häktet.

Naturligtvis rår fader Ioann icke direkt för allt
det ofog, som dessa stackars fantaster bedrifvit i
hans namn. Men att han har kunnat tåla all denna
personliga helgondyrkan, vittnar i bästa fall om en
otrolig själfförblindelse, och det varma försvar,
hvarmed han offentligt — i tidningar — uppträdt för
den f. d. gatuslinkan, nu mera profetissan och
undergörerskan Kiseleva, är ett slags frimodighet, som
dömer hans egen omdömesförmåga. Och hela detta
narrspel af fånar, lättingar och skurkar har i åratal
fått frodas i den ryska metropolens hamnstad rundt
omkring den prästman, som gäller för tsarens
specielle själasörjare!

Alla, med hvilka jag talat om Ioann Kronsjtadtskij,
hafva betecknat honom såsom en genomhederlig man,
integer vitæ scelerisque purus, och äfven sådana
bildade personer som en Merezjkovskij eller Petrov
hafva på sin höjd ett medlidsamt löje öfver denna
kyrkliga enfald, som själf besjälas af det goda, men
ofrivilligt går det ondas ärenden. Hans naiva
stridsskrifter mot den af ortodoxien hatade och fruktade
Tolstoj äro lysande vittnesbörd om en religiös enfald,
hvars argumentering består i lösryckta bibelspråk,
men som är oförmögen till allt djupare, originellare
tänkande och som totalt stelnat i byzantinsk
helgonkult, blind för det nutida lifvet och stendöf för nya,
mäktiga röster ur samhällets djup. »Tolstoj vill —
heter det i hans herdebref såsom svar på Tolstojs
uppseendeväckande ’Vädjan till de andlige’ —
intet mer eller mindre än att såsom den
apokalyptiske draken rycka neder tredjedelen af himlens
stjärnor, det vill säga hela tredjeparten af de kristna,
särskildt de intelligenta människorna... Tolstoj
fantiserar om sig själf, som om han vore en
fullkomlig människa eller öfvermänniska, såsom den
beryktade dåren Nietzsche fantiserade ... Lev Tolstoj
är ett rytande lejon (på ryska <i>lev</i>), som går ut att
söka hvem han uppsluka må. Och huru många
har han icke redan slukat genom sina lögnaktiga
småskrifter? Akten er för honom!» ...

En sådan i sitt slag äktrysk företeelse som
Ioann af Kronstadt är ofattbar för västerlandet, och
därför göra vi nog klokare i att beklaga än att
fördöma honom. Han är en nutida exponent på den
ryska kyrkans tusenåriga förstelning, på samma gång
som han dock bevarat en barnsligt frisk tro på
kristendomens dogmer och en i all enfald sublim
religiös hänförelse, som ger honom en nästan
profetisk nimbus och sätter honom i stånd att med
bevarande af egen själsrenhet ströfva som en blind
bland samhällets ogärningsmän och skökor.

<poem>
»Besjungom, lofvom världens härskarinna!
Hon går till Frälsaren, till fader Ioann.
För eder, hedningar, Tolstoj är Kristus.
Förbannade! I hafven glömt er Gud.»
</poem>

Så sjunger denna ryska Johanniterorden i sitt
kapell på Petersburgska ön, och då en främling hör
detta sammelsurium och ser den fanatiska ekstasen
hos dessa bedragare och själfbedragare, blottade på
all intelligens och bildning, tycker han sig i en af
Europas mondänaste städer förflyttad långt tillbaka
i tiden eller långt österut i rummet. Credo quia
absurdum.

Ja, Ryssland är allt fortfarande de stora gåtornas
och motsättningarnas land. Hvar finnes i Europa
så mycket okunnighet, laster och lögn som där?
Men hvar annorstädes kan man träffa på så mycket
hjärtlighet, medlidande och primitiv kristendom som
just bland Dostojevskis och Tolstojs landsmän?

*
</chapter>

<chapter name="2. afd. Litteratur och konst">

<table o>
<td c><big>ANDRA AFDELNINGEN</big>
<td c><h2>LITTERATUR OCH KONST</h2>
</table>

</chapter>
<chapter name="6. kap. Turgenevs minne och Dostojevskils skugga">
<img>»Steppens Hamlet».<br>Originalteckning af <sp>Turgenev</sp>.</img>

<table o>
<td c><big>SJÄTTE KAPITLET.</big>
<td c><h2>Turgenevs minne och Dostojevskis skugga.</h2>
</table>

I våras gjorde man i Moskva en liten upptäckt
af litteraturhistoriskt intresse, som väckte till nytt
lif mina gamla sympatier för den glömde författaren
af »En jägares anteckningar», <i>Ivan Sergejevitj
Turgenev</i>. Ett exemplar af hans berömda novellsamling,
tryckt år 1852, hade af författaren skänkts till hans
mångårige förvaltare på Spasskoje, N. Stjepkin, och
i denna bok har dess nuvarande ägare, Dasjkov,
först nu upptäckt tre lösa blad, som inklistrats
mellan de tryckta sidorna och innehålla
blyertsteckningar af Turgenevs egen hand såsom
illustrationer till några typer ur »Jägarens anteckningar».
Dessa prof röja icke blott Turgenevs hittills okända
anlag för porträttritning, utan bekräfta ock, att han
i verkligheten sett de typer, som han framställde i
litteraturen, och att han sett dem med konstnärens
klara, skarpa blick.

<img>»Loppan».<br>Nyupptäckt originalteckning af <sp>Turgenev</sp>.</img>

Den ena af dessa tre figurer, som här
reproduceras, ger oss bilden af den enfaldige bonden
<i>»Kasian från Krasivaja Metj»,</i> gemenligen kallad
»Loppan», den beskedlige djurvännen, som Turgenev
råkade bli bekant med i en by, då hjulet på hans
vagn gått sönder. Den karaktäristiska teckningen
motsvarar alldeles Turgenevs beskrifning i skissen
af samma namn: en ungefär 50 år gammal dvärg
med solbrändt, rynkigt ansikte, med krokig näsa,
små svarta ögon
och knollrigt, yfvigt
hår af samma färg.
— Den andra bilden
framställer den
originelle frälsegodsägaren (<i>odnodvorets</i>)
<i>»Ovsiannikov»,</i> en
rysk landtpatron af
den gamla goda
stammen, som af
Turgenev beskrifves
sålunda: »Föreställ
dig, käre läsare, en
reslig, välmående
karl af inemot
sjuttio år, med ett
ansikte något liknande fabeldiktaren Krylovs, med ljus,
klok blick under de nedhängande ögonbrynen»... etc.

Den intressantaste pennteckningen är emellertid
den tredje, <i>»Hamlet från Stjigrovska distriktet»,</i> icke
blott därför att den är så väl utförd i konstnärligt
afseende, utan ock därför att denne för Turgenev
karaktäristiske frashjältes utseende icke är närmare
skildradt i den ifrågavarande berättelsen. Såsom
bekant gjorde författaren bekantskap med denne
underlige
pratmakare vid ett
gästabud hos en
godsägare och hade
honom till omedelbar
granne under natten.
Egenkärleken, den
sjukliga ironien och
människoskyggheten — allt får sitt
karaktäristiska
uttryck hos denne
sjuke ryske Hamlet,
en föregångare till
Rudin och andra
»öfverflödiga»,
lefnadströtta män i
Turgenevs romaner.

<img>Ovsiannikov.<br>Originalteckning af <sp>Turgenev</sp>.</img>

Turgenevs
betydelse såsom rysk
bynovellist torde ha öfverträffats af senare författare,
men såsom konstnärlig naturmålare och finkänslig
folkskildrare intager han allt fortfarande ett hedersrum
i sitt lands vitterhet, och »En jägares anteckningar»
betecknar en märkesten i Rysslands litteraturhistoria.
Novellsamlingen (i två band) gick ut i tre upplagor
under de tre första åren, och kejsar Alexander II blef så
gripen af dessa bondeskildringar, att han lät hälsa
författaren, att »läsningen af hans bok varit en af
de stora bevekelsegrunderna för gosudarens beslut
att upphäfva lifegenskapen» — en synnerlig ynnest
från tronen gent emot en i hofkretsar illa sedd
författare, som några år förut blifvit häktad och
internerad på landsbygden därför att han i en kort
minnesruna öfver Gogolj hade prisat honom såsom
en <i>stor</i> författare, hvilket censorn uppfattade såsom
en indirekt majestätsförbrytelse.

Huru och när tanken på lifegenskapens
orättvisa, som frodades icke minst i Turgenevs tyranniska
modershem, först vaknade hos den veke, godhjärtade
skalden, har han själf talat om i den själfbiografiska
skissen »Punin och Baburin», där en tolfårig gosse
af den hemlöse Baburin får en lärdom för hela lifvet
och uppmanas att i sin mån bidraga till afhjälpande
af samhällets värsta missförhållanden. Och då den
styfsinta modern dött (1850), var det en af sonens
första uppgifter att gifva sina underhafvande
personlig frihet och låta dem göra dagsverken efter eget
skön. Juridiskt fria kunde de dock icke vara, så
länge lifegenskapen hade gällande kraft, och Turgenev
följde därför med största uppmärksamhet de
förberedande åtgärder för dess upphäfvande, som vidtogos
efter det kejserliga reskriptet af den 20 november
1857, då bondeemancipationens princip uttalades från
tronen.

Det är emellertid mycket betecknande för den
ryska samhällsutvecklingen, att resultaten af den
stora reformen alls icke blefvo så snabba och
lysande som Turgenev och andra »västerländingar»
drömt sig. Tvärtom mottogos de nya förordningarna
med misstro både uppifrån och nedifrån. De
enskilda försök, som redan på 1840-talet gjorts af
Ogarev att gjfva bönderna lof att flytta och bestämma
sitt arbete själfva, hade endast försämrat deras
rättsliga och ekonomiska ställning, och den tvifvelsjuke,
finkänslige Turgenev erkänner flerstädes i sina
romaner, att han ej var i stånd att lösa »gåtan, som
den ryska bondesfinxen rufvade på. För den skull
är det ej nog att ta på sig <i>murmolkan</i>» (den ryska
bondemössan), såsom det heter i en af hans »Dikter
på prosa».

Nyligen publicerade bidrag till
Turgenev-litteraturen af den nitiske forskaren N. Gutiar visa ock,
att Turgenev förhöll sig ganska skeptisk gent emot
bönderna. Då t. ex. vid en landtlig fest på Spasskoje
en lustigkurre ådrog sig gästernas välvilliga
uppmärksamhet, sade Turgenev åt sina vänner: »Tro
honom inte! Om det blefve något bråk eller oväsen,
skulle den där skämtaren vara den förste att stjäla
och plundra, fast han nu är så oförarglig och mjuk
i ryggen. Bakom vår rygg gnolar han fula visor
om herrskapen för de andra bönderna och ställer
sig nu in bara för att få en slant.» Och då någon
förundrade sig öfver att Turgenev lät bönderna stå
barhufvade, svarade han:

»Omöjligt att få dem till att ha hufvudbonaderna
på! I fall jag befallde dem det, skulle de bara
skratta åt mig och inte lyda. Jag känner dem. En
annan sak vore det, om de själfva komme sig för
med att behålla hatten på hufvudet. Jag är i alla
fall glad öfver att se, huru de nu hälsa på ett helt
annat sätt än under min mors lifstid. Nu hälsa de
godmodigt, frivilligt och med synbar aktning; men
då skedde det med slafvisk fruktan och
inställsamt.»

Och personligen fortfor Turgenev hela sitt lif att
verka för sina »fria» bönders bästa genom
ekonomiska lättnader, skolgång och fattigvård. Hans ovana
att sköta pengar och långa frånvaro i utlandet gjorde
dock, att hans välmenta afsikter ej buro så goda
frukter, som han kunnat vänta. Så mycket större var
emellertid glädjen, när husbonden om somrarna
återkom till Spasskoje, och då gick det gladt till. Festen
slutade vanligen med att bönderna knotade öfver att
»vinet» tagit slut, men klockan tio måste de gå
hem till sig, och om någon tagit sig för mycket till
bästa, fick han sofva af sig ruset i trädgården eller
i närmaste buske. Och någon bykrog fanns där
icke, sedan den gamla <i>kabak’en</i> brunnit ned. En
knipslug underofficer från furst Mensjikovs
närliggande gods hade visserligen öppnat krogrörelse i
Spasskoje; men då Turgenev låtit bygga ett kapell
till minne af Alexander II, beslöts det att den
främmande krogen skulle aflägsnas från det heliga
grannskapet.

Sociologiskt och praktiskt intresserad som Lev
Tolstoj var Turgenev aldrig. Men icke var han en
mindre djup tänkare, och i hans romaner —
särskildt <i>»Novj»</i> (<i>»Obruten mark»</i>) — framlyser allt
emellanåt den sociala frågan med en viss skepsis.
Erfarenheten hade lärt den enslige drömmaren, att
de ryska reformerna ej gå framåt med jättesteg, och
att det andliga slafveriet icke kan utrotas blott
genom ett kejserligt penndrag om yttre frigörelse. Sin
sympati för samhällets olyckligt lottade bibehöll han
dock till det sista, trots många missräkningar och
svikna förhoppningar, och i den mening kan det väl
sägas, att han förblef sin ungdoms Hannibalsed mot
allt slags lifegenskap orubbligt trogen.

Den ogifte, om och ej barnlöse Turgenevs
släktnamn är utplånadt, och mödernegodset
Spasskoje-Lutovinovo i guvernementet Orel har öfvergått i främmande
händer. Efter Turgenevs död råkade allt i
förfall: möblerna skingrades och förstördes,
fönsterrutorna krossades och golftiljorna refvos upp. Det
ena föremålet efter det andra, som kunde erinra
om den store författaren, försvann, och till sist lär
äfven en gammal, groft stoppad soffa med rätt höga
karmar ha vandrat förgängelsens väg.

Men denna gammalmodiga, utslitna möbel, som
jag såg för tio år sedan, hade ägt en viss litterär
ryktbarhet och kunde ensam ha varit nog att göra
Spasskoje till en vallfartsort för vänner af Turgenevs
diktning, ty det var Turgenevs favoritmöbel. På
den brukade den gamle ungkarlen icke blott taga
sig den kära eftermiddagsluren, utan där drömde
han ock sina tungsinta ryska drömmar om
tsardömets fäder och söner, om panslavismens rök och
om den svärmiska ungdomskärlekens vårböljor, eller
ock samlade han här omkring sig fränders och
vänners barn för att roa dem med improviserade sagor.
Han kallade på skämt sin soffa för <i>»samoson»</i> (af
<i>sam</i> = själf, ensam och <i>son</i> = sömn).

Ja, han var själf en halft sofvande enstöring,
denne mästerlige sagotäljare, och ehuru han förstod
sitt land bättre än flertalet andra ryska författare,
gick han tämligen oförstådd och missförstådd genom
lifvet. Icke nog med att han på högre ort var
misstänkt och misshaglig och hade mer än en allvarsam
konflikt med myndigheterna, han förföljdes länge af
den ryska opinionen, såväl den liberala som den
konservativa kritiken, både från slavofilers och
»nihilisters» sida. Tolstoj med sin kärfva ensidighet
har aldrig kunnat uppskatta det vekt harmoniska,
som i själfva verket låg i den tungsinte, pessimistiske
<img>Ivan Sergejevitj Turgenev.<br>Af <sp>Charlamov</sp>.</img>
Turgenevs halfl panteistiska och fatalistiska
världsåskådning; Dostojevskij sade rent ut, att romanen
»Rök» borde brännas på bål för dess »antislaviska,
fosterlandslösa tendens», och andra påstodo, att
Turgenev ej kände sina landsmän tillräckligt och
att han vantrifdes i Ryssland.

Det förra är delvis sannt, ty Turgenev betraktade
Ryssland på afstånd och idealiserade omedvetet med
konstnärens syn på tingen. Men aldrig trifdes han
så bra som hemma på Spasskoje, som han nästan
hvarje sommar plägade besöka, och om han ändå
föredrog att vistas i frivillig landsflykt på fransk
och tysk mark, berodde detta dels på
ekonomisk-litterära hänsyn, dels på den svärmiska
hängifvenheten för konstnärinnan Viardot, på hvars villa i
Bougival vid Seine han ock drog sin sista suck (den
3 sept. 1883). Men hvilken rysk författare har
skarpare brutit stafven öfver den hållningslösa
kosmopolitismen hos en del ryssar än Turgenev i sina
romaner? Hvilken ryss i Paris intresserade sig mer
för sina landsmän än han? Och om en författare
bäst visar sin patriotism genom vården af
modersmålet och känslan för dess skönhet, står Turgenev
för visso i det allra första ledet.

Det må vara sannt, att han såsom stilist
näppeligen kan mäta sig i genialisk kraft med sådana
prosatörer som Gogolj eller Lev Tolstoj. Han hade
icke Gogoljs djärfva bildrikedom eller
språkbildningstalang; han uppnår icke Dostojevskij i exalterad
kraft eller Tolstoj i plastisk klarhet. Men han har
en egenskap, som hos andra ryska författare på
prosa finnes endast undantagsvis: han är alltigenom
konstnär, jämn, harmonisk och symmetrisk, och hans
språk har en mjuk, musikalisk klang i
naturmålningen, som svårligen öfverträffats. Mer västerländskt
bildad än den mystiske själfplågaren Dostojevskij
eller den kulturhatande bondepatriarken Tolstoj,
förstod Turgenev att skatta den fint ciselerade
formens konstvärde

Det är lönlöst att disputera om hvem som är
»störst» af dessa tre storheter — Ryssland och
världslitteraturen äro stolta öfver ett sådant
triumvirat. För min del tror jag visserligen, att
Dostojevskij var det största snillet ur synpunkten af
skapande fantasi, och att Tolstoj skall låta tala om sig
längst af vissa praktisk-sociala skäl. Men ett
företräde skall ej kunna frånkännas Turgenev: han var
<i>bildningens</i> förste store målsman i Rysslands vittra
prosa, och det var han — icke de ryska byronisterna
— som införde den europeiska civilisationens idéer
i den ryska skönlitteraturen. Och detta värf lär
väl — åtminstone för våra ögon — få gälla för en
lika stor bragd som Gogoljs, Dostojevskis och Tolstojs
gigantiska lifsgärningar, hvilka dock ytterst gått ut
på att lösrycka Ryssland från dess samband med
den kulturella utvecklingen öfverhufvud och göra
det oberoende af västerlandets, enligt deras
förmenande, utlefvade eller förfuskade civilisation.

Vår tid glömmer fort — ett par årtionden ha
varit nog att låta Turgenevs skrifter sjunka undan
i litteraturhistoriens djup, och om någon rysk
nybörjare ännu försöker sig på att taga honom till
förebild, sker det utan djupare förstående af den
ridderliga förnämhet, den aristokratiska
konstnärlighet samt den i bästa mening kvinnliga finkänslighet
och manliga humanitet, som kännetecknade Turgenev.
Denne gamle enstöring, som själf haft bittra
erfarenheter af kärlek, förblef till det sista kärlekens elegiske
skald (läs och läs omigen »Lycksalighetens ö» eller
»Hur skönt, när rosen glödde» i hans »Senilia»!);
han var en entusiastisk älskare af det unga och
sköna i naturen och hjärtat och bibehöll en
barnsligt ren tro på lifvet. Huru svaga och
karaktärslösa hans passiva hjältar till största delen än äro,
blifva de oss dock sympatiska, därför att de äro så
mänskliga. Där finns ingen blodlös »furst
Nechljudov» såsom i Tolstojs gripande, men vidunderliga
predikoroman »Uppståndelse». Det är lefvande
människor och det är unga människor, med ungdomens
svärmerier och förvillelser, dessa Bazarov och Rudin
och Insarov och hvad allt de heta. Turgenev är
den eviga ungdomens skald, och hans romaner äro
ungdomsböcker i bästa mening. Och huru
ungdomligt varmt och ungdomligt vemodigt den
giktbrutne, ofta karaktärssvage och inför många
lifsproblem vankelmodigt fege gubben kände ännu i
det sista, framgår af hans poetiska testamente,
»Dikter på prosa». För dessa Senilia offrar jag
gärna en del puerilia, som den sociologiske
dilettanten Tolstoj på senaste tiden hopskrifvit.

Den ödsliga stillhet, som nu råder på det
vanvårdade Spasskoje och på de omgifvande stepperna
med sina förfallna »adelsnästen», dem Turgenev så
mästerligt skildrat på sitt enkla, hjärtevarma sätt,
harmonierar med den svårmodiga stämningsfullhet,
som han själf så högt älskade i lifvet. Och i denna
belysning framträder taflan för mig på nytt. Jag
ser den mörka skogsdungen nära staden Mtsensk,
den hvita kyrkan med sitt gröna tak, det
turgenevska familjekapellet, det nätta skolhuset, som
barnavännen Turgenev lät bygga, arrendatorns stora stuga,
byn Spasskojes breda, långa gata med halmtäckta
timmerstugor, grannt målade fönsterluckor, smutsiga
barnungar i röda trasor samt grisar och höns. Jag
ser de lummiga gångstigarna, den gräsfyllda
dammen, den stora lindallén, som Turgenev själf
planterat, och »Två bröder» — så kallas ett par väldiga
furor, i hvilkas stammar oläsliga inskrifter med rim
och genomstungna hjärtan ännu röja, huru populär
Turgenev en gång varit. Och här grubblade han
öfver dödens hemska gåta:

»Känn dig själf! Gå in i dig själf och lef i dina
minnen! Där, djupt på bottnen af din själ, skall
ditt forna, för dig själf allena tillgängliga lif blomstra
upp för dig igen med vårens kraft och ljufhet i
doftande murgrön. Men var försiktig! Skåda ej
framför dig in i framtiden, stackars gubbe!»

Och Turgenev skulle ha kunnat tillägga: Blicka
icke in i Rysslands närmaste framtid och i ditt
fädernehems! Då först kunde han ha haft skäl att
hängifva sig åt en ofruktbar förtviflan och tröstlös
sorg.

*

Kan Turgenev numera betraktas såsom en i
Ryssland nästan glömd storhet, är däremot
Dostojevskis namn i stadigt växande, och ingen af Rysslands
»klassiska» romanförfattare synes mig utöfva ett
djupare inflytande på det yngre litterära släktet än han.
Det är hans än upproriska, än ödmjukt resignerade
ande, som sväfvar öfver Rysslands nuvarande mörker.
Den ungdom, som nu går att öfvertaga arfvet efter
de äldre, är Dostojevskis andliga barn, ty den är
sjuklig och ändå på samma gång full af
framtidsförhoppningar, och den ryske studenten i våra dagar
har något af den Dostojevskij, som i Raskolnikovs
bleka skepnad grubblade öfver samhällets och
individens rättigheter och som under sina ofruktbara
svärmerier snärjde in sig i den försåtliga tankegången
om mordets — icke minst det politiska mordets —
berättigande såsom ett medel helgadt af ändamålet
att lyckliggöra mänskligheten eller sig själf.

Under dessa nervöst oroliga tider, då den ryska
jorden är full af allehanda sjukdomsfrön, föreföll det
mig som om jag hade sett Dostojevskis skugga sväfva
förbi i många ryska lifsföreteelser. Hans bleka,
aftärda ansikte med den höga pannan, de tunna,
hoppressade läpparna och den djupa, inåtvända
blicken hälsade mig åter från Perovs utmärkta
oljeporträtt i Tretiakovs galleri. Och i verkligheten mötte
jag flera unga män, i hvilka jag tyckte mig finna
Dostojevskis likar, förenande en barnslig
själföfverskattning med en barnslig ödmjukhet, ett kristligt
buret lidande förknippadt med nationell fåfänga.

Mitt dyrbaraste litterära minne från min senaste
resa var kanske den lärorika personliga
bekantskapen med hans änka, <i>Anna Grigorjevna,</i> född Znitkina
och bosatt i Petersburg vid Fursjtatskaja-gatan. Hvad
jag af henne erfor under ett längre samtal, var både
ägnadt att genom karaktäristiska detaljer gifva en
klarare totalbild af Dostojevskij och att väcka min
beundran för denna starka, energiska kvinna, som
offrade hela sitt lif åt den döde makens litterära
minne.

Under de tio år, som F. M. Dostojevskij tillbragte
i Sibiriens »Döda hus» efter 1848 års revolutionära
ansats, hade han (1857) ingått sitt första äktenskap
med änkan efter en försupen sibirisk tjänsteman
Isajev, ehuru han före vigseln varit betänkt på att
frivilligt draga sig tillbaka, då han tyckte sig märka,
att hon fästat sig vid en annan — ett drag af rysk
resignation, som går igen i Dostojevskis romaner
»Arma människor» och »Förödmjukade och
förorättade» och som beröres i Herzens och Tsjernysjevskis
sociala tendensromaner om äktenskap och fri kärlek.
Detta barnlösa samlif, ingånget i landsflykten och
af Dostojevskij buret som en tung plikt, upplöstes
genom hennes död 1865, och två år senare räckte
den då 46-årige författaren sin hand åt den
föräldralösa, 26 år yngre Anna Grigorjevna, hvilken han hade
tagit i sin tjänst såsom renskrifverska och stenograf.
Från den stunden skref hon efter hans diktamen
ner största delen af Dostojevskis långa — stundom
allt för långa — romaner.

Hurtig och pratsam, okonstlad och uppriktig,
talade hon oombedd om flera intressanta smådrag
ur hans lif, belysande hans blygsamma, men underliga
väsen. Dostojevskis sjuklighet (epileptiska anfall)
gjorde honom otillgänglig och skygg i sällskapslifvet,
där hans tillbakadragenhet lätt uppfattades som
förnäm slutenhet. Till Turgenev stod Dostojevskij i ett
tämligen godt förhållande, ehuru de icke kunde
sympatisera — därtill voro deras naturer för olika,
och Dostojevskij kunde aldrig förlika sig med de
västerländska åskådningssätt, som oupphörligt
framlysa i Turgenevs romaner. Däremot hafva Lev
Tolstoj och Dostojevskij, egendomligt nog, aldrig
träffats i lifvet, ehuru de hade åtskilligt gemensamt.
Den väsentliga skillnaden mellan dessa båda synes
mig ligga däri att Dostojevskij stod på en mer
mystisk-kristlig grund än Tolstoj, med starkt betonande af
lidandet såsom ett renande etiskt moment i
<img>F. M. Dostojevskij.<br>Efter oljemålning af <sp>Perov</sp>.</img>
själslifvet, och att han ej såsom Tolstoj föraktade den
västerländska kulturen såsom sådan, utan blott
ansåg, att den blifvit snedvriden eller förfuskad och
att den just i Ryssland borde finna den rätta
jordmånen för att blomstra upp. »Endast ryssen är genom
sin ofantliga assimilationsförmåga en all-människa
och kan såsom sådan i sig upptaga och sprida
kristendomens idé lefvande.» Endast en gång hade
de båda stora romanförfattarne dvalts inom samma
väggar — det var på en af Strachovs föreläsningar
i Petersburg; men icke ens då hade det kommit till
presentation, och detta lär ha berott på Tolstojs
obenägenhet. Tolstoj har i allmänhet aldrig varit
synnerligen blid mot sina yrkesbröder eller välvillig
i sina omdömen om dem.

Då man från andra, fullt trovärdiga håll vet,
huru Dostojevskij led af sitt sjukliga lynne, sin för
ryssarna ej ovanliga spelpassion, af hvilken han
hade särskilda obehag under sin utländska
bröllopsresa med Anna Grigorjevna, och af sin för ryssarna
ej heller främmande oförmåga att öfverhufvud
hushålla med de surt förvärfvade pengarna, var det nu
rörande att höra, huru änkan varmt prisade hans
kärlek till barnen, hans oskyldiga tidsfördrif i hemmet
och hjälpsamhet mot yngre författare. Anna
Grigorjevna kände utan tvifvel sin make grundligt, ty hon
stod honom trofast bi i ljuft och ledt, och då de
voro skilda från hvarandra, skref han dagligen till
henne — inalles bevarar hon 464 sådana skrifvelser,
som ännu ej hunnit publiceras.

Särskildt dröjde hon vid hans djupa religiositet.
Ehuru han sällan gick i kyrkan, var han mycket
mån om att barnen ej försummade gudstjänsten,
och om han själf deltog däri, bad han med
brinnande andakt. Under den sista delen af hans lif
läste hon högt för honom ur det exemplar af Nya
testamentet, som hon hade haft med sig från
Sibirien (denna bok befinner sig nu i sonens ägo). De
sista ord, som han uttalade till henne den 28 januari
1881, stodo ock i samband med denna bibelläsning,
ty då hon läste tredje kapitlet af Matthei evangelium
och hade hunnit till slutet af den femtonde versen,
afbröt han henne och mumlade: »Där hör du. Det
betyder, att jag skall dö.» Och samma kväll
uppgaf han andan.

Däremot förnekade hon på det bestämdaste
den allmänt spridda uppgiften, att studenterna vid
hans begrafning skulle ha uttalat en önskan att
efter kistan få bära de bojor, som Dostojevskij haft
i Sibirien, ehuru polisen skulle ha förbjudit detta.
Denna historia är så mycket orimligare som någon
sibirisk boja öfverhufvud aldrig bevarats i
Dostojevskis hem i Petersburg. I allmänhet talade han
under senare delen af sitt lif ogärna om den
sibiriska fångenskapen, som han på äldre dar
betraktade endast som en förädlande och uppfostrande
skola, som en renande skärseld. Han hade kommit
till Sibirien såsom en af liberala västerländska
idéer något smittad Saulus, men återvände dädan
såsom en panslavistisk, ortodoxt ödmjuk Paulus.

Däremot talade Anna Grigorjevna ej mycket om
deras gemensamma barn, ty med detta ämne
sammanhänga hennes kanske bittraste lifserfarenheter.
Under de fyra första åren af äktenskapet, då de
vistades i Tyskland och Italien, föddes en dotter
Sonja, som dog i Genève efter ett par månader,
och en dotter, Ljubov, som ännu lefver, ogift.
Efter hemkomsten, då de voro alldeles utblottade,
föddes den ännu lefvande sonen Feodor och Alexej,
som dog vid tre års ålder. Feodor, som för
närvarande är bosatt på Krim som godsägare, har af
fadern endast ärft de dåliga anlagen: spelpassion
och slöseri. För litteratur, religion och kultur har
han ej det minsta intresse, utan ägnar sig mest åt
hästsport och dylikt aristokratiskt tidsfördrif och
gör väl sitt bästa att förstöra den förmögenhet, som
modern förtjänat på Dostojevskis skrifter.

Denne Feodor är för resten inte det enda
exemplet i Ryssland på att en stor mans son i regeln
är föga stor. Den snillrike sociologen och kritikern
Tsjernysjevskis ende son är en obetydlig tjänsteman
i Petersburg, okänd för den litterära världen, och
har först nu fått ett litterärt namn och en
välbehöflig förstärkning i den magra kassan genom den
tillåtelse, som censuren ändtligen gifvit, att faderns
hittills förbjudna utopiska samhällsroman »<i>Hvad</i>
<i>är att göra?</i>» får
publiceras. Och först på sista
tiden har den bannlyste
författarens porträtt fått
försäljas. Öfverhufvud
står den behandling, som
Tsjernysjevskij i hela sitt
lif rönte från
myndigheternas sida, såsom en
skamfläck i Alexander II:s
och Alexander III:s
regeringshistoria. — Den
beryktade anarkisten och
äfventyrlige pratmakaren
Bakunins son, som ärft
en vacker förmögenhet efter sin kapitalisthatande
fader, begick i år själfmord efter att ha spelat bort
sin sista slant vid Rivieran. Och såsom den tredje
i detta kollegium af namnkunnige ryssars söner står
— grefve Lev Lvovitj Tolstoj, i den mening att han
i sin nationella chauvinism tycks ha satt sig före att
negera och i det absurda karrikera sin världsberömde
fader. Man läse blott den puerila motskriften till
»Kreuzer-Sonaten», »<i>Chopin-prélude</i>», eller hans
klumpiga äktenskapsdrama »<i>Vanvettiga nätter</i>» eller
hans kannstöperier i »Novoje Vremja»!

<img>Tsjernysjevskij.</img>

Det litterärt beståndande i Anna Grigorjevna
Dostojevskajas tysta lifsgärning ligger emellertid i
hennes nitiska samlande af allt, som står i
samband med den aflidne maken: tryckalster,
manuskript, bref, porträtt, öfversättningar och diverse
föremål, hvilket allt hon med otrolig flit
sammanställt i en tryckt katalog, som redan upptager mer
än 4,000 nummer. Dessutom skall hon nu utge en
samlad, kritiskt reviderad upplaga af Dostojevskis
skrifter under redaktionell ledning af den fine
kännaren Merezjkovskij.

Själfva samlingarna har hon donerat till
Historiska museet i Moskva. Ehuru de ännu icke hunnit
ordnas systematiskt, ge de dock en föreställning
om myckenheten — så t. ex. finnas där 193 porträtt
af Dostojevskij. Moskvas historiska museum lofvar
för öfrigt att få en stor litterär betydelse genom
mängden af skrifter och föremål från Pusjkins och
Gribojedovs dagar, särskildt genom gåfvor af en
afliden köpman Bachrusjin, som för den ryska
litteraturen i Moskva varit, hvad bröderna Tretiakov
voro för konsten. Dessutom inrymmer museet en
kolossal väggmålning af fransmannen Labbé,
förhärligande freden genom att låta alla världshistoriens
fredsvänner figurera vid mötet mellan Alexander III
och den franska republikens president. Kriget med
Japan och den nu mera ljumma alliansen mellan
tsardömet och den stora republiken göra den
smaklösa allegorien dubbelt löjlig i våra dagar.

Kort efter mitt samtal med Anna Grigorjevna
uppsökte jag Dostojevskis graf på Alexander
Nevskij-klostrets kyrkogård. Den tunga, grofva stenhällen
prydes af en enkel stenpelare med namn, födelse-
och dödsår, palmblad och en lagerkrans af järn.
Från pelaren lutar sig det nästan fristående,
porträttlika hufvudet fram med de allvarsamma dragen och
den outgrundliga blicken. Hvad säger denna tysta,
förstelnade blick?

I sitt berömda tal vid minnesfesten öfver Pusjkin
(1880) yttrade Dostojevskij, att Pusjkin hade tagit
en stor hemlighet med sig i grafven, och att det
vore eftervärldens uppgift att finna gåtans lösning.
Om man torde kunna säga om siare och skalder i
allmänhet, att de icke kunnat säga det sista
förlösande eller förklarande ordet, sä gäller väl detta
i all synnerhet om de ryske. Själf steg Dostojevskij
ned i det gåtfulla skuggriket med en hemlighet, som
forskningen ännu ej lyckats uppdaga, ty i hans
person ligger det mycket dunkelt och motsägande.
Men där finns ock mycket ljus, mycken lifsvärme
och mänsklighetstro. Just därför att människan
är så djupt sjunken i laster, måste hon kunna
höjas, lärde Dostojevskij. Äfven i det brottsliga, det
idiotiska och vanvettiga måste skönjas en gudomlig
gnista, en själ, något mänskligt, som människan
måste lära sig inse och värdera. Dostojevskis
religion är lidandets, medlidandets och kärlekens. Då
Raskolnikov i Sibirien led straffet för sitt brott och
blef medveten om sin kärlek till Sonja (en
motsvarighet till slutet af Tolstojs »Uppståndelse»), böjde
han knä — icke för henne, utan för
människosläktets hela lidande.

Eller man läse Dostojevskis bref vid den späda
Sonjas död: »Må så vara, att min kärlek till min
förstfödda var löjlig. Den lilla stackars varelsen,
endast tre månader gammal, såg så eländig ut och
var dock för mig redan en människa, en karaktär.
Hon började känna igen mig och hålla af mig och
smålog mot mig. Då jag med min löjliga sångröst
gnolade visor för henne, tyckte hon om att höra
på. Hon grät icke eller förvred sitt lilla ansikte,
då jag kysste henne. Hvar är nu min Sonja? Hvar
är den lilla varelsen, för hvars skull jag utan tvekan
skulle ha burit korsets börda, om blott hon fått
vara vid lif.»

Och då jag lämnade kyrkogården, öfver hvars
låga mur stenpelaren med Dostojevskis hufvud syntes
i det längsta, drog jag mig till minnes den vackra
epilogen i hans roman »Bröderna Karamasov»,
Dostojevskis litterära testamente åt sitt olyckliga land.
Vid en skolgosses begrafning samlar den genom
praktisk människokärlek förädlade Alesja Karamasov
kring sig bygdens barn och uppmanar dem i ett
enkelt, hjärtevarmt tal att i alla lifvets frestelser
hålla den döde kamratens minne heligt och att samla
endast goda hågkomster från barndomen såsom en
ovansklig skatt för hela lifvet.

I denna mening är Dostojevskis skugga ännu
icke oåterkalleligt svunnen från den ryska jorden.
Både konservativa slavjanofiler, ryska
nationalliberaler och socialister kunna ena sig om detta namn,
och i den nyaste skönlitteraturen har författaren af
»<i>Bjesy</i>» (»De besatte» = nihilisterna) fått en lysande
återuppståndelse genom den religionsåskådning och
psykologiska analyseringsmetod, som upptagits af en
hel skaldeskola med Merezjkovskij i spetsen. Han
har på nytt tagit mandom i Vladimir Solovjevs och
Rozanovs mystiska religionsfilosofi och i Leonid
Andrejevs psyko-patologiska målningar af det nutida
samhällseländet i Ryssland. Och ju mer denna jord
hemsökes af förskyllda och oförskyllda lidanden,
dess större växer det medlidande, som han predikade,
och desto vissare måste hoppet blifva om den ljusare
framtid, som den skygge, sjuklige Dostojevskij själf
så varmt trodde på.
</chapter>
<chapter name="7. kap. »Det tredje riket»">

<table o>
<td c><big>SJUNDE KAPITLET.</big>
<td c><h2>»Det tredje riket.»</h2>
</table>

»Välkommen på middag kl. 6—7.»

Detta betyder på Petersburgs umgängesspråk,
att gästen behagade infinna sig under loppet af
ifrågavarande timme för att vid det läckra
smörgåsbordet (<i>zakuska</i>) med flytande tillbehör, som
serveras i ett särskildt rum, inleda bekantskap med
de blifvande bordsgrannarna vid själfva middagen,
som serveras kl. 7.

En sådan bjudning mottog jag en gång i våras
i Petersburg af <i>F. D. Batiusjkov</i>, hvars namn jag
här nämner icke blott därför att han visade mig
personligen en synnerlig gästfrihet, utan därför att
han spelar en mycket framstående roll i den ryska
hufvudstadens litterärt-politiska lif i liberal riktning,
särskildt såsom redaktör af tidskriften »Mir Bozjij».
För svenskarna har hans namn dessutom ett visst
intresse, enär hans farfar, officeren och diplomaten
Konstantin Batiusjkov, en samtida till Pusjkin, var
den ene af de två skalder, som — mig veterligt —
besökt Sverige (den andre var hofpoeten,
romantikern Zjukovskij). Efter de napoleonska krigens
slut tog han nämligen hemvägen från Paris öfver
London och Sverige och tillbragte därunder ett par
tråkiga dagar i Göteborg.

Men F. D. Batiusjkov är också f. d. professor i
litteraturhistoria och hör till de många, som mer
eller mindre frivilligt lämnat statstjänsten för att
odeladt ägna sig åt fri forskning och politiskt
författarskap. Man kan förstå, hvilken stor kulturell
kraft tillföres hufvudstadens andliga lif genom ett
sådant system. Och hvilken personlig aktning
ingifva ej dessa män, som för sin innersta öfvertygelse
afstå från titlar och karriär och som från sina tysta
skrifrum bilda eller leda den af all censur oberoende
allmänna meningen! Namnet <i>literator</i> har ock, allt
ifrån Bjelinskis dagar, en särskildt högtidlig klang
för ryska öron. Men å andra sidan — hvilken
förlust för vetenskapen och folkundervisningen, hvilket
förslösande af arbetskraft uppstår icke genom att
sådana dugliga, unga eller medelålders män försättas
ur tjänstgöring eller godvilligt ställa sig i reserven!
Hvilken hämsko på hela den organiska utvecklingen
måste det icke ligga däri att dessa män officiellt
betraktas som mindrevärdiga eller »fördettingar»
gent emot statens ämbetsmän och att de alltid
förblifva mer eller mindre misstänkta i regeringens
ögon! I det ifrågavarande middagslaget, som bestod
af femton herrar, var det åtskilliga, som gjort en
ofrivillig bekantskap med Sibirien. Och studerar
man den nyare ryska litteraturhistorien, skall man
lätt kunna öfvertyga sig om att mer än hälften af
Rysslands mer framstående författare drabbats af
byråkratiens bannlysningsstråle och tvungits till
deportation eller landsflykt.

Jag gjorde här bekantskap med två författare,
hvilkas namn redan tillhöra den europeiska
litteraturen. Den ene var <i>Peter Weinberg</i>, en poet af den
gamla akademiska stammen och fin öfversättare af
Goethe, Shakespeare, Heine m. fl. — en älskvärd,
ungdomlig sjuttiofemåring, som väl minnes Nikolaj
I:s senaste regeringsår och som i sitt hem vid
Fontanka-kanalen har hela den moderna ryska
vitterheten och en god del af den utländska i porträtt.
F. n. håller han på med en orimmad
Dante-öfversättning, som skall ersätta en gammal rimmad, men
dålig rysk tolkning. Den andre var den älskvärde
<i>Vladimir Korolenko</i>, hvars barnsligt goda utseende
ej röjer, huru mycket han nödgats genomgå i det
ryska lifvets skola. I likhet med många andra
bildade ryssar har han gjort en utflykt till
Stockholm, hvars prisbillighet och naturskönhet de ryska
turisterna ej nog kunna prisa. Och midt emot mig
satt den grånade publicisten Annenskij, än
skämtande som en uppsluppen pojke, än djupt allvarsam.
I ett land med parlamentarisk konstitution skulle
han ha varit själfskrifven ledare af ett demokratiskt
parti, och hans ord väga tungt i den liberala pressen
och på protestmötena. Men aldrig skall han hinna
få se den blekgröna frihetskarten mogna och falla
från den gamla kvisten.

<img>Vladimir Korolenko.</img>

Efter middagens kaffe var mottagning i
redaktionsvåningen hos den charmanta värdinnan, fru
Kuprina-Davydova,
tidskriftens
utgifvarinna och dotter af
den framstående, af
byråkratien
misshandlade kompositören
Rimskij-Korsakovs företrädare
såsom ledare af
Petersburgs
konservatorium. I den
stora salen stod ett
bord fullt med
kallrätter, frukt,
samovar, viner och
likörer, och nu först
begynte samkvämet på allvar. Efter klockan 10 på
kvällen började den ena gästen efter den andra komma,
och då de nyanlända själfva ombesörja presentationen
och grupperingen af konversationslag, blef det så
mycket otvungnare. Fram på småtimmarna var luften full
af cigarrettrök och dialoger. Ryssen är icke blott
en utmärkt berättare; han förstår ock den svåra
konsten att höra på, och den, som hade något att
berätta från Port Arthur eller från Tiflis, kunde
räkna på en tacksam åhörarskara. Och det allra
bästa vid de ryska privatbjudningarna synes mig
vara att man slipper höra tal, som tilltvinga sig
allmän tystnad, och slipper att besvara tal, därför
att det ej utbringas några skålar för den eller den.
Hvar och en sköter sig själf, dricker hvad han vill
och när han vill och man språkar gemytligt med hvem
man vill om nästan hvad som helst. Där råder en
otvungenhet, som vi ej alltid känna i vårt mer stela
och pretentiösa salongslif. Men någon frihet kunna
vi ju utan missundsamhet unna ryssarna, som inte
ha öfverflöd på friheter.

Politik ligger nu för tiden alltid i den ryska
luften, och äfven om de litterära samtalsämnena äro
öfvervägande, förestafvas de dock mer eller mindre
af politisk-sociala motiv. Denna litterära lifaktighet,
som bådar godt för den ryska vitterheten, är kanske
också en varsel om märkliga politiska tilldragelser,
som stunda. Då jag besökt någon bildad rysk
familj, har det ej varit ovanligt att jag råkat få åhöra
uppläsningen af något nytt skönlitterärt alster i
manuskript, som ännu cirkulerade i afskrift, innan
censuren godkänt dess publicering. En episod hos
novellisten Tsjirikov i Moskva är därvidlag så
betecknande, att den kan förtjäna återges här.

Midt under vårt samtal vid frukostbordet i hans
hem inträdde en rätt underlig figur, hälften f. d.
student — att döma af tal och sätt — och hälften
kroppsarbetare eller »barfoting» à la Gorkij — att
döma af toaletten. Han var klädd i rysk
arbetsblus, med byxorna instuckna i stöfvelskaften, och
det bleka, intelligenta ansiktet omramades af ett
svart, oredigt hår. Utan krus slog han sig ned,
hällde i ett glas brännvin och bad att få läsa upp
ett långt poem, som han nyss diktat. Det hette
»De förskräckliga dagarne» och skildrade med
ungdomlig glöd och poetisk förtrytelse de blodiga
gatuscenerna i Petersburg vid årets början. Den unge
poeten hade aldrig fått någon skolbildning, utan
hade från barnaåren förtjänat sitt uppehälle såsom
smedslärling. Kommen direkt ur samhällets djup,
ville han nu på sitt naiva sätt sprida upplysning
och väcka sina samhällslikar till själfmedvetande.
Naturligtvis hade han redan en gång suttit fängslad
för revolutionär propaganda. Han ämnade sig nu
till Petersburg för att söka få anställning i någon
tidskrift. Kanske skall hans namn, som ej här
behöfver utsättas, en gång nämnas i den ryska
litteraturhistorien. Men ännu troligare är att man skall finna
den f. d. smedsgesällen på en af Petersburgs
barrikader, nästa gång det kommer till blodiga
sammanstötningar.

Huru mycket man än i Ryssland intresserar
sig för den allmänna europeiska litteraturen, måste
jag dock konstatera en ovanligt ringa kännedom
om den svenska skönlitteraturen. Några af våra
mest bekanta prosaister öfversättas visserligen, såsom
Selma Lagerlöf och G. af Geijerstam, men gå
tämligen spårlöst förbi, därför att ingen verkligen
studerar deras diktning eller skrifver studier om dem.
Och våra skalder — Rydberg och Snoilsky,
Heidenstam och Levertin — äro knappt kända mer än till
namnet af ett fåtal; Fröding och Karlfeldt har man
visst aldrig hört talas om. Öfverhufvud veta vi i
Sverige ofantligt mycket mer om Ryssland än
ryssarna om oss, trots grefve Tolstoj juniors
aktningsvärda resestudier från sin svärfars land. Den ende
svenske författare, som trängt in i det litterära
Rysslands medvetande, torde vara August Strindberg,
jämte norrmännen Hamsun och Ibsen. Men Ibsen
har ock haft lyckan att få en synnerligen god
öfversättare i den danskfödde Hansen, gift med en bildad
ryska.

*

Under dessa jäsande och oroliga tider, då äfven
skönlitteraturen afspeglar den brytnings- eller
öfvergångsperiod, som Ryssland nu genomlefver, är det
mycket svårt att få en klar öfverblick af alla de
olika grupper och kotterier, som bilda det unga
Ryssland i vitterheten. Då det för öfrigt i detta
arbetes plan ej ingår något försök till genomgående
skildringar, utan endast att uppdraga vissa
hufvudlinjer på grundvalen af personliga iakttagelser, vill
jag här icke trötta med en mängd nya okända namn
och meningslösa boktitlar, så mycket mindre som
en god del af de nyupptäckta talangerna dels är af
mer journalistisk-dilettantisk art, dels utmärker sig
mer för jäktande efter originalitet än för verklig
originalitet och därför torde gå tämligen spårlöst
förbi i den ryska litteraturhistorien. Två
hufvudriktningar kunna dock tydligt urskiljas: den ena
öfvervägande symbolisk-religiös, den andra mer
realistisk-revolutionär. Själfklart är emellertid, att
gränserna ej kunna bestämdt uppdragas i hvarje
särskildt fall och att åtskilliga af de nya skalderna
ej kunna hänföras till den ena eller andra »skolan».
De mest representativa personligheterna i dessa båda
grupper äro: <i>Merezjkovskij</i> och <i>Gorkij</i>.

<img>Vladimir Solovjev.</img>

Merezjkovskij är Dostojevskis lärjunge och
arftagare. Detta låter
öfverraskande, ty dessa båda
skalder äro hvarandra
mycket olika i bildning,
skrifsätt och karaktär.
Men en väsentlig
gemensamhet finnes, och
föreningsbandet mellan dem
är den mystisk-religiösa
rörelse, som eftersträfvar
den ortodoxa kyrkans
pånyttfödelse genom högre
bildning och en djupare
uppfattning af
kristendomens läror än hvad den stela dogmtron förmår.
Grundläggaren af denna litterära skola var den år
1900 aflidne religionsfilosofen <i>Vladimir Sergejevitj
Solovjev</i>, en son af den framstående historikern och
sonson till en ortodox präst.

Detta namn är helt visst alldeles nytt för svenska
läsare, ehuru Vlad. Solovjevs samlade skrifter i sex
digra band redan framkallat en hel litteratur i
Ryssland, och detta nyhetens faktum lämnar ytterligare
ett bevis på huru obetydligt vi ännu känna Ryssland
och den slaviska världen öfverhufvud. Huru mången
bildad »västerländing» vet t. ex., att en polsk
skaldinna Marya Konopnicka diktat ett stort epos i ottave
rime, »Pan Baltser i Brasilien», hvilket af polska
litteraturkännare sättes vid sidan af Mickiewicz’
»Pan Tadeusz» och som helt visst skulle ha vunnit
samma världsberömmelse som Selma Lagerlöfs
»Jerusalem», med hvilket det erbjuder några
väsentliga likheter, om det varit skrifvet på prosa och på
ett »tillgängligt» språk? Huru många ha reda på att
en professor i Dalmatien, Luka Zore, redan för många
år sedan skrifvit en Comœdia om sydslaviska
förhållanden, i komposition, längd och rimflätning alldeles
öfverensstämmande med Dantes mästerverk?!

Född i Moskva år 1853, blef Solovjev redan
1880 universitetsprofessor i filosofi, men afsattes
året därpå på grund af ett föredrag, som väckt
regeringens misshag, och från denna stund begynte
en religionsfilosofisk författareverksamhet, som i
originalitet vida öfverträffar Tolstojs torra förnuftstro,
äfven om den genom sitt mystiska och metafysiska
djup ej kan blifva så populär som den tolstojska.
Utan att tillhöra något visst parti närmade han sig
det slavofila Moskva i sin uppfattning af det ryska
folkets teokratiska mission, men delade ej
slavofilernas beundran för <i>miren</i> och var afgjord
motståndare till deras snäfva nationalism.

»Ett vet jag — säger Solovjev på ett ställe —
om Ryssland ej fyller sin andliga plikt, om det ej
frigör sig från den nationella egoismen, från den
fysiska styrkans rätt, och om det ej uppriktigt och
fast önskar sanning och andlig frihet, skall det ej
ha varaktig framgång i några företag — vare sig
yttre eller inre. Utan denna andliga frihet skall
Ryssland ej kunna uträtta något mot sina inre
missförhållanden — hvarken det kyrkliga sektväsendet
eller den politiska nihilismen eller de kroniska illdåd,
som vida starkare än man tror sammanhänga med
den inre politiken ... När Krimkriget blef en kamp
med västmakterna, när Wien ligger mellan Ryssland
och Konstantinopel, när polacker ställde sig i
turkiska led mot Ryssland, och när serber förenade
sig med muhamedaner mot Österrike, är det tydligt
att det ej längre är en kamp mellan kristendom
och islam, utan mellan det ortodoxa Ryssland och
den katolska världen. Polen är västerns avantgarde;
bakom Polen står Österrike, bakom Österrike —
Rom. Till kampen mellan det första och det andra
Rom sällade sig i femtonde århundradet ett tredje
Rom, Moskva. När detta tredje Rom missuppfattade
sin historiska mission och hotade att bli ett
orientaliskt tsardöme, fientligt mot det öfriga Europa,
kom Peter den store, krossade den exklusiva
nationalismens skal, planterade det ryska fröet i allmän
historisk jordmån och flyttade det tredje Rom från
Moskva till Petersburg, till hafvet.»

Är det icke denna tankegång, som tagit sig
konstnärligt uttryck i Merezjkovskis trilogi om »Krist
och antikrist»?

Solovjev, hvilken börjat som ateist och slutade som
apokalyptisk mystiker (han trodde till sist på
antikrists tillkommelse och världens ände efter
panmongolismens seger öfver Europa!), svärmade för en
försoning mellan de båda katolska kyrkorna och
drömde om ett jättetempel, värmdt af den religiösa
känslan, där kristendomen skulle genomtränga ej
blott kyrkan, utan ock staten och det
socialdemokratiska samhället. Den ryska bondeemancipationen
hade därvidlag intet uträttat, ty den hade blott varit
en öfvergång från en samhällsform till en annan,
och de högre samhällsklasserna hade demoraliserats,
mer intresserade för internationella rättstvister och
egna fördelar än för folkets väl.

Denna demokratiska teosofi närmar sig Tolstojs
ideal om ett universellt brödraskap, oberoende af
stat och samhällsordning eller dogmer. Men Solovjev
bekämpade kraftigt Tolstojs sats om icke-motstånd
mot det onda, ty det onda vore en objektiv makt,
som måste utrotas och icke — såsom somliga
filosofer lärt — blott den negativa följden af det
begränsade i sinnevärlden, en ofullkomlighet, som
försvunne i mån af det godas förkofran.

Såsom skald var Vladimir Solovjev föga
produktiv och nästan okänd. Ehuru personligen mycket
lidelsefull, var han lugn och behärskad i sin
reflexionslyrik, som besjöng naturens, lifvets och kärlekens
skönhet. »Jag börjar — lyder hans dikt ’<i>Lifvet</i>’
ordagrannt — min vandring i morgontöcknet med
osäkra steg mot hemlighetsfulla, underbara stränder.
Morgonrodnaden brottas med de sista stjärnorna;
ännu sväfva drömmar kring oss; gripen af dem, ber
min själ till okända gudar. På kalla, ljusa dagen
går jag samma väg som förr till okänd nejd. Dimman
skingras, och ögat ser klart, huru svår den branta
stigen är, och huru fjärran allt ligger, som jag drömt
om. Men till nattens inbrott skall jag med säkra
steg skrida vidare till åtrådda stränder dit, där på
berget under nya stjärnor mitt heliga tempel väntar
mig, flammande af segerlågor.»

Denna vackra dikt klingar ju som ett förebud
till den själfförgudande skönhetskult, som i våra
dagar genomströmmar den moderna ryska
tankelyriken, representerad af Merezjkovskij, Baljmont
och Brjusov.

Kärleken var för Solovjev det väsentliga, och
den jordiska kärleken måste vara en reflex af den
himmelska, den religiösa. »Arme vän! — sjunger
han i ett poem — kom till mig att hvila ut, ty dina
fötter äro trötta, och det har mörknat. Jag frågar
ej, hvar du varit eller hvarifrån du kommit. Jag
trycker dig till mitt hjärta, och där skall du finna
frid. Tro ej, att död och tid härska på jorden!
Allt växlar, försvinner i töcken, men kärlekens sol
är oföränderlig.» Och i dikten »<i>Ex oriente lux</i>»
återkommer han till älsklingsidén om Rysslands
religiösa världsmission. »O Ryssland! Enligt hög
bestämmelse är du fylldt af stolta tankar. Men
hvilken orient vill du vara: Kristi eller Xerxes’?»...

*

Det är Vladimir Solovjevs grundtankar, som
upptagits och lifligt diskuteras af en halft religiös, halft
vitter sällskapskrets, där Merezjkovskij är den
ledande kraften. För ett par år sedan grundade dessa
män och kvinnor en tidskrift »<i>Novi Put</i>» (Ny väg),
som nu mera efterträdts af den intressanta
månadsskriften »<i>Voprosy Zjizni</i>» (Lifsfrågor). I den
utvecklas det filosofiska och ästetiska programmet
närmare, och redaktionslokalen är en samlingspunkt
för en mängd yngre författare och präster. Det var
en rätt egendomlig anblick att se den lille, smärte
Merezjkovskij med sitt bleka, af mörkt helskägg
inramade ansikte med de stora, själfulla ögonen midt
i en krets af poper. Men det var icke dessa glåmiga
och pussiga eller magra präster, som man vant sig
se i ryska bondbyar och småstäder, utan förnäma,
bildade andlige med moderna åskådningar, vördiga
män med mycket intelligent utseende och
»karaktärshufvuden», värdiga en målares pensel. Här finner
man den af mig redan omnämnde, synnerligen
sympatiske prästen Grigorij Petrov. Här är ock den
50-årige religionsfilosofen Vasilij Vasiljevitj <i>Rozanov</i>,
en äktrysk och därför för västerlandet mycket
svårfattlig företeelse, helst som hans formella stil är i
högsta grad tung och dunkel. Och det har nyhetens
behag att här få höra profana mansröster sjunga
gamla ryska kyrkohymner.

I likhet med de andra ryska tidskrifterna, hvilka
allt fortfarande upptaga och afspegla det bästa af
den nya ryska litteraturen, ehuru de äldre revyerna,
såsom t. ex. den västerländska »Vjestnik Evropy»
och den konservativa »Russkij Vjestnik» nu mera
öfverflyglats af vida lifskraftigare, originellare och
intressantare tidskrifter, kan »Voprosy Zjizni»
naturligtvis icke undvara de belletristiska och poetiska
bidragen. Det ästetiska programmet är dock mer
brokigt och sväfvande än det etiska, och de unga
författarna — bland dem finnes en novellist vid
namn <i>Erik Lundberg</i>, af baltisk börd — tillhöra
den s. k. dekadensen, hämta sina förebilder från det
moderna Frankrike eller Tyskland och äro mer eller
mindre — likasom Merezjkovskij själf — anfäktade
af en Nietzscheanism, som i den moderna slaviska
poesien tycks ha efterträdt den afsomnade byronismen,
men för hvilken Vladimir Solovjev stod alldeles
främmande. Denne betonade nämligen kraftigt, att just
ödmjukhet är en förutsättning för snillets
fullkomning, ty genialiteten förpliktar till sträfvande efter
»öfvermänsklighet», men den nietzscheanska
öfvermänniskans förmenta oberoende af någon eller något
utesluter möjligheten af vidare utveckling.

Ett annat tillfälle, då jag kom i närmare
beröring med Merezjkovskij, var en litterär soaré hos
fru och herr general P. D. Parensov, en af dessa
älskvärda högre officerare, som med sin fackbildning
— general P hade deltagit i det rysk-turkiska
fälttåget och varit krigsminister i Bulgarien — förena
ett lifligt politiskt-litterärt intresse och en spirituell
konversationstalang. Dylika litterära salonger —
nästan okända hos oss — måste gifvetvis spela en
stor roll i det ryska sällskapslifvet, där det offentliga
ordet är så inskränkt genom polisförordningar, helst
under dessa tider, då kriget återverkar hämmande
på de kejserliga teatrarnas verksamhet. Gästerna
slå sig vid 10-tiden ned på de teatraliskt ordnade
stolraderna i den för uppläsningarna afsedda salen.
Mellan programmets båda afdelningar serveras
förfriskningar, och efter föreställningens slut vid
midnatt vidtar en enkel supé med otvunget samkväm.
Här stiftas litterära bekantskaper; här få unga
poeter tillfälle att läsa upp sina dikter, och här
beredes åt en privat publik det pikanta nöjet att lyssna
till uppläsningar af manuskript, som ännu icke
vanställts af censurens öfverstrykningar eller oskärats
af den ryska trycksvärtan. Och värdens höga
samhällsställning är naturligtvis den bästa garanti för
urvalet af föreläsare och åhörare, så att soarén håller
sig inom den politiska taktfullhetens gränser...

Äfven Merezjkovskis maka, <i>Zinaida</i> Nikolajevna,
född <i>Gippius</i> (Hippius) 1867 i Kaukasien (troligen af
svensk-finsk härkomst), gör sig mycket märkbar i
det litterära salongslifvet. Hon anses såsom den
mest representativa ryska författarinnan i den
symbolistiska riktningen à la Rodenbach och koketterar
med sin oklara nietzscheanism och »individuella
evdemonism». Vid det ifrågavarande tillfället föredrog
hon några stämningsdikter på ett mycket effektfullt
sätt, som förträffligt harmonierade med hennes
charmanta eteriska apparition, hennes melodiska stämma
och — den smakfulla hvita toaletten. Hon figurerar
äfven på »Voprosy Zjiznis* onsdagssoaréer, och i den
högtidliga miljön af svarta prästkaftaner med violetta
skärp och blixtrande kors gjorde sig hennes svarta
klädning med det prelatensiska korset i guldkedja
kring halsen lika bra...

Aftonens hjälte hos Parensov var dock
Merezjkovskij själf, ehuru han nu ej bjöd på originalalster.
Med sin synnerligen sympatiska, uttrycksfulla röst
uppläste han några skisser, som från anonymt håll
insändts till »Voprosy Zjiznis» redaktion, och ur
hans goda tolkningar af Sofokles’ »Antigone» och
»Oedipus» reciterades af några damer, däribland
värdens dotter, samt af skådespelaren Ge, en
brorson till den bekante ryske målaren, några dialoger,
till hvilka musik komponerats af en fröken Overbeck,
som Merezjkovskij lärt känna i Florens och som nu
själf utförde pianoackompagnementet.

<img>D. S. Merezjkovskij.</img>

<i>Dmitrij Sergejevitj
Merezjkovskij</i>, son af en
högre ämbetsman i
Petersburg, föddes år 1866
och gjorde redan såsom
femtonårig student sin
litterära debut i en
tidskrift. Hans första
diktsamling utkom 1888; 1892
följde »Symboler» och
därpå en tredje samling.
Genom studier och
resor väl förtrogen med
antiken, har han
öfversatt tragedier af
Aischylos, Sofokles och Evripides. Såsom kritiker har han
publicerat ett band essayer med titel »Eviga
följesvenner», en mycket omtvistad studie om »Orsakerna
till den moderna ryska litteraturens förfall» (1893),
och 1901 den uppseendeväckande och originella
boken om Dostojevskij och Tolstoj, full af småaktiga
besynnerligheter, men ock rik på genialiska tankar.
Han begynte såsom poet i den på sin tid något
öfverskattade Nadsons<footnote>Om honom i »Ord och Bild», I.</footnote> veka manér, men blef i
slutet på 80-talet anhängare af Nietzsche och
framträdde i kraftig opposition mot det »kälkborgerliga»
samhället, ehuru ur en helt annan synpunkt än
Gorkij, i det att han starkt framhöll det ästetiska
momentet och häfdade intelligens-aristokratiens
öfverhöghet. Hans poesi förråder vida mer reflexion än
omedelbar känsla, och den skapande fantasien hämmas
något af den ofantliga beläsenheten. Och just
därför att hans ämnessfär är så rik, har stilen blifvit
något ojämn och kan ej alldeles fritagas från en
viss förkonstling eller effektsökeri.

Däremot är han lyckligtvis icke upphofsman till
en vanvettig bok, som också har författarenamnet
Merezjkovskij på titelbladet: »<i>Det jordiska paradiset</i>
eller En dröm i vinternatten, sagoutopi från det
tjugusjunde århundradet». Författaren af detta
tråkiga och osmakliga verk är hans bror Konstantin
Sergejevitj. Utkommet i Berlin på ryska, är det en
halft novellistisk, halft filosoferande omklädnad i
rysk dräkt af lycksalighetsteorier enligt Nietzsches
och Buddhas recept (500 sidor!) och har den utopiska
samhällsromanens alla svagheter och ledsamheter,
från hvilka icke ens en Anatole France kunnat gå
fri. Den ryska censuren lär nog ej på länge släppa
in detta ofarliga monstrum i Ryssland. Men en
förkortad tysk öfversättning har redan sett trycksvärtans
ljus. Förmodligen har förläggaren eller öfversättaren
förväxlat de båda bröderna.

Merezjkovskis betydelse i den ryska
litteraturhistorien ligger däruti att han med sin ovanliga
bildning och fina smak söker finna en försoning
mellan den västerländska kulturen och rysk mystik,
och den röda tråden i hans diktning är, för att
använda hans egna ord, »Golgathas kamp med olympen».
Nu mera betydligt frigjord från Nietzsches
inflytande, anser han, att den historiska utvecklingen
går från det rent mänskliga (hedendom) till det
gudamänskliga, som för honom är liktydigt med det
gudomliga, genom en af kristna principer
kompletterad och luttrad hellenism. »Den, som aldrig varit
hedning, kan ej bli kristen,» säger han i en
försvarsskrift mot beskyllningen för kättersk hedendom, och
vår tids olycka tycker han ligga just i dess brist på
religiositet — där finns hvarken antik skönhetskult
eller äkta kristendom. »Vi yfvas mer än våra
förfäder — yttrade han i ett inledningsföredrag vid
uppförandet af Evripides’ ’Hippolyt’ — öfver vår
s. k. kristendom och förakta hedendomen. Men om
vi närmare tänkte på grundidén i Evripides’ drama,
skulle vi helt visst dämpa vår stolthet och erkänna,
att vi alltför ofta äro kristna endast i ord, men i
själfva verket hedningar eller, rättare sagdt, gudlösa
människor, som af denne forntida hedning skulle
kunna lära oss åtskilligt om kristendomen.»

Merezjkovskij drömmer om ett »tredje rike», om
en världsfrälsare, som »förenar titanens sanning med
galiléerns, Prometevs med Kristus», om den antika
hedendomens och den ortodoxa kristendomens
uppgående i en ny enhet. Men nyckeln till detta sagoslott
har han ej hittat och skall aldrig göra det. Djupare
andar än hans hafva stirrat sig blinda eller grubblat
sig tokiga på denna gåta. Redan det djärfva
försöket att skaldiskt skapa en ny religion, ett nytt
ideal, är dock nog att tillförsäkra Merezjkovskij ett
rum i nutidens främsta led af poetiska tänkare. Det
finns litterära nederlag, som äro ärofullare än många
godtköpssegrar, och Merezjkovskis dunkla idéer skola
i sekler sysselsätta mänskligheten, långt efter det
att man glömt Sienkiewicz’ »Quo vadis?», Tolstojs
torra bibelförklaringar och Gorkis ensidigt naiva
rättsmoral.

För att konstnärligt åskådliggöra sin idé valde
Merezjkovskij tre stora moment ur »världshistoriens
tragedi», ett ur antikens väldiga brottningskamp
med kristendomen, det andra ur renässansens
blomstringstid i Italien och det tredje ur Rysslands stora
brytningsperiod under Peter den store. År 1895
publicerades i tidskriften »Sjevernyj Vjestnik» den
antika romanen »<i>Den förkastade</i>» (= <i>Julianus
Apostata</i>); därpå följde »<i>De uppståndna gudarna</i>» (=
<i>Leonardo da Vinci</i>), och under de sista två åren
offentliggjordes i »Novi Put» och »Voprosy Zjizni»
den rysk-historiska romanen »<i>Peter och Aleksej</i>»,
utgörande sista länken i den världshistoriska trilogien
om <i>Krist och antikrist</i>.

Julianus Apostatas märkliga karaktär är som
enkom skapad för ett sådant ämne, och han har ju
redan varit hjälten i snillrika idédramer, främst
Ibsens »Kejser og Galilæer», som utan tvifvel påverkat
Merezjkovskij — en mängd detaljer äro lånade från
norrmannen, därest de ej härflutit ur gemensamma
källor. Den polske försoningsskalden Krasinski sökte
i »Irydion» poetiskt ombilda den stora
brytningskam pen i polsk anda, och äfven »Den siste atenaren»
af Viktor Rydberg och »Quo vadis?» inbjuda till
jämförelse med den ryske Julianus. Både ryssen och
polacken äro lika sakkunniga och briljera med
historiska detaljer. Men under det att Sienkiewicz
synes mig öfverlägsen såsom harmonisk konstnär
med sin eleganta, jämna berättartalang, är
Merezjkovskij mer subjektivt djup och originell.

Likasom Ibsen dröjer Merezjkovskij med
förkärlek vid den hedniske fritänkaren Maximus, genom
hvilken han uttalar sin egen uppfattning af den
sentimentale, vankelmodige Julianus: »Du var ej
mannen, som kunde låta den fjättrade titanen och
den korsfäste frälsaren uppgå i en ny enhet. Den,
som skall göra detta, varder kommande såsom en
förstörande och allt upplysande blixt. Men du skall
ej förgätas, änskönt du skall förbannas såsom en
mot Gud upprorisk affälling med söndersargadt hjärta,
ty i din förtviflan fanns det hopp och genom din
död vinner du odödlighet.»

Och nyckeln till framtidens gåta ger den utmärkt
tecknade, viljestarka grekinnan Arsinoë, den fromt
exalterade Myrrhas syster, då hon vid afskedet säger
åt den förkrossade kejsaren: »Hvarför skulle jag hata
galiléern? Närmade sig icke Hellas’ vise den lära,
som han förkunnade? De, som i öknen pinade sin
kropp och sin ande, äro främmande för Marias milde
son. Han älskade barnen, han älskade friheten och
gästabudets gamman och de hvita liljorna. Han
älskade skönheten. Det är vi, som afvikit från
honom: vi äro förvirrade och förmörkade. De kalla
dig affälling. Men affällingar äro de själfva. Din
förbannelse ligger just däri att du måste älska honom.
Då du kämpar mot hans namn, är du hans ande
närmare än de, som med läpparna ropa: Herre!
Herre! Då dina läppar förbanna den korsfäste,
törstar ditt hjärta efter honom.»

Samma djupa och vackra tanke ligger i det lilla
slutkapitlet, då vännerna på triremen en vacker
afton gledo förbi en ö, där en herdegosse spelade
flöjt vid Pans altare, medan en psalm strömmade
fram ur ett kloster. Då någon i sällskapet betecknade
Plato såsom galiléerns föregångare, tyckte den andre
sig se en solbelyst marmortrappa, omgifven af
kolonner likt Atens propyleer, leda rakt upp till himlen,
och Arsinoë formade af vax modellen till en
marmorstaty, snarlik både Dionysos och Kristus, framtidens
store hjälte, fruktansvärd och obeveklig som Mithra
Dionysos i kraft och härlighet, barmhärtig och mild
som Jesus af Galiléen. »Det mörknade och blåste
upp till storm, men i vännernas hjärtan strålade
redan uppståndelsens oförgängliga glädjesol.»

Ensamt denna epilog, karaktäristisk för
Merezjkovskis religionsfilosofi och erinrande om några af
tjechen Jaroslav Vrchlickys vackraste dikter, är nog
att öfverskyla vissa svagheter i romanen, som för
öfrigt är så rik på härliga detaljer, t. ex den vise
Jamblikos’ ord om naturens stumma andakt i
sökandet efter Gud eller den storartade scenen i Dafnes
lund, då det murkna templet förintas af kristna
mordbrännare under munkarnas dystra lofsång. Så
skrifver endast en stor skald och djup tänkare.

»Leonardo da Vinci» vittnar lika fördelaktigt
om författarens utomordentliga beläsenhet och yttre
kompositionsförmåga, men är icke lika klar i
tankegången som »Julianus Apostata». Man vet knappt,
hvar historien slutar och hvar dikten tar vid, och den
harmoniska enhetligheten tryter, fastän hvarje
särskildt kapitel läses med nöje och behållning. Om
Julianus hade kommit till världen för sent, var
Leonardo, sin tids mångfrestande öfvermänniska,
kommen för tidigt, hemlös och oförstådd som den
skarpsinnige, men ombytlige Macchiavelli. Ett
lyckligt drag är emellertid att Merezjkovskij låter sin
hjälte börja och sluta med det fruktlösa
flygmaskinsexperimentet, ty lösandet däraf skulle symboliskt
hafva inneburit, att människan kunde lyfta sig till
<img>Peter och Aleksej.<br>Af <sp>Ge</sp>.</img>
»il primo motore», kraftens urkälla, och ernå den
fullkomlighet i kunskap, som är den fullkomliga
kärlekens moder. — Med Merezjkovskis uppfattning
af Leonardo öfverensstämmer i det stora hela hans
landsman Volynskij (Flekser), som nyligen fullbordat
ett stort arbete om denna renässansens
fullblodsmänniska, hvaremot historikern professor Sumtsov i
Charkov strängt kritiserat en mängd historiska detaljer i
Merezjkovskijs framställning.

I slutet af »Gudarnas uppståndelse» har
författaren mer fyndigt än historiskt öfvertygande
häntydt på Moskva såsom »det tredje Rom» genom att
i Leonardo da Vincis lefnadssaga infläta Moskvas
första förbindelser med påfvedömet. Den nyligen
utkomna »Peter och Aleksej» är ett utmärkt
bidrag till Rysslands historiska romanlitteratur, och
karaktäristiken af tsaren och hans son i det hela
träffande. Men något organiskt samband mellan
denna roman och de båda föregående finnes icke
och kan icke finnas. Om tsar Peter, hvilken af de
gammaltroende betraktades såsom en antikrist, därför
att han dyrkade Bacchus på sitt äktryska vis och
gjorde sig lustig öfver den västerländska påfvemakten,
framställes såsom en omedveten Leonardo, är detta
lika så litet historiskt eller psykologiskt riktigt som
då tsarevitj Aleksej göres till en motbild till Giovanni
Beltraffio, som ej fullt förstod sin mästare Leonardo.
Något öfvermänskligt intellektuellt fanns helt visst
icke i tsar Peters personlighet, och om han t. ex. lät
uppställa en antik Venus-staty i sin park, så var
detta ingalunda förestafvadt af konstintresse, utan
af ren imitationslust och barnslig nyfikenhet. Peter
den store var ortodox precis lika mycket eller lika
litet som genomsnittsryssen på den tiden.

»Krist och antikrist» är ett snillrikt arbete,
hvars detaljer väcka beundran, men det är ingalunda
fullkomligt eller genomgående originellt. De många
detaljerna undanskymma det väsentliga, och det lider
af samma ästetiska fel som så många andra ryska
konstverk: brist på koncentrering och symmetri.
Perspektivets store mästare Leonardo da Vinci skulle
bestämdt ha haft åtskilligt att anmärka mot
kompositionen. Och inte heller lämnar det någon lösning
på det stora världsproblem, som Merezjkovskij
uppställt. Moskva är icke det tredje Rom, det
drömda framtidsrikets hufvudstad, och med kyrilliska
bokstäfver har svaret ännu ej lämnats på den i
romanen anförda egyptiska trollformeln:

<poem>»Himmel ofvan, himmel nedan;
stjärnor ofvan, stjärnor nedan.
Allt, som ofvan är, är nedan.
Om du fattar — lycklig du!»</poem>

*

Vid sidan af Merezjkovskij skulle jag vilja ställa
två skalder i Moskva, hvilka hafva åtskilligt
gemensamt med honom, ehuru de alldeles aflägsnat sig
från Solovjevs kristna ideal och omfatta en antik
skönhetskult i förening med Nietzscheanism och
nyfransk symbolik: Konstantin Dmitrievitj Baljmont
och Valerian Brjusov. Dessa båda drömma ock om
ett tredje rike, nämligen skönhetens och den
individuella lycksalighetens.

<img>Konstantin Dmitrievitj Baljmont.</img>

<i>Baljmont</i>, född 1867 i guvernementet Vladimir,
har lika litet som
någon annan mer
framstående rysk
skald undgått att
blifva ett offer för
den politiska
regimen, ty redan som
gymnasist blef han
relegerad för
»politiska förseelser» och
sedan på ett år
utvisad från Moskvas
universitet. Men i
stället för att
därigenom ryckas med
af den revolutionära
rörelsen försjönk han i ästetisk kontemplation, sökte
sin tillflykt i de västerländska poetiska stämningarna,
öfversatte Shelley m. fl. på ett mästerligt sätt och
har öfverhufvud utbildat sig till en verskonstnär,
hvars make i musikalisk välklang den ryska
diktkonsten helt visst icke haft sedan Lermontovs dagar.
Bisarr och sjuklig, slites han mellan känsla och
reflexion, afskyr både realismen och naturalismen i
konsten, föraktar — liksom Merezjkovskij — allt
»borgerligt», hvardagligt och sväfvar med sin mystiska,
fantastiska idealism upp i en töcknig värld af under
och skönhet, hvilket ock antydes af diktsamlingarnas
ovanliga titlar: <i>»Brinnande byggnader», »Varom
såsom solen», »Skönhetens liturgi»</i> o. s. v. I denna
poetiska värld ser Baljmont »majestätiska berg höjda
öfver världens lumpna larm, skimrande ängsmattor
med tigande blommor och berusande dofter eller
jungfruliga snöfält med dimmor och edelweiss»...

Detta sträfvande att komma bort från den brutala
ryska verkligheten och att glömma eländet i Moskva,
där han är bosatt för det mesta, ger rik näring åt
skaldens starka själfkänsla. Han gör sig därvid
själf till världens medelpunkt, jämför sig ogeneradt
med Lermontov i kallt världsförakt och kallar Nero
för »sin broder på tronen», därför att denne — brände
Rom. Han anser, att världen måste skapas om för
att kunna blifva beboelig för människor, och i en
dikt (»Albatrossen») afundas han hafsfågelns »sällhet
att vara stark och stolt och fri». Men med denna
fasa för det verkliga jordelifvet följer något ännu
grufligare: fasan för döden, något som ofta framlyser i
den ryska poesien. Döden är — såsom det heter i
en af hans dikter — »gräsligare än den dofva klangen
af seklers bojor». De stelnade snömassornas sömn
och dödens tystnad förfära honom. Han finner lifvets
slutmål i »stillhetens strandlösa förtviflan», men
inom honom ljuder alltjämt ett mumlande knot af
något hemlighetsfullt och evigt, hvari både glädjens
och lidandets toner förstummas. Och om nu både
önskningar och sträfvanden och lidelser äro
gagnlösa, och om allt jordiskt är intigt och flyktigt som
skum på oceanens vågor, finnes det endast ett medel
till den enda negativa lyckan: nirvana. Skalden
känner sig endast då relativt lycklig, när han kan
söfva sig själf och får glömma allt. Men bakom
lurar ändå fruktan för ett återuppvaknande.

Det poetiska språk, hvari Baljmonts dunkla
stämningar och fantasier äro klädda, är bedårande
skönt. Och ändå lämnar innehållet läsaren ofta kall
— icke blott på grund af dess abstrakta töcknighet
och hopandet af besynnerliga bilder, utan just därför
att den omedelbara känslan kväfves af den mäktiga,
halft filosoferande reflexionen. Hans ovanliga
beläsenhet i förening med stor beresthet har ock, liksom
fallet är med Merezjkovskij, något hämmat den
naturliga ursprungligheten, och ett djupare rotfäste
i den ryska jorden kan en sådan subtil diktning à
la Baudelaire och Nietzsche näppeligen hafva. Hans
släktnamn pekar ock tydligen på ett exotiskt ursprung,
måhända spanskt-judiskt (Belmonte). Den ryska
stämningen lider ock betänkligt, då man t. ex. midt
i en af hans dikter med rysk rimflätning stöter på
Flaubert’s vers:

<poem>»L’idée pure, l’infini, j’y aspire, il m’attire»...</poem>

Baljmonts skaldebroder i Moskva, <i>Valerian
Brjusov</i>, är svagare i formen, men klarare och för
resten lika anspråksfull som denne. Sådana titlar
på diktsamlingar som »<i>Chefs d’oeuvre</i>» eller »<i>Urbi et
orbi</i>» förråda ingen brist på skaldisk själfkänsla, och
i en dikt till vännen kallar han sig själf och
Baljmont för »profeter, hvilkas röst är ett testamente åt
seklerna». Brjusov har emellertid flera lyckliga grepp
på sin lyra i den legendariska och episka sagostilen,
och för oss erbjuder han ett särskildt intresse genom
några fornskandinaviska sagomotiv, ehuru alls icke
i samma historiska stil som den ryske balladdiktaren
Aleksej Tolstoj. I den romantiska dikten
»<i>Nordpolens härskare</i>» afseglar Sven Hildetand
(»krasnozubyj») med fyrtio vikingar norrut för att nå —
polen. Han trotsar dimma, köld och storm och styr
kurs efter polstjärnan mot det förtrollade, af ingen
ännu skådade landet däruppe. Han misslyckades
dock — som andra nordpolsfarare efter honom! —
men dör lycklig i medvetandet af att ha fyllt
sanningsforskarens plikt. Besläktadt med detta poem är
»<i>Till Norden</i>». Två sjömän återvända till sin nordiska
fjord från söderns parker och palats. Som byte
medföra de sirener, bundna vid masten, samt
förföriskt sköna frukter. Men ingen af de hemmavarande
brydde sig om den trollska sången, och ingen vågade
smaka på de läckra frukterna, ty man ville ej veta
af något, som låg bortom det kälkborgerliga lifvets
trånga horisont, och satte mer lit till byskollärarens
nyktra geografiska kunskap. Sjömännen fortsatte
vidare norrut längs hemlandets kust, tills de förfröso
i is och snö...

Betecknande för denna hyperromantiska
sagostämning är ock Brjusovs i terziner affattade lyriska
epos »<i>Aganatis</i>», en fenicisk kvinna, hvars trolofvade
reste bort för att skaffa rikedomar åt sin brud. Men
då han ej hördes af, blef Aganatis i förfviflan hetär
för alt »till templet bära kärlekens sold». Efter
femton års fångenskap återkom den försvunne till
Sidon, men ingen kände mer igen honom, och
han kände ej heller igen sin ungdoms brud, då hon
lockade honom till sin bostad. Men då hon råkade
nämna sitt namn, skälfde han af fasa och förtviflan.
Asjera, kärlekens gudinna, åt hvilken Aganatis offrat
sitt lif, förbarmade sig dock öfver paret, vred tidens
hjul femton årshvarf tillbaka och välsignade i sitt
tempel deras nya förbund.

Det hör till Rysslands egendomliga motsättningar,
att dylika skära diktblomster kunna spira upp i
detta vintriga klimat, och man måste skänka sin
beundran åt dessa sydländskt passionerade skalder,
som midt under krigets, hungersnödens och
revolutionens fasor sjunga blott om sig själfva och »sträfva
mot solen». Valerian Brjusov är bosatt i hjärtat af
Moskva, vid Tsvjetnoj-bulevarden, »Blommornas
gata», och Baljmont har tillbragt den senaste våren
i — Mexiko, för att där finna nya, exotiska stoff för
sin utsväfvande fantasi.

Den insats, som denna symbolistiska »décadence»
under sitt spanande efter ett tredje rike i skönhet
gjort i den ryska vitterheten, är icke ringa, och
förlagsfirman »Skorpion», som äges af den fint bildade
köpmannen Poljakov, har förtjänsten att icke blott
hafva gynnat dessa poetiska talanger, utan ock att
ha riktat den ryska litteraturen med goda tolkningar
af Ibsen, Hamsun, d’Annunzio, Przybyszewski, Poe
m. fl. Dessutom utges i Moskva den konstkritiska
tidskriften »Vjesy», hvari dessa moderna teorier
förfäktas.

Men någon varaktigare lifskraft kan denna l’art
pour l’art-riktning icke hafva i den ryska jorden,
och i Rysslands kulturhistoria skall dess minne en
gång finnas kvar kanske blott som ett egendomligt
vittnesbörd om ett samhälleligt förfall eller urartning.
Ryssland kräfver andra poetiska program, handlingens
diktare, som förstå sin tid och lida eller kämpa med
sina myriader olyckliga landsmän. Den ryska
skaldekonsten får nu mindre än någonsin vara en trång
härd för ästetiska finsmakare och aristokrater.

Merezjkovskij, Dostojevskis och Solovjevs
lärjunge, har sin stora kulturella betydelse för Ryssland,
därför att han, trots all sin fina bildning och sympati
för antiken, aldrig underskattat det kristligt-religiösa
momentet, utan hvilket en rysk kultur är otänkbar.
Men när hans själsfränder och efterliknare förlora
sammanhanget med kristendomen och med ryskt
själslif, för att fira poetiska orgier i Indiens
sagovärld, är deras öde besegladt. Ett bakslag måste
komma och taga sig uttryck i den realistiska prosan,
likasom Gogoljs demokratiska verklighetsskildring
på sin tid trädde i opposition mot den ensidiga,
aristokratiska byronismen. Den nye reformatorn i
Rysslands vitterhet heter Maxim Gorkij, upptäckaren
af en ny värld, som står i skarp kontrast till
Merezjkovskis »tredje rike» och som vi helt enkelt kunna
kalla: barfotingarnas.

*
</chapter>
<chapter name="8. kap. »Barfotingarnas värld»">

<table o>
<td c><big>ÅTTONDE KAPITLET.</big>
<td c><h2>»Barfotingarnas värld.»</h2>
</table>

<i>Maxim Gorkij</i>, psevdonym för Alexej
Maximovitj Pjesjkov, intar en säregen ställning i den ryska
litteraturhistorien, men hans enorma betydelse ligger
mindre i hans originella fantasi, som är något
ensidigt konstruerande, och ännu mindre i det
konstnärliga värdet, än i hela hans personlighet och i den
omständighet, att han råkat blifva, med och mot sin
vilja, en af det unga, frisinnade Rysslands mest
bemärkta kämpar mot det reaktionära samhället.
Hans författareskap betecknar en epok i den ryska
vitterheten; men verkningarna af hans personliga
uppträdande och af den sakliga skärpan i hans
skrifter sträcka sig långt utom skönlitteraturens
gränser, ty med Gorkij har den revolutionära
novellistiken i Ryssland slagit ut i full blom. De djupa
samhällslagren med sina oseder, sitt själfsvåld och
sin råhet hafva genom Gorkij tilldragit sig allmän
uppmärksamhet och en viss respekt eller sympati,
som ingen plebejisk författare i Ryssland före honom
vågat drömma om, och de förföljelser, hvarför han
varit offer i Peter-Pavel-fästningen och i sin politiska
isolering, hafva gjort honom till en martyr, i hvilken
de unga sett sin blifvande apostel.

Gorkis skaldskap pekar tillbaka på många olika
förebilder, och ändå är han en fullt originell
författare, ty med sin naiva, föga komplicerade natur
har han aldrig kunnat eller velat fastna i något
filosofiskt eller ästetiskt system, och där han låtit
påverka sig af andra författare, har det stannat vid
lösryckta satser eller ytliga imitationer, utan att hans
ursprungliga väsen lidit men däraf. I sina tidigare
skrifter röjde han någon frändskap med den gamla
romantiska skolan, med Pusjkins idealiserade
tsigenare och med Lermontovs panteistiska demonism.
Han har skrifvit allegoriska dikter, som — oafsedt
den revolutionära tendensen och den från mystik
rensade klarheten i tankegång och bilder — kommer
oss att tänka på symbolisterna i Merezjkovskis läger.
Med den ryske bondens läraktighet har han snappat
upp en mängd aforismer och slagord, som tydligen äro
reminiscenser från Nietzsche, Schopenhauer och andra
moderna tänkare, och han har därigenom kommit
att pråla med en nietzscheansk dräkt, som visserligen
icke är mer oäkta än hos »Skorpionens» epigoner,
men såsom kostym för en f. d. »luffare» verkar mer
förbluffande och stundom naivt komiskt. Han delar
med Gontjarovs Oblomov och Lev Tolstojs furst
Nechljudov den ryska misstron mot västerlandets
kultur, men försjunker därför icke i slö dåsighet
som den förre och blir ej heller en tråkig
moralpredikant som den senare.

Gorkij står såsom den starkaste motsatsen till
Lev Tolstoj, ehuru båda hafva utgått från samma
förutsättningar: hat mot den moderna kulturen,
kärlek till naturen och en öppen blick för det
folkliga. Men deras vägar ha ledt åt helt olika håll.
Under det att Tolstoj försjunkit i en asketisk altruism
på s. k. urkristlig grund, har Gorkij omfattat en
materialistisk, nästan epikureisk-romantisk egoism.
Gorkij hatar ingalunda kulturen såsom sådan, men
finner den endast förfuskad och ser det största felet
däri att så få människor komma i åtnjutande af dess
obestridliga förmåner och njutningar. Då Tolstoj
predikar den för en reaktionär ortodoxi synnerligt
kärkomna satsen om icke-motstånd mot det onda,
framhåller Gorkij — ofta med ensidig öfverdrift —
lifvets heliga förmån för alla, viljekraftens suveränitet
och den starkares rätt att taga, hvad han anser vara
sin tillhörighet. Han vädjar aldrig till medlidandet
såsom Dostojevskij, utan endast till rätten och styrkan.
Gorkis stora, revolutionära betydelse ligger just däri
att han, tvärt emot den vankelmodige Turgenev, den
mystiskt grubblande Dostojevskij och den af etiska
fullkomlighetsideal berusade eller omtöcknade Tolstoj,
tror på mänsklighetens utveckling genom
handlingsfrihet, genom det personliga modet att värna sina
individuella rättigheter och att sätta våld mot våld.
Han är väl Rysslands främste Dichter der That, den
dådkraftigaste skalden, likasom hans eget lif varit en
enda kedja af lidanden, strider, motgångar och slutlig
framgång.

Att kalla Gorkij för det »fjärde ståndets» skald
är näppeligen riktigt, ty han har alls intet att skaffa
med den socialdemokratiska partibildningen eller
med marxismen, och han prisar hvarken bonden eller
den vanlige arbetaren på några andra samhällsklassers
bekostnad. Han kan icke ens kallas en rysk
folklifsskildrare i vanlig mening, ty därtill äro hans figurer
»från samhällets botten» alltför exklusiva eller ensidigt
konstruerade. Och Gorkis värld af »barfotingar»
(<i>bosiaki</i>) och »fördettingar» (<i>byvsjye ljudi</i>) är i och
för sig intet öfverraskande. Dessa samhällets
olycksbarn voro kända i den ryska litteraturen allt ifrån
Gogoljs, Nekrasovs och Dostojevskis dagar, och efter
lifegenskapens upphäfvande blef det genom
slavjanofilernas intresse för Rysslands fornminnen nästan
en modesak att studera bondelifvet. Men dessa
skildringar — alltifrån Grigorovitj’ bynovell »Anton
olycksfågeln» (1848) — voro antingen etnografiskt
orienterande eller ledo af tendensiösa eller
sentimentala öfverdrifter. Folknovellisten Levitov t. ex. var för
litet konstnär och för starkt idealiserande, och en af
Rysslands främste bondeskildrare i vitter form, den år
1902 aflidne <i>Gljeb Uspenskij,</i> skingrade visserligen den
sentimentala idealismen om det ryska lifvet på landet
och betonade »jordens
makt» såsom en både
moralisk och ekonomisk
kraftkälla för de stackars
bönderna, men hade ej
den konstnärliga
förmågan att skapa lefvande
typer. Turgenev var en
för fin natur för att kunna
fördjupa sig i de råa
bondeämnena, och Lev
Tolstoj har — om man
undantager hans väldiga
drama »Mörkrets makt»
— varit för doktrinär och
optimistiskt idealiserande för att vilja framställa det
ryska folklifvet sådant det verkligen är.

<img>Gljeb Uspenskij.</img>

Gorkij är visserligen också tendensiös och
idealiserande, men han är det på ett helt annat sätt, som
länder honom till litterär berömmelse, ty han kan
verkligen sägas ha skapat något nytt. Hans
barfotingar äro i regeln så långt ifrån att vara folkliga
typer, att de fastmer äro ett slags filosoferande
öfverklassmänniskor, i hvilka han ingjutit sin trotsiga
ande och i hvilkas mun han lägger sina egna
hugskott om samhället och individen. De äro lefvande
och dråpliga i sin realistiska galghumor, men hafva
föga samband med det öfriga folket och framstå
snarare som folkfiender och som personifikationer af
Gorkis individuella viljekraft och frihetslust. Gorkis dialog
är ock för litterär, för spirituell att vara naturtrogen.
Språket är originellt och utmärkt, men realistiskt
är det icke. Men det revolutionära i Gorkis
författarskap ligger i den oförskräckta gladlyntheten och
lifsglädjen, modet hos honom och alla hans
olyckskamrater att se en strimma sol äfven i det mörkaste
Ryssland, i polishäktet,
i bageriets underjordiska
fängelse, i det eländiga
sjåarlifvet vid Volga och
Svarta hafvet, i lastens
nästen, i Moskvas krogar
och på den smutsigaste
landsväg. Där finnes,
hvad man saknade både
hos den sjuklige <i>Vsevolod
Garsjin</i> och hos den i
fjol aflidne förträfflige
novellisten <i>Anton Tsjechov,</i>
nämligen luft och sol, lefnadslust och handlingskraft.
Och därför betecknar år 1892, då Gorkis första, för
resten tämligen svaga skiss, »Makar Tsjudra»
publicerades, en vändpunkt i den ryska litteraturens
historia.

<img>Anton Tsjechov</img>

Jag har ej lärt känna Gorkij personligen, ty
under min vistelse i Moskva befann sig Gorkij på
Krim för att söka bot för sitt mångåriga bröstlidande,
troligen ett arf efter modern, en färgares dotter i

<img>Gorkij.<br>Efter ett oljeporträtt af <sp>Rjepin</sp>.</img>

Nizjnyj Novgorod, hvilken dog i lungsot Men genom
samtal med åtskilliga af hans närmaste vänner
stärktes jag i min uppfattning om hans flärdfria,
blygsamma väsen, hans nästan barnsliga godhet och
hans trots ohälsan oförminskade arbetslust. Alla
sympatiyttringar, som kommit honom till del från
utlandet, hade också gladt honom mycket, och
ekonomiska bekymmer har han lyckligtvis ej längre.

Allmänt kända från tidskrifter, novellsamlingar
och vykort äro ju de många porträtten från Gorkis
vagabondlif, gifvande oss en sympatisk bild af den
intelligente ryske bondpojken med den något
drömmande och vemodiga, men barnsligt goda blicken
och de käcka, sorglösa anletsdragen. Men så ser Gorkij
icke längre ut i verkligheten. Den berömde
porträttmålaren Rjepins tafla i kroppsstorlek ger en helt
annan, om ock något idealiserad bild af honom:
här är det den i det ryska lifvets skola mognade
författarens tunga allvar och oroligt forskande blick,
med anletsdrag präglade af yttre och inre strider.
Och den fotografi från Riga, som Andrejev visade
mig, hade ej det minsta spår kvar af den forne
landstrykarens ungdomliga sorglöshet; kinderna voro
insjunkna och aftärda, ögonen lågo djupt, pannan
var fårad af rynkor, och kindbenen voro betäckta
med tofvig skäggstubb. Det är den tidigt åldrade,
vid endast 37 års ålder dödsdömde Gorkij, ett offer
för sin ungdoms försakelser och lidanden, för den
försåtliga bröstsjukdomen och för det ryska
samhällslifvet.

<img>»Dansösen Gorkij».</img>

Den ofantliga popularitet, som Gorkij åtnjuter i
Ryssland, har i förening med hans skiftesrika
lefnadshistoria och den saftiga komiken i hans berättelser
också gjort, att den ryska karrikatyrteckningen med
begärlighet kastat sig öfver honom. Ingen rysk
författare har blifvit så firad af de skämtsamma
tecknarne som han. Den närmaste anledningen till att
han introducerades i den ryska »Strix»-litteraturen
var en episod i Moskva år 1901, då Tsjechovs
karaktärsdrama »Onkel Vanja» uppfördes af
Konstnärsförbundets skådespelare, Rysslands för
närvarande mest skolade teatertrupp, till hvars fina samspel
Petersburgs scener ej ha något motstycke. Gorkij
var närvarande i salongen, och då publiken erfor
detta, blef han föremål för en rätt besvärande
uppmärksamhet. Förargad öfver denna olämpliga
hyllning, yttrade han i komisk förtviflan: »Hvarför tittar
ni så på mig? Jag är
väl ingen Venus af Milo
eller dansös eller en som
drunknat! Hvad kan
utseendet intressera hos en
person, som skrifver
berättelser? Se på
Tsjechovs underbara stycke
och bry er inte om
bagateller.» Skämtbladen	
togo fasta på detta yttrande och ritade af Gorkij som
en Venus etc., men i all synnerhet som dansös.

De anekdoter, som stå i samband med dylika
karrikatyrer, sakna ej ett visst litteraturhistoriskt
värde, ty Gorkis biografi är ännu oskrifven och själf
talar han numera ej gärna om sitt förflutna lif utom
hvad han omsätter i konstnärlig form eller yppar i
den förtroliga kamratkretsen. På detta sätt har man
till exempel kunnat konstatera, att han under sina
vandringsår skötte sig så bra som stationskarl, att
järnvägsinspektoren gaf honom det särskilda
förtroendeuppdraget att hvarje morgon bära ut
diskvattnet ur köket. Då han kommit till denna station,
hade han sökt anställning vid godsexpeditionen, men
som ingen plats fanns ledig, blef han stationskarl
och var så utblottad, att han måste be om ett litet
förskott för att kunna köpa sig hela kläder.

Det var under denna tid som han på lediga
stunder icke blott gaf sina yrkeskamrater en smula
undervisning i historia och geografi, utan ock kunde
förklara för sina förmän, hvad t. ex. ordet frimurare
betyder, och hjälpa till med den skriftliga
expeditionen, så att man trodde, att han var en relegerad
student. Och då han arbetade i Tiflis, läste han
för andra grofarbetare upp valda stycken ur Byrons
»Manfred» och »Kain» i rysk öfversättning, som han
kommenterade på sitt sätt!

En person, med hvilken Gorkij ofta är afbildad,
heter <i>F. I. Sjaljapin,</i> operasångare i Moskva. De
hade båda slitit ondt som vagabonder i Kazans
hamnstad och mången natt sofvit på pråmar. Då
en opera-entreprenör i Kazan i slutet af 1880-talet
skulle bilda en kör, anmälde sig både Gorkij och
hans vän Sjaljapin, men Gorkij antogs för sin
präktiga tenor och Sjaljapin, den blifvande
operasångaren, kasserades! Nu äro båda två berömda,
hvar i sitt slag, och mycket eftersökta såsom lefvande
reklamer vid välgörenhetstillställningar o. d. Men
under det att den f. d. sjåaren Pjesjkov numera är
fastighetsägare, associerad i den mycket lönande
bokförlagsaffären »Znanie», som ledes af den driftige
förläggaren Pjatnitskij i Petersburg, och jämte Lev
Tolstoj den på sina skrifter rikaste författaren i
Ryssland, har den f. d. sjåaren Sjaljapin med sin
präktiga röst ännu ej lyckats förtjäna någon
förmögenhet. Detta åskådliggöres i en karrikatyr af
de båda vännerna, som ofta figurera tillsammans i
skämtbladen (»Strekoza», »Sjut», »Oskolki»,
»Razvletjenie» och »Iskra») samt de stora tidningarnas
illustrerade veckobilagor.

Gorkij lär i själfva verket ha haft en vacker
tenor. Men då han en gång under ett oväder skulle
vakta en vagnslast mjölsäckar, blåste presenningen
af, och Gorkij slungades hufvudstupa ned bland
säckarna, med den påföljd att han slog halsen mot
järnvägsskenorna, och efter den betan fick han en
grof basröst. — I Tiflis ville han jämte fyra andra
bilda ett resande teatersällskap, men däraf vardt
intet, och Gorkij saknar sceniska anlag. Han har
visserligen skrifvit flere skådespel, men deras
dramatiska värde är omtvistadt, äfven om den sceniska
framgången af <i>»På samhällets botten»</i> varit glänsande.

<img>Gorkij och Sjuljapin.</img>

Öfverhufvud är den ryska dramatiken svag, och
ehuru Tsjechovs och Tsjirikovs senaste dramer äro
goda situations- och stämningsbilder med fina,
karaktäristiska interiörer, som senterats af en bildad
rysk teaterpublik, saknade dock den enhetliga handling
och spänning, hvarförutan den sceniska verkan måste
blifva mer eller mindre svag. Själf har Gorkij varit
mycket tveksam om sin dramatiska kallelse; hans
<i>»Småborgare»</i> och <i>»Sommargäster»</i> skola ej lefva
länge på tiljan, och det nya dramat »Solens barn»
är ännu ej kändt. På en karrikatyr ses Gorkij
sittande på en låda och undrande, om han verkligen
duger till att skrifva för scenen eller icke.

En liten tid hade Gorkij också förtjänat några
slantar för sitt torftiga uppehälle genom att
tjänstgöra som ljuständare i synagogor, enär de ryska
judarnas religion förbjuder dem att på sabbaten
taga någon omedelbar befattning med elden. Sin
sympati för de stackars ryska judarna, hvilken delas
af Gorkis litterära vänner, visade han sedan i sina
skildringar från Kisjinev, och då det blef sagdt, att
han skulle skrifva ett drama om judarna (hvilket
redan gjorts af Tsjirikov), återgafs i karrikatyr Israels
glädje och hyllning åt den forne bosiaken, hvars
förra landsvägskamrater afundsjukt titta på.

Det tacksammaste ämnet för karrikatyren är
naturligtvis Gorkis förhållande till sina »barfotingar»,
den ryske kolingen. Härom föreligga många
anekdoter och lustiga teckningar. På en ser man Gorkij
lägga upp sina nakna fötter på skrifbordet, och på
en annan går han omkring som »knalle» och bjuder
ut en knippe »bosiak»-gubbar af trä. Nu har han
visserligen lämnat bohème-lifvet bakom sig, men
många tvetydiga landsvägsriddare tränga sig
framfusigt på honom, och det är väl med blandade känslor
som Gorkij numera upptager deras önskningar och
goda tjänster. Så t. ex. hände det en gång i
Petersburg, att en buse sökte upp honom i hans bostad,
och då Gorkij frågade honom om hans ärende,
svarade denne, att han hört, att Gorkij skulle skrifva
en ny roman ur bosiakernas lif, och att han därför
vore villig att sitta modell för honom!

<img></img>

Gorkis romantiska realism med dess trotsande
samhällstendenser har som bekant bildat skola i
den nyaste ryska novellistiken, och mångfaldiga äro
de karrikatyrer, som framställa Gorkij i kretsen af sina
litterära Moskva-kamrater, medarbetare i »Znanie».
Men på alla dessa teckningar synes Gorkij hufvudet
högre än de andra, än afbildad som hunddresserare,
än som positivspelare, än dragen i skottkärra af de
andra o. s. v. Och då den konservativa
litteraturkritiken, med »Russkij Vjestnik» och »Novoje Vremja»
i spetsen, beskärmar sig öfver den moderna realismen
och öfver de små
talangerna, som »skjuta
upp likt svampar ur
jorden», är denna liknelse
bildlikt utförd i en
karrikatyr, där man under
den stora
Gorkisvamphatten ser de mindre
svamparna Leonid
Andrejev, Skitalets och Telesjov
söka näring och skydd.

Nu tillhör Maxim
Gorkij redan den ryska
litteraturhistorien, äfven
om den slutliga värdesättningen kommer att pruta
af ej så litet på hans litterära storhet. Hans
sociala ställning, hans förmögenhet och det nya
giftermålet med en bekant skådespelerska fru
Andrejeva (hans förra hustru Jekaterina Pavlovna,
född Volzjina, med hvilken han har den nu 5-årige
sonen Maxim och den 4-åriga dottern Katia, var en
officersdotter, som arbetat som korrekturläserska vid
en tidning i Saratov) ha ock gifvit lastarenom rum,
i det han blifvit afritad som den ryska litteraturens
högtidsklädde brudgum — en ny illustration till
Nekrasovs dikt »Det präktiga partiet».

<img></img>

Och en skämtare i »Strekoza» har redan gjort
ett utkast till hans blifvande staty. På en hög
piedestal står en liten gatuvissångare med rysk
gitarr (balalajka), och under hans fötter dansa
jublande bosiaker, som i tacksamt minne rest stoden
åt sin litteräre välgörare

<img></img>

*

Rysslands litterära proletariat frodas visserligen
mer i det oroliga, kosmopolitiska Petersburg än i
det solida, något kälkborgerliga Moskva, men den
realistiska »vagabond»-litteratur, som uppstått efter
Gorkis föredöme, utgår från Moskva, Rysslands
hjärta, där samhörigheten med det ryska folket är
starkare. Där finns en grupp unga prosaister, som
samlat sig kring Gorkij och med psykologisk skärpa,
med rika personliga erfarenheter — oftast af bitter
art (namnet Gorkij betyder just <i>bitter!</i>) — och med
vaken blick för det ryska lifvets verklighet förena
ett lifligt socialpolitiskt intresse med stark tendens.
Men denna tendens kväfver aldrig det konstnärliga,
såsom fallet var med Gogolj och Lev Tolstoj under
den senare delen af deras alstring, utan lyser endast
fram i själfva valet af ämnen och i den stundom
ohöljda hänsynslösheten vid skildringen af det ryska
själs- och samhällslifvets mörka sidor. De flesta af
dessa novellister äro relegerade studenter, som pröfvat
både på fängelse och förvisning och fört ett mycket
rörligt, kringflackande lif. Det är f. d. vagabonder
à la Gorkij, hvilka i förlaget »Znanies» periodiska
kalendrar konstnärligt omarbeta sina minnen från
steppen, från Kaukasien och i all synnerhet från
Sibirien och som med sina hvässade pennor, doppade
i indignationens galla, i sin mån påskynda den
latenta revolutionen i Ryssland. Af den forne bohèmens
lidanden, armod och lösa vanor märkes dock nu
mera intet hos dessa intelligenta, älskvärda unga
män. Samtliga äro gifta och mer eller mindre
lyckliga familjefäder; den popularitet, deras noveller
åtnjuta i Ryssland, tryggar deras materiella utkomst,
och de stora tidskrifterna, att särskildt nämna »Mir
Bozjij», »Pravda» och »Voprosy Zjizni», med sina
relativt mycket goda honorar och sina en ofantlig
massa text slukande volymer göra den ryske
författarens kamp för tillvaron vida drägligare än i
andra europeiska länder, särskildt Sverige. En
upplaga af »Znanies» häften betyder en ögonblicklig
försäljning af 10,000 exemplar! Och ehuru dessa
författare alldeles icke mistat den gamla smaken för resor
och äfventyr, längta de dock tillbaka till sitt Moskva,
där de ha sina hemtrefliga våningar. En medlem af
denna grupp, Stepan Gavrilovitj Petrov, kallar sig
visserligen <i>Skitalets,</i> hvilket betyder nomad,
kringströfvare, men äfven han är nu mera bosatt i
Moskva och gör för resten ej mycket väsen af sig.

Samlingspunkten för dem är hos <i>Nikolaj Telesjov</i>
vid Tsjistie-prudy-bulevarden, en fint bildad, älskvärd
man, som gjort sig ett namn genom novellistiska
reseskildringar, särskildt från Sibirien. Utan att
kunna mäta sig med Dmitrij <i>Mamin Sibirjak,</i>
prästsonen från Ural (f. 1852), i lidelsefull kraft och
etnografisk kolorit, röjer Telesjov en mycket fin
iakttagelseförmåga, ett sundt omdöme och en
varmhjärtad humanitet. Född i Moskva år 1867, har han
i olikhet med sina kolleger haft lyckan af en sorgfri
barndom och ungdom samt fått tillfälle att <i>frivilligt</i>
göra vidsträckta studieresor i Ryssland ända till
Sibirien och Kaukasien. Under ett besök hos honom
under påskhelgen nedskref han på min önskan några
biografiska data om sig, och dessa rader äro så
betecknande för hans anspråkslöshet och godhet, att
några utdrag här må anföras:

»Jag tror, att ingen skulle förlora något på om
jag ej skrefve berättelser, men för min personliga
del har jag vunnit mycket därpå, och om det inom
mig finnes något klart och godt, så har jag härför
att tacka litteraturen... Jag föddes kort efter
lifegenskapens upphäfvande och var följaktligen »fri»,
men naturligtvis endast relativt. Mina förfäder blefvo
sannolikt hudflängda med hästpiskor, utbytta mot
jakthundar, bortslumpade vid spelbordet eller sålda,
likasom man i Ryssland alltjämt säljer kreatur, ordnar
och ämbeten; säljer brännvin, säljer sitt eget
fädernesland. Mina förfäder voro en handelsvara, beroende
på tillgång och efterfrågan, men icke människor,
utan slafvar. Min fader var köpman. Vid 16 års
ålder anställdes jag i hans affär och tillbragte några
år med att sälja siden och petroleum dagarna i ända,
men på kvällarna började jag skrifva verser och
små skisser, som efter hand intogos i tidskrifter,
recenserades och honorerades ... Jag vill slutligen
säga ett tack åt min far, som ej fått någon
undervisning och tillbragte hela sitt lif bland människor,
för hvilka blotta ordet »skriftställare» innebar något
föraktligt, ty han lade aldrig hinder i vägen för mina
litterära sysselsättningar, utan gladde sig åt hvarje
publicistisk framgång, som jag hade, äfven om han
ej sade mig detta...»

Mer djup och mer socialt-tendensiös är <i>Jevgenij
Tsjirikov,</i> än brutalt ironisk, då han gisslar
samfundsmoralen, t. ex. i fråga om prostitutionen
(den något uttänjda studenthistorien »Savelj» eller
»Marka från Jamy»), än barnsligt godmodig och
vek. Men bakom det hårda allvaret eller det
uppsluppna skämtet tycker man sig alltid höra hans
kväfda snyftningar öfver lifvets elände. Han är född
i Kazan 1864 och relegerades 1887 från dess
universitetet för deltagande i någon politisk
demonstration. Dessutom hade han, enligt hvad han själf
berättade för mig, suttit i fängelse tre resor för
»politiska förbrytelser». Dylika interiörer yppas i
det ryska privatlifvet såsom en helt naturlig sak, utan
att man skryter därmed eller blyges därför, och det
anses i många bildade kretsar rent af för god ton
och bevis på själfständig heder att åtminstone en
gång ha råkat i den politiska polisens klor.
Passionsveckans fasta hindrade oss nu ej från att äta lite
af hvarje med god aptit, och inom en timme var
det som om jag känt den enkla, vänliga familjen
en längre tid. Men anblicken af fem små barn,
som också fått plats vid matbordet och med stum
förundran tittade på porträttet af en liten svensk
flicka, hvilket jag hade med mig i plånboken, gjorde
mig en smula vemodig vid tanken på denna yngsta
generations ovissa framtid, på samma gång som den
ökade min beundran för det energiska mod,
hvarmed dessa f. d. studenter slå sig fram i lifvet.

Den intressantaste litterära bekantskapen i
Moskva var dock <i>Leonid Andrejev,</i> en
utomordentligt fängslapde man med ett bildskönt utseende,
bleka anletsdrag, djupa, bruna ögon, en klassiskt
skuren profil och svartglänsande, yfvigt hår, hvartill
kommer den något koketta, men mycket smakfulla
dräkten: en rysk långrock (poddjevka) och lackerade
stöflar. Född 1871 i guvernementet Orel, Turgenevs
hembygd, har Andrejev haft en lika bekymmerfull
förhistoria som
Gorkij, gjorde två
gånger själfmordsförsök och slet mycket
ondt som student,
journalist och
kanslist, innan han vann
sina litterära
framgångar med en
ekonomiskt tryggad
existens. Och
omedelbart före mitt besök
hade han aftjänat
ett fängelsestraff för
att han upplåtit sin
våning till hemliga
politiska
sammankomster.

<img>Leonid Andrejev.</img>

Andrejev sade mig bland annat, att Gorkij på
sista tiden fått mottaga en mängd anonyma
hotelsebref, och i fjol hade såväl Gorkij som Andrejev varit
utsatta för ett lifsfarligt öfvervåld, sannolikt utfördt
af <i>lejda</i> banditer. Särskildt sörjde Andrejev och
hans vänner öfver att polisen retade upp det
okunniga folket mot studenterna och de unga
författarna och utmålade dem såsom det ryska folkets
fiender. Öfverhufvud var han mycket pessimistisk
i fråga om den närmaste framtiden, ehuru han själf
pröfvat på för mycket för att vara ängslig för egen
del. De då nyss timade tumulten i Petersburg och
Moskva tillmätte han ingen synnerlig betydelse, men
befarade bondeoroligheter på landsbygden och
underskattade icke rörelsen i Kaukasien eller det växande
missnöjet i de västra landsändarna. Med de från
kriget en gång hemvändande trupperna skulle
anklagande skepnader ströfva kring i landet och
sprida de sjukdomsfrön af vanvett, hvarpå Andrejev
gifvit ett exempel i sin utomordentligt gripande
dårhushistoria »Röda skrattet» och som redan gifvit
ryska läkare åtskilligt att tänka på. Och vid Volgas
stränder skymtade redan kolerans svarta häxa...

»Många af oss skola ej återses nästa år.» Detta
var Leonid Andrejevs sista ord till mig, då jag tömt
teglaset och tändt den sista cigarretten i hans
hemtrefliga våning vid den lilla tysta gatan nära
bangården till Brest-Warschau.

Ingen författare torde skönlitterärt ha mer
påverkats af Gorkij än Andrejev, hvilket den
tacksamme »lärjungen» ock intygat. Men om de ock
sträfva mot samma mål, välja de dock helt olika
medel och vägar: Gorkij är klar och positiv, Andrejev
är dunkel och mer negativ i sitt blottande af
samhällets sjuka sidor. Under det att Gorkij med sin
galghumor halkar förbi lifvets vidrigheter och
uppställer ett handlingskraftigt program, fördjupar sig
Andrejev i psyko-patologiska analyser. Gorkij är
berättaren, Andrejev är beskrifvaren. Är den förres
spirituella talang större, är Andrejev djupare, kanske
den större konstnären och den mer originelle, äfven
om hans originalitet icke är alldeles fri från en viss
pose och effektsökeri.

Hvad som särskildt kännetecknar Leonid
Andrejevs skaldskap, är en sjuklig, för dunkla stämningar
mottaglig känsla, som icke är främmande för det
slaviska lynnet. Detta drag har ofta spårats i den
ryska vitterheten, att särskildt nämna novellisten
Vsevolod Garsjin och psevdonymen Maxim
Bjelinskij (Jasinskij), hvars redan glömda skisser »En
natt», skildrande en själfmördares kval, eller
kyrkogårdselegien »De dödas stad» hafva
anknytningspunkter med Andrejev. Men hvilken psykologisk
fördjupning, hvilken konstnärlig förfining hos den
senare! Öfver Andrejevs författarskap hvilar
tystnadens poesi — denna tystnad, som i Ryssland
framkallas af både inre och yttre förhållanden, men ändå
dallrar hörbart i samhällets och folksjälens djup
och med poetiskt förstående förnimmes af skalden.
Det är icke blott den tystnad, som ligger öfver de
ryska stepperna i vinterköld eller öfver ett disigt
flodlandskap i sommarhettan, hvilket så
uttrycksfullt återges af Andrejevs vän i Moskva, den
naturmålande novellisten och poeten <i>Ivan Bunin</i> (f. 1867
i folkskalden Koljtsovs hembygd Voronezj); det är
ej heller den yttre tystnad, hvari ett okunnigt och
af censuren dämpadt folk hålles fjättradt; det är ej
heller blott den tystnad i sjuksalarna, som
Dostojevskij hade så skarpt öra för — det är den hemska
stillhet, som ligger i dödens och brottens gåtor, det
slags stumhet, som består i att i människosjälen
något förtiges, som skulle kunna eller borde yppas
för världen. Den verkliga innebörden af detta språk
kan ju ej heller Leonid Andrejev tolka, och hans
eviga spörjande blir lika otillfredsställande som
många af hans detaljer äro oklara eller konstlade.
Men detta förringar icke hans konstnärliga förtjänst
och värdet af hans själsanalyser.

En annan grundstämning hos Leonid Andrejev
är den ständiga dödstanken, ett i ryska litteraturen
välkändt drag, särskildt hos Turgenev. Den
sammanhänger med den förtviflan eller modlöshet, som
griper den ryske skalden, då han ser, huru det
lifskraftiga, goda och sköna förkväfves eller tynar bort
i förtid, vare sig det sker af yttre våld eller icke.
Och Andrejev, själf sjuklig, har icke Gorkis naivt
praktiska syn på tingen: för honom blir döden något
grufligt, och lifvet är ett ofattbart kaos, där
människoödena slungas kring som spelbollar. Där är
den djuriska vällustens kaos (den upprörande
berättelsen »Afgrunden»), där är brottets (skissen
»Lögnen»), där är vansinnets (den fantastiska
monologen <i>»Tanken»,</i> ett oklart fördjupande af
tankegången hos Dostojevskis Raskolnikov i »Brott och
straff»). Och det sistnämnda abnorma
själstillståndet tecknas med bjärta drag i Andrejevs båda
längsta berättelser: <i>»Röda skrattet»</i> och <i>»Popens
lefnadssaga».</i>

<img>Nemirovitj-Dantjenko.</img>

Hjälten i den förra är en ung skriftställare,
hvilken såsom krympling återvänder från den
östasiatiska krigsskådeplatsen. Sedan han flera dagar
i rad sökt att fästa sina virriga världsfredsutopier
på papperet, blir han tokig och dör. I den
fragmentariska prosadiktens senare del, som är
konstnärligt svagare, föres ordet af den aflidnes broder.
Han kan ej bära all den olycka, som genom kriget
drabbat hans hem och hela landet, utan blir ock
ett offer för det smygande vanvettet. Krigets
brutala realism har ofta tecknats af ryska konstnärer:
af Lev Tolstoj från Sevastopols bastioner, af
Verestjagin med penseln, af Vsevolod Garsjin
(»Fyra dagar» och
»Soldaten Ivanovs
anteckningar» från det
rysk-turkiska kriget) och af den
publicistiske
<i>Nemirovitj-Dantjenko,</i> hvilken efter
hemkomsten från kriget
förbjöds att hålla
föredrag om sina minnen
från kriget. Men hos
dem finnes det ändå en	
viss optimistisk entusiasm, i det att patriotens hjärta
och konstnärens blick ej varit alldeles omottagliga
för krigets ljusare sidor i form af mod,
offervillighet och fosterlandskärlek. Hos Andrejev åter ser
man endast krigets mörka, vederstyggliga sidor och
detta icke blott i fråga om själfva den ohyggliga
blodsutgjutelsen och massmordens fasor, utan
framför allt i de moraliska verkningarna af kriget:
sjukdom, nöd, förtviflan och vanvett. I den
allmänna fredsrörelsens belletristiska litteratur torde
Leonid Andrejevs »Röda skrattet» bevara en
framstående plats vid sidan af Bertha von Suttners »Ned
med vapnen!» och dylika skönlitterära
tendensskrifter.

Den andra berättelsen, »Popens lefnadssaga»,
som i höst utkommit i svensk tolkning, betecknar
tills vidare höjdpunkten af Andrejevs konstnärsskap.
Här är ock vanvettet den röda tråden i skildringen,
som utgör ett fördjupande af hans lilla fina skiss
»Tystnad». Själfva popens Jobshistoria må vara
ett psykologiskt undantagsfall, som icke är alldeles
fritt från Andrejevs konstruerande manér; men i sin
helhet upprullar detta mäktiga bondeepos en
förfärande tafla af det ryska landtlifvet och af
bypoperna, en af Rysslands mest isolerade och
förkrympta samhällsklasser. Den ryske bonden är ej
längre <i>glebæ adscriptus,</i> bunden vid sin husbondes
jordtorfva, men den stackars byprästen, själf ofta
sämre klädd och hädd än en bonde, är dömd till
andligt och materiellt förtvinande. Bildningen går
spårlöst förbi den lilla prästgården och steppens
andliga fyrvaktare, hvars eländiga dank skall lysa
upp böndernas mörker, men på hvars förfäande och
förfärande ensamhet ingen ljusstråle faller. De
ryska bönderna få lära sig handtverk, flytta, göra
krigstjänst och blifva efter hand mottagliga för den
nya tidens ekonomiska läror; men popen sitter kvar
på samma fläck med sitt armod och sin popadja
och rabblar meningslösa böner, tills det lilla vettet
omtöcknas. Många förgås af dryckenskap, andra —
såsom Vasilij Fivejskij hos Andrejev — gripas af
vanvettig religionsyrsel och duka under för grof
mystik.

<img>Veresajev.</img>

Leonid Andrejev erbjuder ur psykologisk
synpunkt en viss likhet med två ryska novellister,
hvilkas namn redan inträngt äfven i den svenska
litteraturen. Den ene är läkaren Vikentij V.
<i>Smidovitj,</i> son af en läkare i
Tula (f. 1867), hvilken
uppträder under märket
<i>Veresajev.</i> Hans
uppseendeväckande
<i>»Anteckningar af en läkare»</i>
(1901) innehålla, oafsedt
hvad den medicinska
fackkritiken må hafva att
anmärka om hans
speciella iakttagelser, högst
märkliga bidrag till det ryska själslifvets och
samhällets historia och vittna på samma gång om hans
konstnärliga talang. Veresajevs tre band berättelser
äro också fina själsstudier, som visserligen icke
sakna det sjukligt pessimistiska grunddraget, likasom
hos hans aflidne yrkesbröder läkaren Anton Tsjechov,
men det hvilar något både varmt och förnämt öfver
denna tungsinta realism, hvari man tycker sig känna
en fläkt af Turgenevs ande. Veresajev har såsom
militärläkare deltagit i det östasiatiska fälttåget, och
man har all anledning hoppas att såväl läkaren som
novellisten hemför högst intressanta stoff för nytt
författarskap.

Den andre är en medelålders skolföreståndare i
Petersburg Fedor Kuzmitj <i>Teternikov,</i> i ryska
litteraturen känd under namnet <i>Fedor Sologub.</i> Ehuru
han såsom poet snarare tillhör den »symbolistiska»
riktning, som representeras af Merezjkovskis grupp,
närmar han sig Leonid Andrejev i den skarpa
själsanalysen och i sin pessimistiska samhällsåskådning.
Han sysslar gärna med dödens problem, men döden
innebär ej för honom ett mörkt kaos såsom för
Andrejev, utan en omedveten förlösning från lifvets
gruflighet. Sologubs filosofiska och ironiska
<i>»Sagobok»,</i> som utkom 1904, väckte mycket uppseende
genom den fina satiren, den originella uppfattningen
och den äktryska tungsintheten. Men ännu mer har
han gjort sig bemärkt genom den likaledes i fjol
utgifna berättelsesamlingen <i>»Dödens gadd»,</i> hvars
sex tröstlöst vemodiga berättelser samtliga behandla
sjukliga företeelser hos de ryska storstädernas
uppväxande släkte — företeelser, som pedagogen
Teternikov haft rikt tillfälle att studera. Och alla
berättelserna sluta med minderårigas själfmord, sorgliga
vittnesbörd om det abnorma tillståndet i Ryssland,
hvilka den officiella statistiken och tidningarnas
notiser äfven bekräfta.

*

I jämförelse med dessa halft romantiskt, halft
revolutionärt realistiska författare på prosa äro de rena
lyrikerna i versform mindre intressanta och
originella, hvilket ju ej heller är öfverraskande, då den
abstrakta eller subjektiva poesien i den sociala
revolutionens tjänst lätt blir entonig eller hotar att
förfalla i ett visst formellt manér med kända,
kraftiga slagord, som visserligen kunna tända för
ögonblicket, men icke innehålla något egentligt nytt och
stundom blott dölja bristen på djupa tankar. Det
nuvarande Ryssland har emellertid bland sina
»bohèmer» två poeter, som genom djärfva
frihetssånger mäktigt bidragit till den sociala rörelsen i
Ryssland och vunnit stor popularitet i breda
samhällslager: författarmärket <i>P. Ja.</i> och
psevdonymen <i>Tan.</i>

<i>P. Ja.</i> betecknar initialerna för <i>Peter Filippovitj
Jakubovitj,</i> såsom novellist och kritiker äfven
uppträdande under namnen Meljsjin och Grinevitj. Född
år 1860 i guvernementet Novgorod, har han utstått
svåra kroppsliga och själsliga lidanden för sin
politiska frimodighet. År 1884 blef Jakubovitj på
tre år inspärrad i Peter-Pavel-fästningen, och knappt
hade han sluppit ut ur detta fängelse, förrän han
1887 invecklades i den politiska Lopatin-rättegången
och af krigsrätt dömdes till döden. Likasom på sin
tid Dostojevskij, blef han visserligen förskonad från
schavotten, men dömdes till aderton års straffarbete
i östra Sibiriens grufvor. Då han under förvisningen
vardt så svårt sjuk, att läkaren ej kunde svara för
hans lif, fick han lof att återvända till Ryssland och
vistas nu i Petersburg såsom en bruten man,
personligen föga bemärkt och fattig, men med sina gamla
ungdomsideal bevarade.

Jakubovitj’ lefnadsbana erbjuder en yttre likhet
med Dostojevskis, men i sitt väsen äro de hvarandra
mycket olika. Under det att Dostojevskij genom den
sibiriska fångenskapen fördjupade sin religiositet i
mystisk, slavisk-ortodox riktning, har Jakubovitj
genom lidanden och sjukdom blott fått så mycket
mer näring för sin revolutionära frihetsglöd. Under
inflytande af Dostojevskis »Anteckningar från det
döda huset» har Jakubovitj författat en samling
skisser <i>»I de förskjutnes värld»,</i> men han är här
mindre subjektivt psykologisk än Dostojevskij och
mer instruktiv i de realistiska detaljerna.

Sin största litterära betydelse har Jakubovitj
emellertid vunnit såsom ren lyriker, och många
poem i hans två band dikter (1902) skola helt visst
komma att räknas till den ryska poesiens prydnader.
Några poem, skrifna till systern, hans bästa vän,
höra till det innerligaste och vekaste som den varma
ryska lyriken med sin musikaliska välklang och sina
smekande rim någonsin frambragt. Djupt vemodiga
äro de lyriska motiv, som han hämtat från Sibirien,
och ett par af dessa
dikter, särskildt den längre
cykeln »I de
transbajkalska bergkullarnes
nejd» (<i>»V stranje sopok»</i>)
höja sig till en glans i
naturmålningen och en
sublim hänförelse, som
erinrar om den polska
messianismens poetiska
mästerverk såsom
Slowackis »Anhelli» eller
Krasinskis
»Morgongryningen», på samma gång som de hafva förtjänsten
att vara realistiska landskapsbilder.

<img>Peter Jakubovitj.</img>

Jakubovitj’ revolutionära natur och klarheten i
hans tankegång och känslostämningar ställa honom
såsom afgjord motståndare både till Merezjkovskis
mystik och Baljmonts hyperästetiska symbolik, och
i flera smådikter gisslar han den moderna dekadensen,
t. ex. i följande epigram:

<poem>
»I konstnärsrim trifs dunkel stämning gärna;
men detta är ej konstens hemlighet.
Sjung med ditt hjärta, icke med din hjärna!
Blif gärna tokig, men förblif poet!»
</poem>

För egen del tror skalden ej på den personliga
lyckan, och äfven om han stundom sörjer däröfver
i elegiska strofer, betonar han kraftigt, att man bör
bära sin sorg manligt och icke svika i den stora
kampen.

<poem>
»För ljus och frihet led jag allt för ringa kval
och är ej värd en plats i skalders helga tal.
Den som är Guds profet och fylld af kärleksplikter,
af folkets smärta född, i landsflykt pint — med mod
och egna lidanden han köper sina dikter,
<tab>och äran med sitt blod.»
</poem>

Själf liknar han sig och sina kamrater vid
Moses, som före sin död fick se en skymt af det
förlofvade landet, men icke slapp in:

<poem>
»O långa, grymma natt! Uti ditt mörka häkte
<tab>jag tärs af gamla tvifvels ve.
Han kommer, solig dag. Men icke skall <i>vårt</i> släkte
<tab>den nya dagen se.»
</poem>

Denna optimistiska framtidstro ger skalden kraft
att lefva och eldar honom till straffdikter och
frihetshymner.

<poem>
»Sträng varder eftervärldens dom
för dem, som här i blindo gått.
En hvar, hvars själ var död och tom,
</poem>
<poem>
trots bröders suck, på rätt och godt;
en hvar, som hycklat vackra ord
om heder, frihet, fosterland —
han sopas bort från denna jord
och plånas ut af seklers brand.»
</poem>

Om Jakubovitj kan betraktas såsom det
borgerliga samhällets kampdiktare, är hans skaldebroder
<i>Tan</i> arbetarklassens revolutionäre agitations-poet
och delar med så många andra socialdemokratiska
poeter det ästetiska felet, att hans entusiasm och
frimodighet icke alldeles motsvaras af originalitet
och konstnärlighet. Mindre framstående som lyriker
än Jakubovitj, har han haft samma grymma lifsöde
som denne och erbjuder ett särskildt intresse såsom
utmärkt etnografisk forskare i de östsibiriska nejder,
dit han drefs mot sin vilja.

Hans verkliga namn är <i>Vladimir Germanovitj
Bogoras</i> af judisk börd, till hvilken ras så många
ryska lyrici höra: Weinberg, Nadson, Frug, Minskij
(= Vilenkin), Berg, den unge symbolist-lyrikern Alex.
Block m. fl. Född år 1865 i Taganrog, där fadern var
judisk lärare, studerade han på gymnasiet och vid
Petersburgs universitet, från hvars juridiska fakultet
han dock relegerades för deltagande i
studentoroligheter. År 1883 häktades han i sin födelsestad och
satt fängslad ett år, hvarpå han ställdes under
polisuppsikt. År 1886 blef han i Moskva åter tagen af
polisen, anklagades för delaktighet i det revolutionära
partiet »Narodnaja Volja’s» konspirationer och måste
tillbringa två år i Peter-Pavel-fästningen, hvarefter
han på tio år deporterades till Kolymsk vid Ishafvet,
hvilket lif han skildrat i <i>»Skisser från staden
Propadinsk».</i> Under de sista åren af förvisningen fick
Bogoras deltaga i etnografiska expeditioner och
tillbragte två år bland tschuktscherna, ett folk, som
— enligt hans egen uppgift — »står på samma
kulturella ståndpunkt som de förhistoriska människorna i
Frankrike och Schweiz under isperioden». Det
litterära stoffet af dessa iakttagelser utnyttjade
han i två band <i>»Tschukotska berättelser».</i> Genom
bemedling af kejserl. ryska vetenskapsakademien,
som utgifvit en del af hans etnografiska material,
fick Bogoras 1898 återvända till Petersburg och
deltog åren 1900—1902 i en vetenskaplig expedition
till Kina, Mandsjuriet, Korea och Behringssund,
hvilken utrustades af American Museum of Natural
history. Efter någon tids vistelse i Förenta Staterna,
där han bland annat studerade de ryska
duchobortsernas sektväsen i Kanada och gjorde personlig
bekantskap med Johan Stadling, vår utmärkte kännare
af det frireligiösa Ryssland, återvände han till
Ryssland och spelar nu en ganska framstående roll i
Petersburgs politiskt-litterära lif. Hans rika
erfarenheter från Amerikas industriella och sociala värld
komma honom ock väl till pass, då han vill skildra
de ryska fabriksarbetarnas lif, och hans
vetenskapliga gedigenhet som etnografisk forskare, hans
poetiska begåfning och lifliga berättartalang i det
sällskapliga lifvet göra honom till en i vida kretsar
gärna sedd gäst.

<img>Bogoras-Tan.</img>

Såsom poet debuterade han i den ryska
litteraturen år 1895 under märket <i>Tan</i> (uttalas Tann), ett
smeknamn som han fått i barndomen. Han omsätter
i sina dikter elegiska minnen från förvisningstiden
och Sibiriens vinterlandskap, är de ryske proletärernas
skald par excellence och har öfversatt åtskilligt,
däribland några indignationsdikter af två sociala
skaldinnor, som äro hvarandra ganska lika: italienskan
Ada Negri och polskan Marya Konopnicka.
Däremot har han icke öfversatt något af den
egendomlige amerikanske arbetarskalden Walt Whitman,
ehuru detta namn figurerade såsom nominell
originalförfattare af ett par dikter i den första upplagan,
för att de därigenom lättare skulle undslippa censuren.
Särskildt gäller detta om en käck stridssång <i>»Ne
skorbnym, bezsilnym»,</i> som blifvit det unga Rysslands
marseljäs, och hvars första strof lyder i
öfversättning:

<poem>
»För sörjande, svaga och tröttade bröst,
som kallnat, jag kväda ej vill.
För modiga kämpar jag höjer min röst.
Min sång hörer ungdomen till.»
</poem>

Som lyrisk konstnär har Tan icke samma
djupa ackord på sin lyra som Jakubovitj och ej
heller dennes fina öra för det musikaliska välljudet.
Men han är en mycket verkningsfull politisk
improvisatör och tillfällighetsdiktare, t. ex. i den vackra
minnesdikten öfver Tsjernysjevskij, begynnande med
den hemska ryska sanningen: »Må vi vara fattigare
än tiggare, må vår stig allt ifrån vaggan blifva
törnig och vår lefnadslott sorglig — ett rikt arf äga
vi dock: en oräknelig mängd grafvar allt ifrån Finska
viken till österns yttersta rand, där tigande kors
hålla vakt i en ändlös kedja.» Och gripande är
poemet »De döde till de döde», hvari de i kriget
stupade sända en hälsning till de hjältar, som i
tysthet fallit offer för landets inre fiender:

<poem>
»Ingen har för oss läst själamässor,
ingen på vår grafhög göt en tår.
</poem>
<poem>
Krigets blixtar drabbat våra hjässor;
annan ofärd timrade er bår.
— — — —
Arma fosterland! Säg, om du ämnar
sända hit än mera folk och skepp!
Säg hur många offer än du lämnar
åt den makt, som härjar Rysslands stepp!

Nya offer du beständigt sänder.
Må de stupa! Ingen misskund haf!
Ifrån Neva till Koreas stränder
varda fälten blott en enda graf.»
</poem>

Vid ett hemligt möte i Petersburg, där den
liberala oppositionen enade sig om en
opinionsyttring för nödvändigheten af en snar konstitution,
uppläste Bogoras-Tan under banketten en dikt, hvars
poetiska värde visserligen ej är synnerligen stort,
men hvars historiska betydelse ger den ett särskildt
intresse. Dikten, som heter <i>»Pora!»</i> (»Nu är tiden
inne»), fick då ej publiceras, men har genom censurens
ovanliga välvilja lyckats smuggla sig in i författarens
nyaste diktsamling.

<poem>
»Nej, ingen väntan mer! Vi lidit nog af tystnad.
Vi göra pinan kort. Vårt tålamod har gräns.
Vi andas ut af harm, af sorg och hämdelystnad.
Vårt bröst af blygselns kval, som gift i blodet, bränns.

Från gatans stenar hörs en suck. På deras kvidan
naturen öfverallt ett hotfullt genljud ger.
Så skyndom på dess rop! Nog ha vi af förbidan.
O bröder, ropen högt! Kamrater, samlen er!
</poem>
<poem>

Af smärta Ruriks land i feberyrsel glöder.
Vår arma fosterjord år sänkt i bitter sorg.
På hennes modersbarm af dubbelt sår det blöder:
från Mandsjuriets fält, Port Arthurs fallna borg

Det skälfver uti jord, och gamla murar brista.
Det åskar uti skyn och blixtar slungas ned.
Den, som ännu har kvar af heder blott en gnista,
må ställa sig med oss uti de tappres led.
— — — — 
Hvad är att göra nu? Ej tveksam, ej förlägen
en hvar må stå på post. Nu timmen slagen är.
Vi sammansluta oss. Oss ödet visar vägen.
Kanhända nästa dag oss kampens lön beskär.

Så vågen! Detta rop i landet vida ljuder.
Bakom oss Rubikon! Till seger går vår sak.
Sin segerkrona blott dem djärfvom Nike bjuder.
Den väg är kortast, som är rak.»
</poem>

*

Detta är mina generella litterära och personliga
intryck af »barfotingarnas värld», den realistiska
och revolutionära författareskola, som står Gorkij
mer eller mindre nära. Petersburg uppvisar
visserligen ett större antal skalder och konstnärer än
Moskva, men jag fick ett starkare personligt intryck
af allvar och energi från den senare staden än från
den förra, liksom den politiska stämningen syntes
mig lugnare, men djupare och intensivare vid
Moskva-floden än vid Nevan. Där är det inre sambandet
med det ryska folket starkare, och om Moskvas hjärta
klappar fortare, kännas pulsslagen hårdare ända ut
till Ishafvets snöfält och Kaukasiens alper.

Både Telesjov och Andrejev sade mig, att de
gärna skulle vilja besöka Sverige, om hvars vackra
natur, höga kultur och fria samhällsskick de hört
mycket vackra omdömen, som jag ej hade hjärta
att söka vederlägga, och det var endast deras totala
okunnighet i germanska språk som afhållit dem.
Helt visst skulle de ock hafva mycket att lära i
Sverige. Men månne icke äfven vi hafva åtskilligt
att lära af dessa unga författare, som midt i en tid
af feghet, ängslan och vankelmod, under socialt och
politiskt kaos bevarat karaktärens ståndaktighet
och det ungdomliga modet att lefva lifvet med en,
trots allt, oförsvagad lefnadslust, arbetsglädje och
framtidstro och som i sitt kära Moskva skapat sig
en liten obetvinglig värld af huslig lycka, godt
kamratskap och entusiastiskt skriftställeri till det
stora samhällets förädling!

Det ligger en egendomlig tillfällighet — som dock
kanske har en djupare grund — i den omständighet,
att alla de nyare författare, hvilka jag här skisserat,
äro födda omedelbart efter lifegenskapens
upphäfvande. Årtalet 1867 är särskildt betydelsefullt, ty
då föddes Veresajev, Baljmont, Telesjov och
Bunin. Året före såg Merezjkovskij den ryska
dagens ljus; året efter kom Gorkij till denna
syndiga värld, och nästan omedelbart före dem
Tsjirikov och Tan. Äldst i hela laget är den 45-årige
Jakubovitj, yngst den 34-årige Leonid Andrejev.

Alla äro de sålunda barn af den stora
socialreformen, som sådde så många nya frön i ryska
jorden. Men mycket af denna gröda har aldrig fått
gå i blom, ännu mindre bära frukt, och den nya
generationen är ett lefvande, anklagande bevis på
denna halfhet, denna disharmoni och stagnation.
Månne icke den senaste krisen i Rysslands historia
nedlagt nya frön, hvilkas lifsyttringar skola visa sig
om ett par årtionden? Och skall ej resultatet då
blifva lyckligare och ljusare än nu?

Det är en stor villfarelse, djupt inrotad både
inom och utom Rysslands gränser, då man inbillar
sig, att ryssarna, såsom slavernas mäktigaste folkstam,
skulle hafva något slags speciell världshistorisk
mission och vara särskildt skickade att pånyttfödda
all världen. Det förut okända och ringaktade öriket
i yttersta östern har i sin mån bidragit att beröfva
Ryssland denna ljufliga illusion. Öfverhufvud hafva
vi allt ifrån Gamla testamentets tid upphört att tro
på något visst folks särskilda utkorande, och huru
mycket vackert och delvis sannt, sådana snillrika
diktare som Dostojevskij och Solovjev än skrifvit om
Moskvas tredje rike i världshistorien, skall det förbli
en lika politisk utopi som Merezjkovskis poetiska
drömmar om den nye mannen, som i Ryssland
skall förena »den titaniske Promethevs’ sanning med
den milde galiléerns».

Men då jag med egna ögon sett, huru tålmodigt
det ryska folket burit detta års oerhörda olycksslag
och hur ungdomligt och varmt den nya
skönlitteraturen ger uttryck åt folkets känslor och sträfvanden
efter något bättre, känner jag mig stärkt i min
öfvertygelse, att denna svarta jord skall uppenbara
nya skatter och att den <i>måste</i> blifva ett
människovärdigt hemvist för sina barn. Och oupphörligt
återvänder min tanke till Gogoljs berömda skildring af
steppen i romanen »Döda själar«:

»Ryssland, Ryssland! Hvilken ofattlig, hemlig
kraft drager mig till dig? Hvi förnimmes och
genljuder oafbrutet i mina öron din beklämmande, öfver
hela din längd och bredd, från haf till haf sväfvande
sång? Hvad är det i honom, i denna sång? Hvad är det
som kallar och snyftar och kramar om hjärtat? Hvad
är det för toner som med sjuklig ömhet kyssa och
smyga sig in i själen och slingra sig kring hjärtat? . . .
Hvad siar denna ofattbara slätt? Skulle ej här hos
dig den gränslösa tanken kunna födas, när du själf
är utan ände? Månne ej här en sagohjälte uppstår,
då här ju är rum, där han kan utveckla sig och gå
fram? . . . O, hvilket underbart glänsande, för världen
obekant land där borta! Ryssland!»

*
</chapter>
<chapter name="9. Kap. Rysk konst">
<img>Alexander III:s museum i Petersburg.</img>

<table o>
<td c>NIONDE KAPITLET.
<td c><h2>Rysk konst.</h2>
</table>

För den, som ej under en längre tid följt med
konstutvecklingen i ett land och som öfverhufvud
saknar den konstkritiska skolningen, är det ju mer
än vanskligt att uttala något bestämdt omdöme om
den ryska konstens nuvarande ståndpunkt. Men
tordes jag göra några slutsatser af mina personliga
iakttagelser från Petersburgs båda vårsalonger, blir
totalintrycket skäligen klent. Måhända ha de
oroliga tiderna med sina politisk-sociala intressen
menligt inverkat på de fria konsterna, men faktum
kvarstår ändå, och af den väckelse, som den sköna
litteraturen rönt just genom den ryska evolutionen
och revolutionen, skönjes ytterst föga hos penselns
och mejselns skalder i det unga Ryssland.

Detta sammanhänger kanske med grundfelet i
Rysslands utveckling öfverhufvud: brist på verklig
historia, på nationell tradition. Den ryska
konstakademien var ju ursprungligen en allt igenom
importerad vara, som ej fick nationell färg förr än
Ivanov, Kramskoj, Rjepin, Makovskij — för att blott
nämna några namn — gåfvo den ryska konsten en
viss karaktär. Några af dessa konstnärer verka
kanske mer genom själfva ämnena än genom den
konstnärliga formen; men säkert torde vara, att den
nationella inspiration, den ryska själfullhet, som
satte penseln i deras hand, svalnat och förflackats
hos det nya släktet.

Sådant var åtminstone mitt intryck af k.
konstakademiens vårutställning i det gamla palatset på
Vasilij Ostrov. Den inrymde 320 oljefärgstaflor af
116 konstnärer, samtliga helt visst okända i Sverige.
Hufvudsakligen var det porträtt och landskap, de
senare afgjordt bättre, helst i återgifvandet af
förvårens fina ljusskiftningar. Men allt sådant där kan
man få se på hvilken medelmåttig utställning som
helst, och där konstnären vågat sig på något friare
ämne, har utförandet blifvit lika matt som fantasien,
t. ex. då en viss K. Feldman under rubriken »Blad
och rötter» målat en dubbelbild, framställande
kontrasten mellan det soliga, sorglösa lifvet på en
oceanångares salongsdäck och det svettiga, sotiga
slafgörat i maskinrummen, eller då G. G. Schmidt
(ett lika oryskt namn!) söker gifva en »realistisk»
föreställning om huru en måltid hos stenålderns
knotiga vildar tog sig ut.

<img><sp>Sjabunin</sp>: Vinterlandskap. (Archang. guvernementet.)</img>

Och äfven på de få dukar, som framställa scener
ur Rysslands historia, saknas det äkta ryska draget,
likasom det saknas i mångt och mycket under
Petersburgs blänkande fernissa. S. M. Zejdenberg
har visserligen gjort ett aktningsvärdt försök att
gifva en psykologisk studie af Ivan den gruflige, då
tsaren lutar sig ned öfver den mördade sonens likbädd
och med tveksam bäfvan öfvertygar sig om att sonen
verkligen är död. Men för dem, som sett andra
taflor af den gruflige Ivan (i Tretiakovs galleri i
Moskva och Alexander III:s museum i Petersburg),
bjuder denna dilettantiska studie intet af intresse.
Och äfven de ryska genrebilderna äro ganska svaga,
om jag undantar V. Epifanovas bjärtröda
»Bondflickor i det gröna», Sjabunins »Vid världens ände»
(en sorgklädd kvinna på en snötäckt kyrkogård vid
en sibirisk by) och K. Vestjilovs förträffliga, med
realistisk humor kryddade »En fastlagssöndag i
sjuttonde århundradet».

Mer lyckade syntes mig däremot de lillryska
motiven, där både landskapet, historien och den
varma koloriten förläna en säregen stämning åt
taflan. Zarubin ger en lyckad miniatyrbild af en
gammal zaporog-kosack, ridande hem i sakta mak
till sin fädernegård på steppen, och Rozvalovskis
»Väninnor» målar saftigt den sydryska slättens
högsommarprakt vid solnedgång, med de båda rödklädda
kvinnorna midt i det höga gräset. Samme målares
bild af en ung flicka, som i en månskensnatt
står utanför den lilla stugan och spanar utåt den
mörka steppen, verkar med den lillryska folkpoesiens
omedelbara tjuskraft: »O måne! Måne lilla! Gläns
inte för någon annan än för hjärtevännen min, att
han måtte hitta hem!»

Men ett särskildt intresse »för dagen» erbjuda
Ivan Aleksejevitj <i>Vladimirovs</i> krigsmålningar och
studier från Mandsjuriet. Han leder tanken på den
»fredsvänlige», i det japanska sjökriget omkomne
Verestsjagin; visserligen saknar han dennes
glänsande kolorit och snabba karaktärsteckning, men är
i stället fri från denne konstnärs benägenhet för
yttre effekter eller kontraster. Vladimirovs styrka
ligger i den enkla genren och porträttet, och äfven
där han försöker sig på större motiv, t. ex.
bataljmålningar, verkar hans realism just med de små
enkla, men konstnärligt fina medlen. Hans små
dukar hafva också rönt stor efterfrågan. Gripande
i sin naturliga enkelhet är t. ex. taflan »Landsmän»,
där ryska soldater gräfva ned i jorden liken af
fallne krigare, oafsedt om de äro landsmän eller
mongoler, ty där nere skola alla ändå — såsom det
heter i en rysk soldatvisa — blifva landsmän. Och
hans »Återkomst från kriget» visar oss ett ryskt
bylandskap i vinterdräkt, då en invalid stigit ur släden
och med kuskens tillhjälp trefvar sig fram till en
snöhöljd stuga, där ingen tycks vänta hans
återkomst. Af sådana dikter i färger kan den ryska
kulturen ej få nog.

<img>Artilleriet i fara (scen från japanska kriget).<br>Af <sp>Vladimirov</sp>.</img>

Vida mindre lyckade föreföllo mig däremot E.
M. Stolitsas marinmålningar från kriget. Hans motiv
— den ryska flottans första nederlag utanför Port
Arthur — äro sakligt intressanta, men på
penselföringen märker man ändå, att konstnären själf varit
officer och att han lägger mer an på den yttre
effekten, med starka färgskiftningar i den gamla stilen.

Bland de få skulptörerna utmärkte sig endast
<i>Gintsburg</i> (Günzburg) genom några lyckade byster.
Hans Tolstoj i miniatyr sitter bekvämt bakåtlutad,
som om den gamle skalden på Jasnaja Poljana enkom
ville förevisa sin pikanta ryska bondkostym — en
ställning som onekligen klär honom bättre än då
den framstående bildhuggaren furst Trubetskoj fick
det lustiga infallet att placera gubben på en
hästrygg. En liten helbild af Maxim Gorkij ger den
något konventionellt hållna typen af den käcke,
ungdomlige landstrykare, som Gorkij en gång varit. —
En ung konstnär vid namn A. W. Werner fick på
utställningen ett akademiskt pris för en figur, benämd
»Fridens ängel». Den på vår oroliga jord
mångbesjungna ängeln sitter hopsjunken med ett sänkt
palmblad och med vingarna nedfällda öfver hufvudet.
På piedestalen läses årtalet 1904. Månne det är
häntydningen på den af gosudaren sammankallade
Haag-kongressens närmaste följder för Ryssland som
ådragit det schablonmässiga konstverket den
kejserliga akademiens uppmärksamhet?...

Allt detta kan ju vara värdt att studeras af
klerk och lekman; men hvad som ej tål vid att ses,
det är den sal, som k. konstakademien upplåtit
till försäljning af diverse s. k. konstverk med åsatta
värden af 10 rubel och därutöfver. Det är
obegripligt att en konstakademi vill taga någon indirekt
befattning med dylikt dilettantiskt skräp genom att
ställa sina rum till dess förfogande.

Den ryska konsten är naturligtvis också modern
i den mening att den består sig med en särskild
opponentutställning, som under namnet »Nya
konstnärsföreningen» hade slagit ned sina bopålar blott
några stenkast från akademisternas palats vid den
stora Neva-kajen och i våras bjöd på 237 taflor af
36 konstnärer. Den röjer påverkan af utlandets
moderna strömningar i måleriet, men är ovanligt
tam och fri från de bisarra ytterligheter, som vidlåda
Baljmonts skola i skönlitteraturen. Af originell
talang spårades här föga, men i ersättning röjde sig
en god praktisk tendens att höja den ryska
konstslöjden, som ännu är underlägsen de smärre slaviska
ländernas, t. ex. Böhmens och Kroatiens.
Landskapsmålaren <i>N. M. Fokinovs</i> vintriga by- och
landskapstaflor från norra Ryssland, tecknade med skarp blick
och energisk hand, voro min enda varaktiga
behållning af denna ljumma konstopposition.

Men i den stora historiska porträttutställning,
som under hela våren och sommaren pågått i
Petersburg detta år, har Ryssland fått en i sitt slag
allenastående, präktig konstexposition, som dessutom har
det goda syftet att lämna nettovinsten åt barn till de
i kriget stupade soldaterna. Denna utställning har
lika stort ästetiskt som historiskt intresse genom
sin systematiska sammanställning af ryska porträtt,
d. v. s. in- och utländska målares porträtt af ryska
män och kvinnor under de tre sista århundradena.
Det är sålunda ett stycke rysk historia i bilder och
på samma gång en totalbild af europeisk målarkonst
på ett visst område och af det ryska porträttmåleriets
utveckling. Och då utställningens ledare lyckats få
taflor icke blott från de kejserliga gallerierna, utan
ock från många adelsgods på landet och från
utlandet, har man nu för första gången en i sitt slag
allenastående konstsamling af 2,700 porträtt i olja
och 800 i teckning. Den enformighet, som måste
vidlåda en sådan kolossal separatutställning, är i
det närmaste lyckligt undanröjd dels genom de
många utländska smakriktningarna, dels genom
omväxlingen i de historiska stoffen och genom den
ryska konstens förmåga att öfverflytta de utländska
förebilderna i nationell jordmån.

Utställningens lokal, det s. k Tauriska palatset
nära öfre Nevan, kunde ej vara bättre vald genom
sitt tysta, förnäma läge och sitt stora utrymme i en
enda våning. Och själfva namnet har ju en historisk
klang, som harmonierar förträffligt med den lysande
historiska porträttsamlingen af furstar och grefvinnor,
statsmän och favoriter. Slottet byggdes som kejserlig
gåfva åt furst Potemkin, Krims eröfrare, men
återföll efter hans död till kronan. I de väldiga, med
hvita pelare prydda salar, där »fursten af Taurien»
höll glänsande fester för sin praktlystna härskarinna,
blicka nu porträtten af Katarina II och hennes
gunstlingar ner på den förnäma nutidspublik, som vid
militärorkesterns toner drömmer om en för Ryssland
oåterkalleligt svunnen period af idel krigslycka,
solsken vid hofvet och den franska »upplysningens»
lekande och koketterande ande.

Och Katarina II är med rätta medelpunkten i
denna skönhetsvärld, ty ingen rysk regent har blifvit
så ofta afmålad som hon, och under hennes regering
spirade den ryska målarkonsten upp under
inflytandet af de många utländska mästare, som då sökte
sig till Petersburg. Vi finna här dansken V. Erichsens
tafla af kejsarinnan till häst vid tronbestigningen;
svenska konstvänner kunna här känna igen flera
dukar af Alex. Roslin samt ett porträtt af Gustaf III,
hvilket kejsarinnan beställde (måhända af Roslin
själf) och som förvaras i Moskvas Kremlj. Här är
Torellis hyllning af kejsarinnan såsom Minerva, och
på en annan tafla är hon afbildad bokstafligt såsom
en cirkusryttarinna, beundrad af ödmjuka hofmän
och begapad af »folket», som skockat sig på hustak
och i fönster. Här är ock det allra första porträttet
af den märkliga kvinnan, måladt 1740 i Zerbst af
den polska konstnärinnan Rozina Liszczenska, bekant
för sina kvinnoporträtt i Zerbsts »salon des beautés».

Men midt ibland alla dessa panegyriker i färger,
förrådande sitt utländska ursprung, framstå två ryska
målare, båda från Ukrajna, hvilka, trots sin utländska
skolning och trots sin ställning vid hofvet, voro
själfständiga konstnärer och grundläggarne af den
moderna ryska konsten: Vlad. Lukitj <i>Borovikovskij</i>
(död 1825) och <i>Levitskij</i> (död 1822) — den förre mer
sentimental och psykologiskt fördjupande, den senare
mer lätt och lekande med stark, ljus kolorit. Bland
mängden af kejsarinneporträtt glömmer åskådaren
ej Borovikovskis båda miniatyrer af Katarina II
såsom bedagad matrona, stödd på en promenadkäpp
och ledsagad i parken af sin favorithund.

Katarina II:s »guldålder» var ock det historiska
porträttmåleriets glansperiod i Europa, och ännu
under hennes sons korta regering blomstrade denna
konst i Ryssland, ehuru tyvärr medelpunkten för
denna konstdyrkan, Paul I:s enfaldigt narraktiga
uppsyn, med den lilla platta, intryckta näsan,
hvarken lämpade sig för mejselns eller penselns
hyllningar. Men redan under Alexander I inträdde
förfallet i det historiska porträttmåleriet, och
engelsmannen Dawes stora serie af de välbekanta krigarna
från 1809 och 1812—14 är effektsökande och
schablonmässig. Dawes porträtt af den beryktade Araktsjejev
med det bondsluga, plumpa utseendet erbjuder någon
likhet med den salige Pleves, och bilden af Kulnev
med det tofviga håret, det yfviga kindskägget, de
svarta mustascherna och det eldiga, men godmodiga
utseendet är en präktig illustration till Runebergs
bekanta dikt. — Bland öfriga personligheter från
denna tid fäster man sig särskildt vid Lev Tolstojs
farfar Ilja Andrejevitj (död 1820), en tjock, godmodig
man med blå ögon, tecknad af sonsonen i »Krig
och fred».

Men före Katarina II:s tid fanns en rysk-historisk
porträttsamling, som för oss svenskar erbjuder ett
särskildt intresse, nämligen Peter den stores regering.
Af dessa 135 porträtt framställa 22 tsaren själf,
hufvudsakligen utländska konstnärers verk:
Caravacca, Tanauer, Karel de Moor, sir Godfrey Kneller,
Amigoni, Nattier (Amsterdam 1715), Largillière m. fl.
Ett porträtt à la Louis XIV af tsaren i
kröningsmantel med spira äges af kejsar Wilhelm II. På
en annan duk ses i bakgrunden en hel flottilj mellan
befästade stränder, och på en gobelin sitter tsaren
på en rödbrun häst med dragen värja under en örn
med lagerns krans. Men det yppersta Peter-porträttet
är väl Aert de Gelders skarpt belysta, ungdomliga
bild, utlånad från museet i Amsterdam. Af
Pultava-slaget finnes en bild (Martin d. y), och den olycklige
tsarsonen Aleksejs själfulla utseende är fästadt på
duken af två utländska konstnärer.

I jämförelse med dessa främmande konstverk
äro de inhemska Peter-porträtten af <i>Matvjejev</i> och
<i>Nikitin</i> grofva, men kanske just därför mer ryskt
verklighetstrogna. Rastrelli d. ä, fader till
Vinterpalatsets byggmästare, är representerad af en byst
af Peter, och »universalsnillet» Lomonosov roade
sig med ett intressant mosaikporträtt.

Bland tsar Peters omgifning och samtida märkas
ett stort porträtt af Eugen af Savoyen i full rustning
med kommandostaf, utfördt af tjechen Kupetski och
befintligt i grefve Sjeremetevs ägo, och två porträtt
af Tolstojs stamfar, Peter Andrejevitj, ett rödbrusigt
ansikte inramadt af en grå peruk, med ordnar på
bröstet. Och de många porträtten af hofnarrar
lämna en liten inblick i tsarens lustiga hofseder:
somliga af dem voro fåniga, simpla gyckelmakare,
andra kvickhufvuden under narrkåpan, såsom t. ex.
den af fransmannen Du Puy målade och i folkvisor
firade Balakirev och Jakob Fedorovitj Turgenev, en
groflemmad karl med bondskägg, i svart kaftan
ofvanpå en röd rock med bälte och med käpp i
handen. Men blicken är både själfull och vemodig,
och man tycker sig spåra en likhet mellan denne
hofnarr och hans broders ättling, den berömde
författaren, hvars ryskt drömmande anletsdrag här ock
återfinnas på Perovs och Ge’s dukar. Dessutom
finns här Sokolovs porträtt af Ivan Turgenevs i den
musikaliska världen bekanta väninna Pauline Viardot
med det fula, egendomliga utseendet, som gjorde
Turgenevs barska moder så osympatiskt stämd mot
henne. »Men bra sjunger hon ändå, den där
tsigenerskan!» måste den stränga frun erkänna.

Några porträtt stå i direkt samband med Sveriges
historia: först och främst Karl XII själf af okänd (?)
svensk målare, i stark belysning med kyller utanpå
den blå rocken (taflan äges af furst P. P. Golitsyn);
vidare den svenske kaptenen Johan Joachim Sievers
(död 1753), en hofman med slät peruk och blanka
knappar i rocken (äges af hans ättling grefve S. i
Livland) samt Ukrajnadomaren Kotjubej, enligt
traditionen måladt på locket af den kista, hvari K:s
blodiga skjorta förvarades efter afrättningen (äges af
grefve Kotjubej i Poltava). Däremot äro de båda,
för resten ypperliga porträtten af Mazepa
tvifvelaktiga, ty alla bilder af hetmanen förstördes i
Ryssland, och nu finnas endast två autentiska på furst
Sanguszkos slott vid Brod i Galizien.

Äfven från 1600-talet finnas åtskilliga intressanta
porträtt af tsarer och patriarker (däribland Nikon
af Hans Diterson och den siste patriarken Adrian).
Tsar Peters mor Natalja Narysjkina målades 1687
af tysken Schurmann, och om freden i Kardis erinrar
oss bilden af bojaren Afanasij Lavrentievitj
Ordin-Nastjokin, som sedan blef munk (1672) och dog
1680. Särskildt märkligt är ett nyupptäckt porträtt
af tsar Aleksej, förmodligen af italiensk mästare.

Öfverhufvud har hela utställningen en strängt
historisk officiell karaktär och visar, hurusom Rysslands
historia hittills varit dess tsarers. Vetenskapen och
den sköna litteraturen äro däremot svagt företrädda,
och de porträtt, som finnas af Zjukovskij, Gogolj,
Pusjkin, Batiusjkov m. fl., äro konstnärligt föga
betydande. Men den berömde Brjullov har ett porträtt
af Walter Scott, Bakunin har efterlämnat ett
själfporträtt i akvarell, och den lillryske skalden
<i>Szewczenkos</i> fyra dukar visa, hvad denne elev af Brjullov
kunnat blifva såsom målare och isynnerhet som
etsare, ifall han fått vara i fred för polisen och
gendarmerna.

<img>Tolstoj med familj.<br>Af <sp>Pasternak</sp>.</img>

Från den nyaste tiden har Ryssland några
porträttmålare af rang med bilder ur tidskrönikan.
<i>Rjepin</i> har porträtt af Stasov, kirurgen Pirogov, den
sjuklige författaren Garsjin, det af mig redan
omnämnda Gorkij-porträttet m. fl. samt den bekanta
duken af Tolstoj, sittande vid skrifbordet, likasom
man här ock återfinner <i>Kramskojs</i> Tolstoj i
bonddräkt. öfverhufvud har familjen Tolstoj lifligt
uppmärksammats af konstnärer — senast af Pasternak i
Moskva, hvilken afbildat hela familjen vid
aftonlampans dunkla belysning — och på porträttutställningen
finnas hans son Lev, målad af Valerio, och dottern
Marja, målad af den ryske konstnären <i>Ge.</i> Edelfelts
tafla af Nikolaj II saknas icke, lika litet som Kramskojs
af den aflidne Struve från Pulkovas observatorium
och af Verestsjagin; <i>Kustodiev</i> presenterar Bobrikov
och Witte med ordnar och ämbetsmin, <i>Uljanov</i>
bjuder på den elegante poeten Baljmont, och till och
med Zorn lär enligt katalogen vara representerad
med ett ryskt porträtt, ehuru jag ej lyckades
upptäcka det i mängden.

<img>Prof. Rjepin.</img>

Ett kolossalt inbegrepp af modern rysk
porträttkonst är Rjepins väggtafla »Ryska statsrådets
hundraårsjubileum 1901», ett motstycke till Anton v. Werners
praktstycken i Berlin med deras förtjänster och
svagheter. Den unge kejsaren med det veka, drömmande
utseendet sitter
omgifven af farbroderliga
storfurstar i en lysande
församling af 65 höga
ämbetsmän, bland
hvilka man närmast fäster
sig vid Pobjedonostsevs
kala hjässa och skarpa,
magra anletsdrag.
Porträttlikheten är god,
men det hela verkar
som en mosaik af röda
band, epåletter och
ordnar. Då jag i en rysk
konstkännares sällskap betraktade detta politiska
panorama, sade han åt mig: »Om Rjepin målat detta nu,
skulle han ha sluppit tre öfverflödiga figurer.» Detta
syftade på tre — på taflan och i historien —
bemärkta män: storfurst Sergej, Bobrikov och Pleve!

*

»Moskoviten», d. v. s. den äkta storryssen, torde
i allmänhet sakna konstnärliga anlag, äfven om man
ej kan frånkänna honom en viss händighet, t. ex. i
träsnideri, hvarpå de ryska klostrens verkstäder
lämna så fina prof. Han har visserligen en stark
känsla af den stämning, den poetiska verkan, som
ett landskap gör på hans själs öga — man läse blott
en Turgenevs bedårande landskapstaflor eller en
Gorkijs marinmålningar i ord; men den konstnärliga
realistiska kraften tryter i fråga om kolorit,
ljuseffekter och objektiv framställning. Och det enformiga
landskapet med hårdt klimat och dimmig eller disig
luft är näppeligen ägnadt att sätta penseln i hans
hand.

Ryssland har visserligen åtskilliga paysagister
af hög rang, att särskildt nämna den utmärkte
<i>Sjisjkin</i> († 1898). Men flertalet af dem är icke af
storrysk nationalitet, utan af lillrysk eller polsk härkomst,
så framt ej börden varit rent utländsk. Katarina
II:s berömda målare Borovikovskij och Levitskij voro
båda från Lillryssland. Den på sin tid mycket
uppburne landskaps- och marinmålaren Orlovskij († 1832)
var född i Warschau. Landskapsmålaren <i>Isaak Levitan</i>
(† 1900) var jude, likasom bildhuggaren Antokolski;
flodmålaren <i>Kuindzji</i> hämtade sina präktiga motiv
från hembygdens Dnjeper — att nu icke tala om den
firade polacken <i>Siemiradzki,</i> en Sienkiewicz med
penseln († 1902), berömd för sina färgrika bilder
från södern och antiken. Kiprenskij, målaren af det
bästa Pusjkinporträttet och af Thorvaldsen, var
ursprungligen tysk (Schwalbe); akademikern Brjullov
härstammade från en preussisk hugenottfamilj:
Bruleleau, Brüllo, och den äktryske historiemålaren
Ge, född i Kiev, hade sitt namn af det franska Gay.

Och redan vid ett flyktigt studium af äldre och
nyare rysk konst skall man finna, att det är den
ryska södern, som särskildt verkat befruktande på
de ryska landskapsmålarna. Katarina II insåg detta,
då hon till det nyss eröfrade Krim sände målaren
Aleksejev, som därifrån återvände med sin tafla af
Krims Alhambra, Bachtsjisaraj. En <i>Ajvazovskij</i> vid
Finska viken eller Ishafvet vore otänkbar, och
<i>Verestsjagin</i> vann sin största berömmelse såsom
orientmålare, ehuru hans kanske något öfverskattade
snabbmåleri tyngdes af ett tendensiöst effektsökeri
med »rafflande» motiv.

I motsats till den äldre ryska konstpoesien, som
under 1700-talet fick sin torftiga näring vid hofvet,
kan den ryska målarekonsten betecknas såsom
ursprungligt demokratisk — ett drag som den har
bevarat allt intill våra dagar. De flesta, nu glömda
målarna från denna tid voro söner af lifegna; så
var förhållandet med Aleksejev och Orlovskij, Sokolov
och Kiprenskij, och Voronichin, som byggde Kazanska
katedralen i Petersburg († 1814), var född som träl
hos grefve Stroganov.

Från början af 1860-talet, när dåtidens
»opponenter» i Ryssland gjorde sig fria från den kejserliga
konstakademiens förstelnande, trånga band och med
sådana konstnärer som <i>Kramskoj</i> († 1887), de ännu
lefvande <i>Rjepin, Makovskij</i> m. fl. bröto nya banor,
plägar man datera den moderna nationella
målarkonsten i Ryssland. Och dock hade den ryska
konsten gamla anor på det religiösa området, i det
att den i Kiev och Novgorod öfvertog den
bysantinska efterblomstringen i elfte århundradet, och
efter en period af konventionellt förfall repade sig
i det sextonde århundradet genom inflytanden från
Italien. Ryssens religiösa läggning och mängden af
helgonbilder ha naturligtvis främjat det kyrkliga
måleriet ända in i våra dagar, om ock i en ensidigt
formalistisk riktning, och nu senast har prof.
<i>Vasnetsov</i> (f. 1848) genom sina ypperliga målningar i Kievs
Vladimirs-kyrka på ett mycket lyckligt sätt löst
motsatsen mellan den traditionella ortodoxa stilen och
den moderna tekniken med dess kraf på kolorit och
frihet i kompositionen.

Men världslig vardt den ryska konsten först
under Peter den store, fast konstakademien grundades
först 1758, och om tsaren själf satte utländska kläder
på sina klippta och rakade bönder, får man ej
förundra sig öfver att hans målare <i>Matvjejev</i> († 1739)
framställde sina kämpande ryssar och tatarer såsom
korsfarare och morer. Psevdoklassicitetens förkärlek
för Rom förfuskade naturligtvis äfven den ryska
konsten i hög grad, och dock kan man ofta nog under
1700-talet och början af 1800-talet konstatera en
nationell sträfvan. Då <i>Tankov</i> († 1799) skulle måla
»Helg i en rysk by», blef det visserligen mer holländskt
än moskovitiskt, och när <i>Akimov</i> († 1814) sökte
skildra en soldats afsked af sin far anno 1812, var
kostymen ännu romersk-klassisk; men redan valet
af ämnen visade dock ett försök till nationell
själfständighet. <i>Sjebujevs</i> († 1855) historiska tafla,
framställande den fångne köpmannen Igolkin, som dödat
en svensk soldat därför att denne hade smädat
tsaren, lade en af grundstenarna till den ryska
historiemålningen, och <i>Venetsianov</i> († 1847) skapade genom
sina förträffliga byidyller den ryska genren, på hvilket
område de ryske målarna hunnit så långt.

Vill man få en öfversiktlig, koncentrerad
föreställning om denna konst, är det särskildt två
tafvelsamlingar, som främlingen ej får underlåta att taga
i grundligt betraktande: <i>Imperator Alexander III:s
museum</i> i Petersburg och <i>bröderna Tretiakovs galleri</i>
i Moskva. Det förra, invigdt år 1898, inrymmes i det
f. d. storfurstliga palats, som Rossi vid Nikolaj I:s
tronbestigning byggde åt kejsarens broder Michail —
en ståtlig byggnad i empire-stil med ett förträffligt
läge nära Nevskij prospekt. Museet, som upptager
37 stora salar i två våningar, ger en lätt öfverskådlig
totalbild af den ryska konstens utveckling från dess
början alltintill nyaste tiden och representerar ett
ofantligt penningevärde, tack vare de dyrbara,
kolossala dukar, som den kejserliga familjen donerat.

Tretiakovs galleri, som af de rika bröderna
Pavel och Sergej T. år 1892 skänktes åt staden Moskva,
är en arkitektoniskt synnerligen tilltalande byggnad,
belägen vid den tysta Lavrusjinskaja-gatan »på andra
sidan floden» och fyller 46 rum i två våningar. Det
är företrädesvis modern konst, som här är samlad
(2,450 dukar af 476 konstnärer). Såsom exponent
för den ryska konsten i senare hälften af nittonde
århundradet har detta galleri nästan ännu större
konstvärde än det stora museet i Petersburg. Det
berömda Eremitaget kan härvidlag icke komma i
betraktande, enär det blott innehåller utländska
konstverk.

Äfven om man ej är specialist eller konstnärligt
bildad öfverhufvud, är bekantskapen med dessa båda
konstsamlingar i högsta grad njutbar och lärorik,
icke minst genom valet af intressanta interiörer och
ofta dramatiskt spännande scener ur det ryska lifvet.
Det må finnas åtskilliga västerländska konstnärer,
som öfverträffa <i>Perov</i> († 1882) eller <i>Makovskij</i> i
kolorit, teknik o. s. v., och jag tilltror mig ingalunda
att bestämma deras plats på den allmänna rangskalan.
Men dessa ryska karaktärsmålare hafva en förtjänst,
som ej alla konstnärer vid staffliet äga: de äro på
samma gång författare, skalder, samhällsgisslare, och
de använda ej färgen för färgens egen skull, i blott
ästetiskt syfte, utan för att väcka en viss stämning,
reflexion. Det är konstnärer, som använda sin
målartalang därför att de hafva något på hjärtat, hafva
något att säga, som den ryska censuren ej skulle
ha tillåtit i ord. De äro realistiska psykologer, än
tragiska, än humoristiska, och röja sin andliga
frändskap med den ryska moderna novellens skapare —
Gogolj.

<img>Oväntadt! (Den deporterades hemkomst.)<br>Af <sp>Rjepin</sp>.</img>

Det är det ryska hem- och samhällslifvet som
talar till oss från Tretiakovs väggar, än anklagande
<img>Ivan den gruflige efter mordet pà sin son Ivan.<br>Af <sp>Rjepin</sp>.</img>
och rörande, än löjeväckande och harmlöst. Och
denna genre blir aldrig pjunkigt sentimental eller
sipp, som så ofta varit fallet med den nordtyska —
därtill är det ryska lynnet för äkta naivt och blicken
för skarp. <i>Bogdanov-Bjelskis</i> »Söndagsskola» eller
»Hufvudräkning» ger oss en hel kulturbild af den
ryska folkundervisningen; <i>Nevrevs</i> »Frieri» och
»Testamentets öppnande» bjuder ett helt perspektiv
öfver samhällsskicket i Ryssland för några årtionden
sedan och Rjepins »Den deporterades hemkomst» eller
<i>Jarosjenkos</i> († 1898) »Öfverallt lif» (fångar i en
järnvägsvagn matande dufvor genom gallren)
innehåller ett stycke rysk historia, mer gripande än
många dramer eller romaner.

Samma reella förtjänster synas mig tillkomma
den ryska historiemålningen, som fått fritt spelrum
i teckningen af äldre århundraden, särskildt Ivan
den grufliges tid, med dess gripande motiv.
<i>Mjasojedovs</i> bild af bönder, som nattetid i smyg höra på
uppläsandet af emancipationsediktet af 1861,
upprullar en karaktäristisk tafla af det ryska
bondeståndets kulturella ståndpunkt. <i>Surikovs</i> målningar
af Mensjikov i fängelset och af den kätterska
bojarfrun Morozova verka lika mycket genom sin historiska
psykologi som genom den mäktiga formen och breda
kompositionen, och <i>Ges</i> »Peter och Aleksej» lämnar
en förträfflig karaktäristik af fader och son i det
stora brytningsmomentet.

Men priset på detta område tages väl ändå af
<img>Öfverallt lif!<br>Af <sp>Jarosjenko</sp>.</img>

<i>Rjepin</i> (f. 1844). Hans »Tsarevna Sofia», afsatt af
tsar Peter, ristar in sina hårda, vilda drag i
åskådarens minne; Ivan den gruflige, vanvettigt stirrande
på sin nyss dödade son i en blodpöl, hör till de
konstverk, som aldrig kunna glömmas, och den äfven
i Stockholm utställda duken af de obändiga
kosackerna, skrifvande ett smädebref till sultanen, är ett
utmärkt historiskt grepp, men därjämte en fin
psykologisk studie af skrattets olika faser — en kontrast
till prof. <i>Brunis</i> nyanser af mänsklig förtviflan på
den stora duken »Kopparormen i öknen».

Och de ryska målarna hafva varit lyckligare
än de ryska författarna, ty de ha fått arbeta mer
ostördt och till och med hugnats med kejserlig ynnest
för konstverk, som, omklädda i språkets form, kanske
skulle ha fört deras upphofsmän till Sibirien. Men
äfven konstnärernas väg har i Ryssland ofta gått
genom tistlar och törnen; Kramskoj t. ex. visste att
berätta, hvad han måste utstå, innan hans moderna
realism vardt erkänd och skattad.

Och äfven på dem har det ryska skaldeödet,
<i>gore ot uma,</i> snillets förbannelse, verkat hämmande
och sönderslitande, ty endast få hafva fullt mäktat
utveckla sin rika personlighet harmoniskt. Gogoljs
vän <i>Ivanov</i> († 1858) offrade hela sitt lif på att finna
Kristus i konsten, men dukade under för den stora
uppgiften — den imposanta taflan förvaras i
Rumjantsov-museet i Moskva, och de otaliga, högst
intressanta utkasten och förstudierna fylla ett par väggar
hos Tretiakov. Ivanovs samtida, prof. Karl
Pavlovitj <i>Brjullov</i> († 1852), vardt likaledes andligt bruten
genom den långa kampen mellan akademisk tradition
och själfständig alstringslust. Hans stora duk
»Pompeji sista dag» är den ryska klassicitetens sista stora
och bästa duk; men då han ville mäta sig med Rafael
och skulle till att måla freskerna på Isakskatedralens
kupol, sveko krafterna, och han dog nära Rom af
nervlidande och lifsleda — så som Gogolj och så
många andra ryska skalder dött.

Det är det där ryska ödet, som låtit skalderna
umgälla, hvad hela samhället förbrutit. Alla ryska
diktare, allt ifrån Pusjkin och Lermontov, hafva lidit
af en viss skuldkänsla, och de flesta ha dukat under
därför. Nekrasov, en af den ryska poesiens strängaste
samhällsdomare, kände äfven något liknande, då han
nedskref de bekanta orden:

»Mina bröder skriftställare! I vår lott ligger
det något ödesdigert (<i>rokovoje</i>)»

*

Från detta intryck af något <i>rokovoje,</i> något tungt,
skickelsedigert, som spelar in i människolifvet, torde
ingen kunna frigöra sig, som söker blicka in i
Rysslands dunkla framtid. Men äfven om den
nyaste litteraturen i Ryssland ännu delvis ledes af
denna slavisk-mystiska fatalism, som är så
olycksbringande för landets kulturella utveckling, på samma
gång som den dock har en stor ästetisk tjuskraft
och erbjuder ett rikt psykologiskt intresse, har jag
såsom totalintryck af min senaste resa medtagit en
förstärkt tro på Rysslands ljusa framtid. Denna tro
grundar sig på lidelsefria iakttagelser och har sin
naturliga grund i de oerhörda lidanden och
svårigheter, som vårt stora grannland redan har utstått
med så beundransvärd seghet, och som det helt
visst ännu har att genomgå, innan det är fullt moget
att intaga den själfskrifna platsen bland de kulturella
stormakterna.

Och Maxim Gorkij, den underbare sagoprinsen
från barfotingarnas värld, har gifvit ett kraftigt
uttryck åt denna starka, lefvande framtidstro, då
han i sin gripande berättelse »Misstaget» låter en
stackars folkskollärare hänföras och ryckas med af
en sinnessjuk väns feberfantasier:

»Vi skiljas från lifvet andligen fattiga, med
förhoppningarnas sköldar krossade och beröfvade
trons vapen, som vi förlorat i striderna. Men vi
skola återkomma, rika på kraft att skapa och väpnade
med fast tro på oss själfva — det starkaste vapnet.
Med vår lifskraft skola vi droppvis vattna
ökensanden, lifva den och resa ett tempel åt lyckan. Dit
inbjuda vi all världens tyranner och säga dem:
Gif något åt människorna! Gif dem, ty de äro
beklagansvärda och arma!»

Dostojevskij såg framtidsutvägen för Rysslands
räddning i en genom kristliga lidanden vunnen
själsrenhet. — Gorkij ser frälsningen i trotsig dådlust
och individuell frihet. Hvem har rätt? Kanske båda
två. Måhända framgår ur denna tvåfald den nya
människa, hvarom Merezjkovskij siar. Titanens kraft
och galiléerns kärlek...

<img></img>
</chapter>
<h2>INNEHÅLL.</h2>

<table o>
<td 2c><i>Första afdelningen.</i>

<td 2c><b><i>Kultur och samhälle.</i></b>

<td>1. Vid Nevas stränder <td r>3

<td>2. Påsknatt på Kremlj <td r>25

<td>3. Byråkrati och själfstyrelse <td r>40

<td>4. Revolution och evolution <td r>71

<td>5. Ryska kyrkan <td r>101

<td 2c><i>Andra afdelningen.</i>

<td 2c><b><i>Litteratur och konst.</i></b>

<td>6. Turgenevs minne och Dostojevskis skugga <td r>129

<td>7. »Det tredje riket» <td r>154

<td>8. »Barfotingarnas värld» <td r>177

<td>9. Rysk konst <td r>228
</table>
