
﻿JÄRNBÄRAREN


﻿JÄRNBÄRAREN
OCH ANDRA BERÄTTELSER
AV
AUGUST BLANCHE

GÖTEBORGÅHLÉN & ÅKERLUNDS FÖRLAG


﻿COPYRIGHT 1914 BYÅHLÉN & ÅKERLUNDS FÖRLAG, GÖTEBORG

EHRNFRIED NYBERGS BOKTRYCKERI, STOCKHOLM 1914 
FÖRLAGSRÄTTEN TILLHÖR ALBERT BONNIER, STOCKHOLM

INNEHÅLL


JÄRNBÄRAREN
I.BLÅ DUKEN7
II.JÄRNBÄRAREN21
III.EN ARBETARES DOTTER34
IV.ETT HÅLLET LÖFTE41
V.TESTAMENTET45
VI.ETT BARNS LEENDE48
VII.FOSTERSONEN56
VIII.SLUTET64
TVENNE SYSTRAR66
ETT LITET BALÄVENTYR OCH ETT LITET GRAVKORS72
TRE FLUGOR I EN SMÄLL82
BARNHUSBARNEN88
EN MIDSOMMARSBOLL94
KUSIN BETTY100
VÅLNADEN106


TÅRAR OCH MÄLARVATTEN114
EN LITEN KRINOLINHISTORIA118
BARA NÅGRA ORD122
TJUGU FÄSTMÖR OCH EGENDOM I DALARNE126
HISTORIEN OM EN BLOMMA130
EN BATALJ VID POHLSRO133
BROR FRITZ138
FRÖKEN LOHM145
EN FÖRLOVNING149
SYSSLINGARNA ELLER EN FRUKOST PÅ MEDELHAVET157

﻿         
JÄRNBÄRAREN

I.

BLÅ DUKEN

En afton vandrade tvenne unga män tillsammans utefter Stadsgården, Stockholms lastageplats. Det var i januari månad, och vinterhimmeln med sina många klara stjärnor välvde sig över Saltsjön, vars strömdrag kämpade med den allvarliga kölden.

Här och där lågo några avtacklade skepp, men för det mesta var det tomt och ödsligt i den rymliga hamnen, där eljest andra tider på året ett större handels- och sjöliv erbjuder många livliga scener.

De båda unga männen tycktes, att döma av klädseln, tillhöra hantverksklassen. Den ene bar över en grov rock ett förskinn, som säkert prövat gnistorna från mer än en hovslagarehärd, och under hans fötter slamrade ett par träskor mot den hårda isgatan. När den rena månen någon gång behagade blicka in i hans ansikte, kunde han lätt nog svärta ned sig mot det tjocka sot, som låg utbrett däröver och med vilket smink hans händer likaledes voro översmetade.

   Hans följeslagare bar blott ett lärftsförkläde, skiftande av många slags färger och liknande en rättskaffens färgargesälls. Båda buro svarta läderkasketter, djupt nedtryckta över pannan,
  De ord, de med varandra växlade, voro dock icke särdeles befryndade varken med härden eller kypen.

  »Det är inte utan en viss oro», sade färgaren, »jag följer dig på dessa lustvandringar. Tänk om någon kände igen oss där vi stå raklånga framför disken för att betala vår kostliga förtäring! När jag nyss såg, hur det lyste i Rejsens källarfönster, kände jag mig verkligt sugande. Finkelsupen och dubbelölet i all ära, för att inte på förhand lovsjunga den vanliga krogsyltan, porfyren lik till utseende och kanske även till smak, men det säger jag dig, min hedersbror, att det fordras minst en butelj champagne för att försona gommen och strupen med de lidanden, som vänta dem båda.»

  »Skymfa inte Blå duken, min bror, innan du lärt känna fru Strömqvist och hennes ärtmjölspannkakor», svarade smeden, »jag försäkrar, att du ska bli fullkomligt mätt.»

  »Mätt? Det är jag längesedan och det på hela härligheten — det fördömda förklädet snärjer in benen på mig, och kallt är det, så att hin håle kunde frysa näsan av sig.»

  »Din dagdrivare! Den arbetsdräkt du bär borde stämma ditt sinne för allvarsammare betraktelser. Vad skulle du väl säga, om du till alla delar nödgades spela den roll, du åtagit dig i afton? Föreställ dig att du ligger på knä vid en isvak, sysselsatt med att skölja garn och lärftstycken, sedan du nyss förut stekt dig framför kypen — aj! — Jag vrickade foten ur led på den satans träskon! — Vänta tills jag får skrapa undan snön — jag skall väl ha mig en snuva till på halsen, innan jag ger mig, kan jag väl tro.»

  »Månn tro det, du kropp av järn, du själ av Dannemora stål! Finner du då sent omsider hur galen
du är! Den, som vill studera folklivet, bör åtminstone kunna gå på träsko utan att vricka foten.»

   »Alldeles falskt, min bror! Ty i sådant fall vore ett studium ingen ansträngning, som det likväl måste vara för oss, förvekligade av uppfostran och vana. Give Gud, att våra mödrar, i stället för att insvepa sina barn i skinn från huvud till fot, hade varit så kärleksfulla och rullat oss i snödrivan varje vintermorgon, så hade vi inte behöft, som barn, plågas av frossa och skarlakansfebrar och som män misshandlas av obarmhärtiga skräddare för våra dyrbara tulubbers skull!»

   »Riddare av städet och blåsbälgen! Jag ger dig tusan! Jag går hellre i borgen för dig i Bankostatens Änke- och Pupillkassa, än jag går med dig till Blå duken. Bror! Jag är alls ingen romanhjälte, jag är en förnuftets människa, jag är förste kontorist på ett grosshandelskontor; du tjänstgör i hovrätten. Jag tål varken hovrätten eller folklivet, så stora motsatser till varann de än kunna vara.»

   »Din tok, du pratar dumheter, men du tänker bättre än du pratar. Att kunna spela en annan roll än sin egen smickrar alltid människan. Jag känner hovfröknar, som ännu vid fyrtio år skryta av att de vid tjugu års ålder spelat bondflickor så förträffligt och förvillande, att världen inte kunnat tro annat, än att de hela sitt liv mjölkat kor och gått i vall med fåren.»

   »Det är gott och väl att vara färgargesäll som jag; men jag älskar ingen lyx i kulörer, jag vill inte vara en vandrande regnbåge i tjugu graders köld. Själva himmelen kan inte framvisa en sådan. Finns det ingen hyggligare restauration än Blå duken, som vi kunde gå in på?»

   Utav ovan anförda samtal mellan de tvenne vintervandrarna finner man, att de endast till det yttre
tillfälliga skalet voro hantverkare. Vad kunde således vara anledningen till deras utevaro i en smällkall vinterkväll, så föga tjänlig för romantiska äventyr? Varför buro de en sådan förklädnad och vad kunde dessa »bättre mans barn», som det heter, ha att beställa med Blå duken, vilken, att döma av den ena personens utsago, måste vara en av dessa så kallade syltkrogar, varpå Stockholms stad den tiden var så rik?

   Den som vill studera människor har snart fulländat sin kurs inom salongerna, där människor sträva att uppoffra sitt eget skaplynne för att, så mycket sig göra låter, likna varandra. Man visar sig och talar med mask för ansiktet, och sällan eller aldrig tager man av sig masken, vilken slutligen växer fast både vid ansiktet och själen.

   Den vetgirige forskaren ledsnar snart vid denna evinnerliga karneval. Han längtar efter fria och naturliga utsikter, och hindra dimmorna honom att från höjderna åskåda livet, söker han dalarnas djup, som bjuder på mera klara, om också mindre storartade färemål.

   Edvard Jäger tillhörde dessa vetgirigas antal, och han besökte flitigt varje ställe, där han trodde sig finna något mer än det alldagliga omkring honom.

   Adolf Dahl, Jägers gamle skolkamrat, var denna afton honom följaktig, föranledd därtill mindre av samma håg som livade vännen, än av vänskap och nyfikenhet att lära känna, huru en så förhoppningsfull yngling, som hans vän, skulle bära sig åt bland hamnbusar och annat mänsklighetens avskum. Men han hade redan, såsom vi sett och hört, ångrat sig på halva vägen.

   Vad som mest kostat på honom, var att han nödgats omsluta sin fina, välbildade gestalt med en arbetares grova kläder, ty han var en beundrare av sådant
kläde, som kostade tio riksdaler banko per aln, och världen i allmänhet är detsamma.

   Beundrade kavaljer, gå över Norrbro en vacker middag, klädd i vadmalsrock och med en slokig hatt på huvudet! Världen skall förvånas och tro dig vara galen, fastän hon väl vet, att du ej har en skillings förmögenhet eller inkomst. Hoppa däremot på trottoarerna, glänsande som siden, och världen skall icke förvånas, utan anse dig för en skicklig ung man, som bör göra lycka här i livet, ehuru hon känner precis detsamma om dina villkor nu som när du visade dig så styvmoderligt utrustad. Blir det slut på din kredit och öppnar gäldstugan sina gästfria portar för din person, skall samma värld till avsked ropa dessa tröstande ord till dig: »det var rätt åt dig, varför rättade du inte mun efter matsäcken, din galning!» Man är klok eller galen, allt efter som världen finner för gott att bestämma det.

   Men där ha vi Blå duken, där, i grannskapet av Sista styverns trappor, blänker, belyst av månens strålar, den blåmålade bleckplåten, trögt vridande sig på sina hakar för den nordostliga vinden, vilken då och då med några fina snökorn, uppfångade ur isgatan, smyckar de gula bokstäverna och siffrorna därunder, som tillkännagiva för den nyfikne åskådaren, att Blå duken är ett av de äldsta näringsställen inom Stockholm.

   De båda vännerna stannade vid några trappsteg av sten, som ledde upp till en låg och smal dörr, på var sin sida om vilken befann sig ett fönster med tillskruvade luckor, icke täta nog att utestänga ljusskenet och sorlet inifrån.

   »Här ha vi då vårt sökta paradis», yttrade sig Adolf Dahl, »här är då roten till kunskapens träd på gott och ont, såsom du behagat säga flerfaldiga gånger. — Men vad är det? Min sann luktar det icke stekt fläsk —
här bo då, Gud vare lov människor! — Jag älskar blommornas doft, jag tjusas av rosenångan från jungfruliga läppar; men ingenting övergår lukten av stekt fläsk! — Bror! Låt oss skynda in! — Jag börjar försona mig med ditt Eden.»

  Edvard Jäger beträdde trappstegen och öppnade dörren. Adolf Dahl nickade sitt farväl åt måne och stjärnor. De båda vännerna befunno sig mellan »skål och vägg», som det heter på gammalt traktörspråk, mellan Blå dukens mörka väggar, vilka ihärdigt trotsade skenet av det ensliga tvåskillingsljus, som sparsamt tindrade från en disk, obekant med målarens pensel, men prydd med alstren av fru Strömqvists kokkonst.

  Fru Strömqvist, mer fruktad än älskad av Stadsgårdens befolkning, var detta ställes envåldsregentinna. Rund som jordklotet, hade hon en näsa, väldig och skinande som solen. Hon utgjorde ensam en hel konstellation.

  Soldaten, som log åt prygelbänken, sjögasten, som trotsade stormens fasor — båda darrade som asplöv för ett ord från fru Strömqvists läppar. Alla följde henne tysta och vördnadsfulla, liksom månarne sin planet.

  Och ändå ägde hon en kvinnas hjärta i sitt bröst. Vid tre särskilda tillfällen hade hon sökt beröva sig livet av kärlek; men alla gångerna hade repet brustit, och vid tredje försöket hade spjellet följt med till golvet. Detta föranledde en kostsammare reparation, som väckte hennes avsmak för döden.

  Hennes man, i livstiden spannmålsbärare, stor filosof under spannmålstunnorna, dignade under den börda, som dagligen tryckte honom inomhus, och när han en kväll för flera år sedan självmant lade sig till ro på Saltsjöns botten, skedde det visst inte för kärleks skull.
   Sådan härskarinnan. Nu några ord om residenset.

   Ett rum, utan andra väggprydnader än den alfreskomålning en beständigt inrykande kakelugn åstadkommit på de murade väggarna, utgjorde själva källarsalen. Omålade bord och stolar, rankiga och med djupa märken efter stridslystna kunders knogar, fyllde rummets sidor. Bakom disken, om vilken vi redan ordat, höjde sig en väldig hylla, försedd med ölmuggar, glas och brännvinsflaskor med blandat och mångfärgat innehåll, tack vare mer eller mindre starka tillsatser av den välgörande sirapen.

   Bredvid hyllan hängde en större svart tavla med kolossala siffror av krita. Också var denna tavla den välbekanta kritans journal, det enda här i livet, som bar några spår av fru Strömqvists människokärlek.

   Mitt på väggen en liten dörr, som ledde till ett rum, dit vi snart nog komma. På dörren blänkte en grön glasruta. Därinne måtte Blå dukens allraheligaste vara.

   Vid våra vänners inträde var det större rummet redan uppfyllt av kunder, vilka okonstlade till seder och klädedrägt sökte armbåga sig fram till disken, knuffande varandra ganska hårt och kännbart, utan att be om förlåtelse.

   Högt över sorlet och svordomarna höjde sig fru Strömqvists dundrande stämma:

   »Sex skilling, din solvarg — hugger jag till, sa du
—   me si nu — en stor bläcka starkt, två strömmingar, ett kvarter svagdricka — sju skilling var det — tyckte du sex var för mycket — — nej, tack ska du ha — tag tillbaks den där hackan — den duger inte — orden: 'skall vara hängd' ä' borta -- -- hur mår hustru din, Malmkvist —  rask och kry kan jag se på dina ögon — kors vad di ä’ sönderklösta — lägg beck på,
så drar det -- -- var laxen skämd, sa du — man skådar inte en given häst i mun — du står på svarta tavlan för det du tog i går — lär väl få se mig om, huruvida jag nånsin får det — — vad har du med fingrarna i brödkorgen att göra — tror du man går här och letar efter ben — — se så, fem skillingar — har du inte pengar, din f—n — hit med mössan — bliga bäst du vill, där sitter hon ändå du — kors, att hustru din bär hatt, Stenberg — sätt hatt på markattan, en markatta blir hon i alla fall -- -- jaså, är du här igen — när kom du lös — hur smakte vatten och bröd — tjugufyra skilling ska du punga hit med — du har inte ont om mynt, ser jag — jo jo, ju mer man svälter, dess längre bli fingrarna — — stå fadder — kan inte ha den äran — är gumor åt tjugu ungar förut -- -- bläcklasse, om du inte låter fläskbitarna vara i fred, så hugger jag tassarna av dej -- --»

   Under det fru Strömqvist sålunda skötte sin rörelse, togo Jäger och Dahl plats vid ett bord, som stod ingången närmast och var det enda lediga. Från de övriga borden språkades vitt och brett, utan att de högljudda enskilda samtalen störde varandra. Brännvinsglasen och ölmuggarna klingade mot varandra mellan högar av kortlekar och s. k. dominospel.

   De båda vännerna, som ännu ej fått sig något till bästa lyssnade till de ord, som från rummets alla vinklar och sidor stormade mot deras öron.

   Första bordet:

   »Hör du, Kalle, vad ska du göra i morgon?»

   »Vad jag ska göra? Jo, först draga upp båten, sedan laga brandstegen och slutligen köpa en tunna tjära — skulle tro det hinner till det.»

   »Jo jo men, du har mycket i ditt huvud, du — du har båten, brandstegen och en tunna tjära.»
  Andra bordet:

  »Karlkvist var oppe i dag för polisen, det vet du kanske inte — han pratade mycket med lagman och det var ord och inga visor, må du tro. Varför har du stulit igen? frågade lagman. — För det jag inte hade något annat att göra, svarte Karlkvist. — Men varför arbetar du då inte, din slyngel? — Jo för det att intet arbete är att få. — Ner i kurran med dig.

—   Tackar ödmjukast, nådig lagman, ty nu slipper jag frysa — svälta kan jag förut — många goda bekanta träffar jag — är sämjan god, är rummet stort
—   tack, nådig lagman!»

  »Bra svarat; men i alla fall, för tusan dj—r, är det väl tusen gånger bättre att svälta ihjäl som hederlig karl, än leva som skälm. Jag tror vi ta oss en sup på fisken — fru Strömqvist, langa hit två klara — men inga sirapskarameller, utan två rifjärn, som stå med ena ändan i magen och med den andra i gommen, liksom Jakobs stege — du känner ju historien om Jakobs stege?»

  Tredje bordet:

  »Hör du, min käre Lundström du, du måtte vara mej en sakramenskad bov.»

  »Nej, jag är bryggardräng hos Westin på Hornsgatan.»

  Fjärde bordet:

  »Hur är det med dej, gamle Vindragar-Olle, du ser ut som du ätit upp nådåren för räven — förbanna mej, tror jag inte du pumpar tårar på sillbiten!»

  »Tårar? — Hur ska jag kunna gråta när korpgluggarna ä igenkittade? Jag har ju en grå stare på vardera ögat — sköna starar, ha, ha!»

 »Inte har du just varit någon lycklig ost i dina dar, gamle Olle — det har allt varit bra svårt för dej, stackars gubbe.»
 »Ödet har alltid varit min lott — ödet kastar tärningarna med människorna — jag fick en sinkadus på min lott — nu är jag blind, men inte kan jag hänga mej för det — jag ser ju inte var spiken sitter.»

 Femte bordet:

 »Såg du tunnbindaren, som gick till döden i morse?»

 »Nej, jag har stått hela dagen och skottat snö vid Maria kyrka — nå, såg han ledsen ut?»

 »Ledsen? Hur f—n kan man vara ledsen, när man är säker på att bli salig! — Ingen är så tvärsäker på sin salighet som den som mister nacken — så säger prästen.»

 »Då vore det skäl för var och en att slå ihjäl sin nästa.»

 »Vet du vad tunnbindarn sa åt prästen, när processionen och hela rukan kom till tulln?»

 »Vad sa han?»

 »Det är ett fasligt ruskigt yrväder, herr pastor, sa han.»

 »Nå, vad svarte prästen på det?»

 »Jo, så här svarte han: Visst är det ruskigt, min vän, men lycklig du, som slipper gå tillbaka, sa han.»

 »Var han inte blek om nosen i alla fall?»

 »Kan inte säga — när de kom fram till spetsgården, tog prästen tunnbindaren avsides och sa åt honom så här: ’adjö med dig nu, min beskedlige gosse’.»

 »Vacker beskedlig gosse, som klöv skalln på hustru sin och skar halsen av svägerskan!»

 »Bryt inte av mej, din brända anka! — Adjö med dej, min beskedlige gosse, sa han, och när du kommer till himlen, så hälsa från mej till fader Abraham, doktor Luther och salig Arndt, sa han.»

 »Det är skock tunnor vad prästerna kan göra folk saliga — jag undrar om de bli saliga själva!»
   »Det vete f—n.»

   Sjätte bordet:

   Det var just vid detta bord, som Jäger och Dahl tagit plats, lyssnande med uppmärksamhet på ovan anförda och dylika samtal, som fördes i krogrummet. Träffande anmärkningar över personer och saker äro för ingen del sällsynta bland det lägre folket. Ofta nog finner man där en humor, som man får leta efter hos de högre samhällsklasserna. Allt vad där kommer, kommer osökt. Det sunda förnuftet är på de lägre punkterna icke så utsatt för förvillande väderväxlingar som på de högre. Rättskänslan bland det sämre folket har ej att kämpa med så många sidoberäkningar och yttre inflytanden som bland det bättre. Rättskänsla och en därmed förenad godlynthet bo i djupet av svenskens hjärta och röja sig vid alla möjliga tillfällen. Därför ler han och har alltid ett roligt infall på läpparna, även under det tyngsta arbete och den ihärdigaste nöd. För ett gott och vänligt ord får man honom att springa i elden för en.

   Men allt detta är han, innan han fått för många supar i sitt huvud, ty då skall man ej mer kunna igenkänna honom. Han är oregerlig, vildsint och söker slagsmål. Men brännvinets rysliga verkningar ompredikas i alla landsändar och behöva därför ej fylla denna lilla berättelse.

   Till det sjätte bordet närmade sig en verklig smedgesäll. Män av samma yrke känna sig alltid dragna till varandra.

   »Herrn är smed», sade han till Jäger, det ser jag på huden, och hovslagare tillika, det ser jag på märkena efter sömhuvuna i förskinnet.»

   »Jo jo men, så kniper det till att vara», svarade Jäger.

   »F—n så krystiljöst, att vi inte råkat varandra förr
 —   jag är hovslagaregesäll och arbetar hos Berlin här på söder — var arbetar herrn?»

 »Hos Olsson på norr.»

 »Och vad skäller de herrn för?»

 »Jag heter Tunberg och kom för några dar se’n från Göteborg, där jag lärt ut och gjort mitt gesällstycke, och nu tänker jag med första förena mej med herrar gesäller i Stockholm.»

 »Jag tror vi ta oss en liten pinne tillsammans — hör hit — tre supar med tilltugg och en gång öl — men sinka inte på hasorna, fru Strömqvist.»

 Den beställda anrättningen framsattes.

 »Skål bror! Filman är mitt namn, mig till heder och ingen till skam.»

 De båda smederna klingade och skakade varandras händer.

 »Vad f—n! Du har ju fingrar som ett mamsellbarn!»

 »Jag har nyss haft nervfeber», förklarade Jäger i det han gömde högra handen under bordet och bet sig i läppen för att dölja verkningarna av det hårdhänta brödrataget.

 »Vad är kamraten din för en juvel, bror Tunberg?»

 »Färgare till liv och själ», svarade Dahl, som började finna sig road av uppträdet.

 »Färgare — jaså — men hur är det? — Herrar färgargesäller plä ju vara för fina om nosen för att gå på krogarna som annat hederligt folk — skål, bror färgare! Tycker du inte ändå att svarta färgen är den vackraste?»

 De båda nya bröderna söpo med varandra och deras händer möttes; men Dahl, försiktigare än sin vän lade knytnäven i smedens breda hand, varigenom han också gick helskinnad ur skruvstädet.
﻿   »Hör du, Tunberg, hur många som kan du smida av en och samma hets?»

   »Tre, kära bror!»

   »Bara tre, din arma anka! — Jag smider sex utan att ens dra andan däremellan -- -- Hör du, hur många gånger behöver du stuka en svanhals, innan du får den färdig?»

   »Stuka den? Åhjo — så där — efter omständigheterna, min hjärtans bror!»

   »F—n i dej och dina omständigheter! — Hur många hästar har du sömstuckit i din dar?»

   »Ungefär lika många som du åkt efter, bror Filman.»

   »Jag tror du slänger käft bättre än du smider — kan du dra fingerkrok, mamsell lilla? — Hör du, ser du den här gropen mitt i pannan på mej? — Vet du hur jag har fått den? — När jag var i läran hos Ekeberg i världen — du har väl hört talas om Ekeberg?
—   gav han mej med hammaren ett slag i pannan — men hårt mot hårt, sa käringen stötte huvudet mot muren, den hammaren är inte härdad, som spränger min skalle. — Men ni sitter och torkar, gossar små
—   fru Strömqvist, tag hovtången från köttkniven och langa hit tre stycken piliknarkare till och en mugg dubbelöl som står i mantal.»

   Befallningen åtlyddes.

   »Skål, gubbar! — Vad nu! — Vad gör du, din färgaresjäl? — Sitter du och skålkar! — Hjärta i min talg, tror jag inte du med flit spillde ut brännvinet bakom bordet! — Där har du en halskaka för omaket!»

   Och därmed gav smeden vår vän Dahl ett så kraftigt slag i nacken, att näsan slog i bordet och sprang i blod.

   Dahl, glömmande att tålmodigheten även hörde till
hans roll för aftonen, rusade upp från stolen och betalade sin vederdeloman med samma mynt.

   Ett knytnävslag, utdelat och återgivet på en krog, är en elektrisk gnista för alla närvarande. Kunderna rusade upp från sina bord och blandade sig i leken.

   Jäger, någorlunda van vid dylika uppträden, sökte mäkla fred och lovade bjuda hela laget på brännvin; men detta fredsord, som otvivelaktigt skulle ha förlamat de upplyftade armarna, hördes ej bland skriket.

   »Han vill inte supa med mej», skrek smeden, »han är stursk! Han slår ut brännvinet bakom bordet!»

   »Slår han ut brännvinet bakom bordet?» ropade fru Strömqvist, som trängt sig fram bland sina rusiga kunder. »Går det inte i honom kanhända? — Bättre folk än han har smakt det — skäms du inte, karl! Kanske jag lagt gift i brännvinet, din glop!»

   Dussintals armar höjde sig vid dessa ord mot den stackars Dahl.

   Jäger, som icke heller var någon duvunge i kroppskrafter, parerade med väldiga armar de många slagen; men Gud vet, hur det slutligen gått med honom och hans kärlek för folklivet, om icke i detsamma krogdörren öppnats och en man trätt in som på ögonblicket var mitt i hopen och mejade ned angriparne med ett enda tag av sina långa armar.

   »Blygs ni inte, era pickelhäringar» ropade han med en stämma, snarlikt dånet av en avlossad kanon; »ska så många anfalla en enda? — Ä’ ni svenskar ni, era kallbräckta satar!»

   Och därmed fattade han tag i smeden Filman, som stod närmast, skränande värst av alla, och kastade denne ungefär som man kastar en vante tvärs över den raglande skaran, vilken därvid ryggade och tillkännagav sin beundran för detta prov på kraft.
II.

JÄRNBÄRAREN

  »Du kom just i behaglig tid, Axelson», sade Jäger till jätten, som helt lugn vecklade upp sin tobaksrulle och därur slet en väldig bit.

  »Folket är rent av förbannat», svarade jätten, »när det råkat få för mycket i skallen. Det är inte första gången jag sett hur alla kasta sig på en enda, liksom bromsarne på en häst. Trefaldighetsnatten i fjol var jag vid Uggleviken och då såg jag en karl, som ensam slogs med en klunga av minst hundra karlar, gesäller, sjömän och Gud vet icke vad för slags folk. Utan mitt biträde hade den arma satan blivit både plockad och skållad. Men låt oss gå in i kabyssen där, så få vi prata litet på kvällskvisten.»

  Jätten, åtföljd av Jäger och Dahl, marscherade rakt på dörren med glasrutan, och alla tre slogo sig ned i en liten brunmålad pinnsoffa, vilken, jämte några snyggare stolar och ett bord, utgjorde det lilla rummets hela möblering.

  Dahl, förvånad över det vänskapliga förhållande, som syntes råda mellan hans vän och den nykomne kroggästen, betraktade uppmärksamt den senare.

  Med en förståsigpåares visshet anmärkte han för sig själv, att han sällan sett en kraftfullare gestalt.

  Han syntes vara vid 40 års ålder och höll nära 7 fot i längd. Om hans skuldra icke, lik salig Odins, var »milsbred», enligt Tegnérs beskrivning, så var den dock väldig nog för att bland en hel mils befolkning väcka välförtjänt uppmärksamhet. Armarna sköto

ut från skulderbladen likt tvenne knöliga grenar från en sekelgammal järnek. Benen tycktes i förhållande till den övre kroppsdelen icke äga samma muskelrikedom, vilket torde härleda sig därav, att det förnämligast var den övre delen som mest prövades och härdades av arbetets ansträngning. Hans ansikte var vackert, ehuru mycket väderbitet, och ur den frimodiga blicken lågade förstånd och känsla i den innerligaste förening.

  Den herkuliske arbetaren var klädd i jacka och byxor av grått vadmal, men ovanom den svarta skinnhalsduken framstack snibben av en grov men ren skjortkrage.

  Läsaren har utan tvivel gissat, att denne person är hjälten i vår berättelse — järnbäraren.

  Det torde ursäktas oss, att vi begagna detta tillfälle för att i några rader teckna den arbetsklass, till vilken vår hjälte hörde.

Järnbärarna, sysselsatta med att vid Stockholms järnvåg mellan kl. 6 och halv 1 förmiddagarna samt från kl. 3 till 9 eftermiddagarna, vår-, sommar- och hösttiderna, ut- och inväga järn, bilda ett slags tjänstemannaklass till ett antal av 165Läsaren torde benäget observera att detta skrevs i början på 1840-talet. Numera har järnbärarekåren upphört att existera. man, fördelade i 11 rotar, med var sin rotmästare, som, vald inom roten, har 15 man under sig. Vi sade att de äro tjänstemän, och det på den grund, att varje järnbärare av Stockholms stads 
Drätsel-Commission erhåller fullmakt på sin befattning och utlöser sitt konstitutorial för 3 R:dr B:o. Det är alltid god tillgång på sökande till ifrågavarande tjänst, ty en järnbärare, som är flitig och härdar ut med sitt tunga arbete, kan under de
årstider, då sjöfarten är öppen, förtjäna sina 2 R:dr B:co om dagen, utom de sportler han kan bereda sig genom den så kallade »skålverkningen», bestående i sådant arbete, varigenom järn flyttas från den ena »Posten» till den andra inom Vågen. Den sökande måste, innan han varder antagen, underkasta sig vissa så kallade prövoveckor i Vågen, och genomgår han dessa med oskadade lemmar, blir han vederbörligen konstituerad järnbärare. Mången tröttnar dock under dessa prövoveckor och träder självmant ur kandidaternas led. De första dagarna äro naturligtvis de värsta, innan skinnet på den axel, som uppbär järnstången, blivit avnött och ett nytt av tjockare beredning kommit i stället. Över järnbärarne står en så kallad ålderman, en tjänsteman som, därtill förordnad av 
Drätsel-Commissionen, för denna sin befattning avlönas årligen med 600 R:dr B:co. Honom åligger att föra ett slags husbondevälde över järnbärarne och att varje lördag avlöna dem efter som de under veckans lopp gjort sig förtjänta, vilket kan vara mycket olika så väl till följd av trafiken som av egen flit. Arbetsförtjänsten beräknas efter 2 skillingar och 5 runstycken för varje skeppund järn som in- eller utväges under hela veckan. Järnbärarne uppbära visserligen själva hos grosshandlarna sina penningar på grund av s. k. »dragarsedlar», vilka, utgivna av en under åldermannens förmanskap stående bokhållare, innehålla förteckning på allt det järn, som under veckan blivit vågfört. Pengarna lämnas dock till ålderman, som beräknar vad som bör komma på var och en samt därefter avlönar alla. För honom uppgiva rotmästarne, vilka och huru många av varje rote varit under arbete samt om någon insjuknat, i viken händelse den sjuke erhåller hälften av den arbetsförtjänst honom tillkomma bort, men den återstående hälften fördelas på de övriga. Något av
﻿arbetsförtjänsten måste de insätta i den s. k. järnbärarekassan, varav de på gamla dagar eller när de blivit orkeslösa åtnjuta viss procent. Vanligtvis kvarstanna de då såsom vaktgubbar, vilkas göromål är att stänga och rengöra Vågen.

   Järnbärarna bära järnet över ena axeln på en järnbeslagen lapp av läder, och de ombyta aldrig axel, varigenom kroppen blir något snedvriden, så att man vid första ögonkastet på en järnbärare kan säga, vilkendera axeln han uppoffrat åt tjänsten. Manufakturgods köres på kärror.

   Det faller av sig självt, att ett så tungt yrke skall på längden var menligt för hälsan enär bröstet genom den starka tryckningen hårt angripes. Också hinna högst få någon högre ålder. Dock träffar man en och annan av dem, vilkas skuldror ej förr svikta, än när årens oemotståndliga börda förenat sin skeppundsvikt med järnets.

   I allmänhet äro järnbärarne ett fromt och beskedligt folk. På senare tider har det lyckats deras förmän att väcka och underhålla ambition bland dessa järnkarlar. De hålla ett vaksamt öga på varandra, och begår någon, vilket likväl sällan händer, ett snedsprång av oärlighet, ansättes han därför hårt av sina kamrater, måste omvända och bättra sig, så framt han ej vill bli ut- och invänd av järnhårda händer, De äro, i likhet med allt annat lägre folk, gudfruktiga och gå varje söndag i kyrkan, då de utmärka sig för snygga kläder och ett städat uppförande. De ogifta, som vanligtvis flitigt besöka krogarna, ha sällan någon behållning av sin arbetsförtjänst, då allt skall gå åt till brännvin. De gifta däremot stå sig mycket väl och besökas dagligen av sina hustrur, som medföra mat åt männen, vilka således ej behöva lämna Vågen förrän om
aftnarna, då var och en går hem till sitt att njuta en behövlig vila.

   Om vintrarna, då Vågen icke mera erbjuder någon sysselsättning och arbetsförtjänst, gå de merendels i arbete hos bryggare och äro alltid mycket eftersökta.

   En järnbärare, som är det minsta mån om sig, kan således gott bärga sig med de sina och även för framtiden ha en sparpenning, tillräcklig för beredandet av en bekymmerfri ålderdom. Men brännvinet, såsom vi nyss nämnde, det välsignade brännvinet, följer järnbäraren, liksom rosten järnet.

   Nykterhetsivrarna, vilka — det måste man med beundran erkänna — lämnat ingenting oförsökt, ha även kastat sina blickar på de där väldiga, rostfärgade gestalterna, som slamra med sina järnstänger i Vågens djup; men alla försök ha strandat mot dessa järnviljor.

   Brännvinet har blivit den simple arbetarens behov och förströelse. Det är illa, mycket illa, men om vi fråntaga honom det, vad bjuda vi honom i stället?

   Vi, samhällets guldgossar, vi ha våra spektakler, konserter, danssoaréer, middagar, supéer, spelparti och mycket annat gott, som ej så noga kan specificeras. Dagakarlen har sitt snus och sitt brännvin. Vi behöva icke tugga snus, så länge vi röka havannacigarrer ; vi behöva icke supa brännvin, så länge vi skölja strupen med Chateau Margaux.

   Men vi glömma BLÅ DUKEN och kabyssens tre passagerare.

   »De här vinterkvällarna», yttrade sig järnbäraren »äro lika tråkiga som långa, i synnerhet för en arbetare av mitt slag, som måste suga på ramarna, när det behagar vår Herre att sätta p för sjöfarten.»

   »Men en järnbärare», inföll Jäger, »behöver inte om
vintern sakna arbete, och för dig Axelson bör det vara lätt nog att få sådant.»

   »För tusan, ni måtte väl inte tro, att jag ligger på latsidan heller — kan ni gissa vad jag sysselsätter mig med under en årstid som denna? Jag väver strumpor
—   ni skrattar — må så vara, men det är sant — och lustigt måtte det se ut, det medger jag, när en sådan grobian som jag sitter i vävstolen och låter skottspolen dansa i en hand, van att handskas med järnstången.»

   »Nå, lönar det sig?» frågade Dahl.

   »Inte just särdeles, men man behöver åtminstone ej själv gå barfota.»

   »Är du aldrig road av att läsa?» frågade Jäger.

   »Vem är inte road av det? Men ser ni, gossar, när skall en arbetare läsa?»

   »Axelson har rätt», inföll Dahl, »och därför är det lyckligast för arbetaren, så framt han vill bärga sig, att låta böckerna vara — allt vad han behöver är en stark och frisk kropp, härdad vid arbete och mödor, och har han någon ledig stund, behöver han den nog för vilan. — Att läsa vore ett arbete mera, med vilket han svårligen skulle stå ut.»

   »F-n i dej, färgare, du talar som du vore en fint uppfostrad man! Har då arbetaren intet annat än sin kropp att sörja för? — Han har väl också en själ, så
liten den än är? -- -- Så framt han inte vill dö som
en hund, när han far hädan, bör han väl så mycket sörja för sin själ, att den ej alldeles krymper ihop och torkar bort medan han lever — — inte kan det vara ett arbete att läsa; men konsten att väl använda vad man läst är möjligtvis arbetsam nog. Jag läser så ofta jag kan och det roar mig mycket — att använda vad jag läst, kommer aldrig i fråga och därför befarar jag ej något nytt arbete.»
   »Nå, vad läser du för böcker?»

   »Jag läste, att börja med, några gudliga böcker; men därpå ledsnade jag — man gjorde Gud Fader så krånglig, att jag hade bra svårt att känna igen honom
—   man predikade om Frälsarens många under i det förlovade landet, liksom man behövde andra under än dem man dagligen ser omkring sig.»

   »Ve mig, tror jag inte du är rationalist», utropade Dahl skrattande.

   »Vad f-n är det för ord i en färgares mun? Det låter lärt av tusan! Jag kommer ihåg, att jag såg samma ord i ett tidningsblad, som jag köpte häromdagen.»

   »Jaså, du läser då tidningar?» tillsporde Jäger.

   »Ibland, och när jag läst tidningar och sett däruti, hur man än angriper och än försvarar de högres åtgärder, har jag tänkt ungefär så här: när de högre göra sig skyldiga till så fula saker, varför fördömer man så hårt det sämre folkets felsteg, som oftast ske av oförstånd? Och om beskyllningarna äro orättvisa, hur lyckliga måste ej de vara, som kunna försvara sig och få förklara sin gärningar! — År 1823 uppkom ett myteri i Järnvågen bland arbetsfolket. Järnbärarna hade en vecka förtjänt ovanligt mycket på utvägningen av engelskt ståljärn, ty de betalades både för ut- och invägning, fast de inte hade annat att göra än transportera godset från ena fartyget på det andra, i stället för att bära det först in i Vågen och sedan ut därifrån — de fingo, med ett ord, dubbel betalning för enkelt arbete — det var en riktig högtidsdag för alla. Men följande vecka kom, allt återvände på gamla foten och ingen dubbel betalning hördes av. Då började folket under knot efterfråga orsaken därtill, men avsnästes med hårda ord, som ännu mera ökade förbittringen. En stor del av mina kamrater rusade då upp till poliskammaren och klagade. I stället för att
undersöka i vad mån klagomålen härledde sig från orättvisa eller misstag, häktade man de ivrigaste och körde bort de övriga.»

  »Och du, Axelson?» frågade Jäger.

  »Jag låg då sjuk, ty annars hade olyckan inte hänt; men för det att nu ingen fanns på stället, som med goda ord och lämpor ville höra det stackars folket och förklara vad som kunde förklaras och rätta vad som kunde rättas, så ansågos de alla som upprorsstiftare och straffades hårt därför. Det fanns ingen tidning, som försvarade mina stackars kamrater.»

  »Nå, när du blev frisk igen», sade Dahl, »så sjöng du väl ut dina tankar, så att posterna i järnvågen ramlade därvid?»

  »Jag tänkte göra det, men då jag besinnade att om jag sjöng aldrig så starkt, sutto ändå bommarna kvar utanför mina kamraters fängelse, teg jag visligen, i stället för att väcka hämnden, som kunnat förorsaka ännu större olyckor.»

  »Däruti gjorde du både rätt och klokt», anmärkte Jäger.

  »Var bor du?» frågade Dahl; »det skulle vara roligt att hälsa på dig en gång.»

  »Jag tar aldrig emot någon hemma hos mig», svarade Axelson kärvt.

  »Axelson och jag äro gamla bekanta», yttrade Jäger, »och vi ha många aftnar träffats på detta ställe och språkat med varandra, men aldrig har han sagt mig var han bor eller bjudit mig hem till sig.»

  »Aldrig har jag frågat er var ni bor eller bjudit mig själv till er», svarade Axelson undvikande.

  I detsamma hördes ett högljutt gräl från det yttre krogrummet, vilket föranledde gästerna i det inre att närma sig dörren för att genom rutan se vad som var å färde.
  Utanför disken stod en liten sotarpojke, sträckande sina svarta händer emot fru Strömqvist och ropande med gråtande, hes stämma:

  »Söta fru, ge mej igen min mössa, ge mej igen min mössa!»

  »Betala supen du tog, din strykare!» skrällde fru Strömqvist, under det hon med en lång kniv karvade sönder ett köttstycke.

  »Om jag kommer hem utan mössa», fortfor sotargossen, »får jag så rysligt med stryk av mästarn och gesällerna.»

  »Det gör gott i tjuvköttet på dig», tröstade krögerskan.

  »Gör det gott? Herre min Gud», jämrade gossen, »jag har i förmiddags blivit så piskad, att jag inte har en hel fläck på hela min kropp — se här, se här, ska ni få se!»

  Och därvid kastade sotargossen av sig jackan och den trasiga, svarta skjortan, visande för sällskapet en naken rygg, överallt sönderslagen och blodig.

  Gästerna raglade upp från sina stolar och närmade sig disken för att betrakta det blodiga skådespelet.

  »Tusan dj—r!» ropade en sjöman, i det han sväljde en stekt strömming otuggad, »vem har slagit dej så, din lilla skorstensgast?»

  »Jag var och sota i ett hus vid Hornsgatan i morse», svarade gossen, skälvande i alla leder, dels av smärta, som klädernas avtagande förorsakat, dels ock av tanken på sin mössa, »men si pipan var så trång, att jag inte våga mej opp däri — då stack mej gesälln i fötterna med knappnålar för att jag skulle gå opp — jag försökte, men föll ner igen, för si det var så trångt, att det inte stod till att röra huvut en gång — då slog han mej med linan, så jag kröp på köksgolvet som en mask.»
  »Talte du inte om’et för mästarn, din svartolle?» hördes ur hopen en stämma.

  »Visst talte jag om’et för mästarn, men si då tog han en tjock tågända, som låg i vrån, och piska mej mycket värre, för han skulle göra mej smaler och nätter, sa han.»

  »Storm och sjögång!» röt sjömannen, lutande sitt huvud över den sargade ryggen, »stryk skadar inte, skadar aldrig — men slå ett barn, som inte är längre än min arm — hade jag din mästare och gesällen ombord, skulle jag basta dem så huden skulle bli som ett sköre — jag skulle tvinga dem krypa genom fänghålet på en kanon —  — fru Strömqvist, langa åt pojken hans mössa, annars blir det skorstenseld i er näsa, innan ni somnar.»

  »Langa hit betalning för vad du själv tagit», pockade krögerskan; »me si nu — sexton skilling, sjöman viger — ro hit med pluringarna eller blanklädershatten i pant.»

  »Langa åt pojken mössan», ropade sjömannen, slamrande i handen med tvenne sexstyversslantar, »eller sätter jag styrbord om fruns näsa en krona och babord en klave.»

  »Undan från disken», ropade fru Strömqvist till sotargossen, »och packa dej på dörren genast — det snöar ute och kommer du väl ut, så har du för intet en vit mössa så vacker, att du ska se ut som en ljusens ängel.»

  Krögerskan vände därefter sitt ansikte mot sjömannen för att även giva honom ett gott råd, då i detsamma de båda sexstyverslantarna, slungade av sjömannens hand, med sina krönta kopparmunnar kysste hennes läppar med den förvånande verkan, att hon ej på en hel minut förmådde öppna dem. Men handling är bättre än ord, tänkte hon förmodligen och grep
därför tag uti en tom ölbutelj, den hon kastade mitt i sjömannens ansikte.

  Sjömannen, träffad av buteljen, vars tomhet icke förbättrade omständigheterna, gjorde ett skutt till disken och lät sin breda hand leva i fru Strömqvists grånade lockar.

  Fru Strömqvist, som insåg att det ej är med en kam av tio sjömansfingrar man kammar ett bättre fruntimmershuvud, stötte sin långa kniv igenom sjömannens högra arm, så att en stråle blod kastade sig över disken och de därpå ordnade anrättningarna.

  Stridens och hämndens underjordiska makter skakade sina bloss över Blå duken.

  Sjömannen var ledsagad av flera kamrater. Fru Strömqvist hade ännu flera vänner omkring sig, vilka, för att vinna hennes gunst och bereda sig ett gränslöst rum i hennes hjärta och på den svarta tavlan, voro beredda att strida och dö vid hennes sida, en och annan kanske i den förhoppning, att under oredan och villervallan kunna nå samma svarta tavla för att utstryka sitt namn.

  Bord och stolar kullkastades, glas och tallrikar slogos i tusen bitar mot golvet, svordomar och knytnävslag framkallade och besvarade varandra.

  De trenne gästerna, som från det inre rummet sågo och hörde detta våldsamma och blodiga uppträde, beredde sig att gå ut för att antingen stilla oväsendet eller komma ut på gatan, så vida det första ej lyckades, då dörren till yttre rummet våldsamt uppkastades och in från gatan rusade polisbetjänter jämte stadssoldater med dragna huggare.

Deras ankomst, långt ifrån att förkväva slagsmålet och oväsendet, gav det mångdubblad fart, ty båda partierna, som därav funno sig lika obehagligt störda i sitt oskyldiga nöje att bulta sönder varandra, vände
sig gemensamt mot den allmänna ordningens och säkerhetens upprätthållare, varigenom bataljen fick en mera storartad karaktär.

   Fru Strömqvist, med kniven i högra handen och ljusstaken i den vänstra, drog sig bakom disken, kallande himlar och helveten till domare över de krossade tallrikar och glas, som bildade en hög piedestal under krigsgudinnans fötter. Från den ståtliga hyllans flaskor och porslinsmuggar störtade flöden av öl och brännvin. Alla krigets fasor tycktes denna afton ha stämt möte inom Blå dukens åldriga draperier.

   Under detta tumult i det yttre rummet voro de trenne gästerna i det inre i ganska stor förlägenhet. Jäger och Dahl fruktade på det högsta att på något sätt bli inblandade i en affär, som kunde föranleda kallelse och stämning inför Kungl. poliskammaren, enär osäkert vore, huruvida berörda myndighet ville antaga deras berömda kärlek för folklivet såsom giltigt skäl för deras vistande på ett så illa känt ställe, helst de nyss själva varit hjältar i en dylik lek.

   Järnbäraren stod med armarna i kors och betraktade småleende sina båda kamrater i olyckan.

   »Kan man inte komma ut genom detta fönster?» ropade Dahl, i det han började undersöka fönstret, som befanns så smalt, att om också huvudet lyckligtvis kunde komma ut, den övriga kroppen bestämt stannade innanför, varmed man omöjligen kunde vara belåten.

   »Hur i Guds namn skola vi bära oss åt för att komma ur detta hål?» frågade slutligen med en orolig blick på järnbäraren, Jäger, som likaledes förlorat tålamodet.

   »Åh bevars», svarade järnbäraren, »det är väl inte kinkigare för herrar gesäller att stå inför Pontius Pilatus än för annat hederligt folk.»
   »Inte kinkigare?» genmälde Dahl. »Jo, ganska kinkigt ändå.»

   »Och varför det, om jag får fråga?»

   »Varför? — Jo, våra släktingar, våra fästmör —»

   »Gesällers släktingar och fästmör äro väl inga kammarherrar och hovdamer heller!»

   »Skaffa oss ut, karl, och det på ögonblicket, så framt du ej —»

   »Tyst, bror!» avbröt honom Jäger. »Endast du, Axelson kan hjälpa oss ur klämman — jag bedyrar vid min heder, att vi utsätta oss för många ledsamheter, om vi måste parera polisen!»

   »Det finns blott ett enda medel att komma härifrån», förklarade järnbäraren, »och den kuren duger nog, så vida ni inte äro lika rädda om skinnet som om anseendet.»

   »Och detta medel?» frågade Jäger och Dahl på en gång.

   Järnbäraren svarade ej, utan tog sin mössa, tryckte den djupt ned i pannan, gav en vink åt de övriga att följa sig och kastade upp dörren, varefter han störtade mitt ibland de kämpande och öppnade väg för sig och sina följeslagare.

   Käppar, stolskarmar och sablar veno kring deras huvuden ; men ingenting hejdade jättens steg, och järnbärararmarna svävade skyddande över Dahls och Jägers huvuden.

   Liksom det stolta krigsskeppet reser sin fasta byggnad över de oroliga havsvågorna, höjde jätten sig över den våldsamma trängseln och de hotande dråpslagen, och hur det gick, så kom skeppet lyckligen i hamnen och de båda jullarna med. Utkomna på gatan, hörde de ännu dånet av slag och förbannelser.
III.

EN ARBETARES DOTTER


  Den nordostliga vinden bet skarpt genom Stadsgårdshamnen och skakade yrande snömassor från sina vingar.

  Från Södermalms kyrktorn förkunnade den entonigt ljudande luren nattens elvte timme.

  »Ha vi då suttit tre timmar i detta fördömda näste!» utropade Dahl, som, skälvande av köld, betäckte sitt blottade huvud med båda händerna; »f-n i dig och dina folkvandringar!»

  »Det är, minsann, inte väder att promenera i med bara strumporna», suckade Jäger, som tappat sina träskor under tumultet.

  »Vinternatten är ingen läkande balsam för ett sönderslaget ansikte», tillade järnbäraren, doppande sitt blodiga huvud i en snödriva.

  »Och ingen källare öppen, där man för pengar kan få låna en rock och en gammal hatt!» jämrade sig Dahl.

  »För maken till äventyr har jag väl aldrig förr varit ute», yttrade Jäger, »och det dröjer, innan jag utsätter mig för något nytt! — Tack skall du emellertid ha, Axelson! Aldrig glömmer jag den tjänst du gjort mig och min vän.»

  »Ni bo på Norr, smågossar, men innan ni hunnit halvvägs, ha ni frusit ihjäl, så hantverksgesäller ni ä'.

—   Jag måste ta er hem till mej — jag gör det ogärna, men det kan inte hjälpas — nöden har ingen lag — låt oss skynda!»
   Och därmed sträckte järnbäraren ut sina långa ben och satte sig i spetsen för tåget.

   Det bar uppför »Sista styverns trappor», man lunkade förbi Katarina kyrka och stod snart utanför ett mindre trähus vid en smal gata. Järnbäraren öppnade porten, och de tre nattliga vandrarna letade sig uppför en smal trätrappa.

   »Här ha vi en lång, smal gång», sade järnbäraren, »min dörr är längst bort — gå försiktigt och följ efter mej!»

   Dahl och Jäger följde efter, famlande i den trånga, mörka gången; men när den förre, som snuddade med handen vid ett dörrlås, icke kunde underlåta att vrida därpå, öppnade sig en dörr.

   Dahl tittade in i rummet, men gav till ett rop av förskräckelse.

   »Vad var det?» frågade järnbäraren.

   »När jag skådade in i det där rummet», svarade Dahl, »såg jag en likkista — månens sken på plåten och bleckstjärnorna överraskade mig.»

   »Där hade ni för titta», yttrade järnbäraren; »när man för första gången går in i ett hus och stöter på lik, bådar det intet gott.»

   »Vem är död?» frågade Jäger.

   »Madam Nyberg, tvätterska i livstiden, en beskedlig gumma, som tvättade åt många bättre och förnäma herrar. -- -- Hade fröknarna och mamsellerna i Stockholm vetat vad hon visste så hade, tro mej, damernas giftassjuka blivit kurerad. — Men här är min dörr — jaså, hon har hört oss — min snälla Anna har inte lagt sig än.»

   Och från den öppnade kammaren strålade ett ljus; men hon som bar ljuset och mottog de inkommande, strålade som en uppenbarelse.

En hög, smärt gestalt i grov ylleklänning visade sig i
den tarvliga kammaren; men ansiktet, som ur en sky 
av blonda lockar smålog mot de inträdande, var outsägligt intagande.

   Man behöver icke vara hantverksgesäll för att förbluffas av en sådan syn, vare sig om dagen eller natten.

   Men hon log ej längre. Med förskräckelsen i sin blick kastade hon sig om järnbärarens hals.

   »Gud i himmelen! Var har du varit, pappa?» ropade hon. »Ditt huvud blöder, du har blivit slagen!
—   Vem har slagit dig?»

   »Se så, din trollunge, låt bli mej!» puttrade järnbäraren. »Ser du inte, att jag har främmande — en smed och en färgare — två duktiga arbetare, må du tro — det här är Anna, dotter min — en snäll flicka — men rädd som en backhare, när det händer hennes far något — liknar mor sin som ett bär — såg inte heller så illa ut, salig gumman min — hon var rätt vacker
ännu, när hon stod lik här i rummet —  — man ska
vara järnbärare, som jag är, för att kunna bära en sådan förlust — du har eld i kakelugnen, det var bra — du står och stryker, ser jag — det var snällt av dej, min lilla Anna.»

   Jäger och Dahl kunde ej taga sina ögon från den sköna gestalten, som sprang kring rummet, för att stöka i ordning och taga det nystrukna linnet från stolarna.

   En stor skål, fylld med vatten, framsattes, och en allmän tvättning börjades, Dahl såg sig därefter i den lilla spegeln, som hängde mitt emot på väggen, och började med förtjusning igenkänna sitt verkligen vackra ansikte. Med mera djärvhet än nyss mötte han den sköna flickan, som stod bredvid med handduken i sin hand. Han började framstamma några vanliga artigheter, men hejdades mitt i loppet av faderns blick och Jägers miner.
  På en vink av fadern flög Anna till ett skåp och framtog därur diverse klädespersedlar.

  »Jag sade er, att jag var strumpvävare och», yttrade järnbäraren, »välj er var sitt par av de här — det är skodon, tillräckliga att rymma en hel smedja, ja, till och med ett färgeri, åtminstone av det slaget som herrarna arbeta i — herrn, som miste sin hatt, kan taga den här — jag har blott begagnat den en enda gång och det var på min salig hustrus begravning — jag höll den för ansiktet, och många tårar föllo i den hatten — därför törs jag inte nyttja den mer, ty den trycker mitt huvud — herr kurtisörens huvud tryckes visst inte av sådana småsaker.»

  Det låg något så högtidligt sorgligt i den starke mannens ord, att våra tvenne äventyrare icke en gång förmådde öppna sina munnar för att tacka den välvillige värden.

  På en ny vink skyndade flickan in uti ett annat rum, vars dörr var dold av några däröver hängande fruntimmersklänningar.

  »Det där är Annas lilla kammare», upplyste Axelson. »Jag ligger i det här rummet, jag, och vakar som en pudel vid mitt barns dörr!»

  »De goda änglar hålla nog vakt vid oskuldens läger», inföll Dahl.

  »Säger herrn det? Men det händer ibland att de goda änglarna försova sig», svarade järnbäraren.

  Anna inkom nu, bärande en bricka, försedd med en liten kvällsvard, bestående av brännvin, smör, bröd och några bitar metvurst.

  Värden slog i, söp till och bjöd, och gästerna dröjde ej att följa hans exempel. Aldrig hade en kvällsvard smakat dem så som denna.

  Klockan slog nu tolv i Katarina kyrka.

  »Gå nu in och lägg dej, Anna — god natt lilla knyte
—   vackert liten — är snart lika lång som jag, fast hon bara är sexton år — nig för herrarna nu — god natt med dej!»

   Anna neg och försvann.

   »Denna flicka är ditt enda barn?» frågade Jäger.

   »Ja, men hon är allt för mej — det är min enda glädje — en far bör inte skryta med sitt barn, men god är hon, det skall Gud veta, och mån om mej — aldrig har hon gjort mej den minsta förargelse — och läraktig se’n!»

   »Nå, ger du henne någon uppfostran? — Det förefaller mig som skulle hon förtjäna ett annat öde än att slava som piga i alla sina dar eller bli gift med någon, som inte förstår henne.»

   »Herrn har rätt — man skär inte guld med täljknivar inom ämbets- och tjänsteklassen — nog har jag, skam till sägandes, skrapat ihop så mycket, att jag skulle kunna kosta på henne — jag är själv en grov krabat, men nog vet jag för det, att en god uppfostran är det bästa en far kan ge sitt barn — det enda som oroar mej, är att jag då måste skiljas från henne — att jag inte får vaka över henne. — Ett vackert ansikte pryder kvinnan, men det kan också bli hennes olycka — mången natt har jag legat och funderat på den saken — ja vid Kristus och hans dyra blod, den som mördade mitt barns oskuld, den skulle jag strypa, utan att en gång unna honom läsa sitt Fader vår — men det är långt lidet — där ligga två stycken rockar — de behövas i sådant väder — men det var sant, vem var det av herrarna, som tog fram förtäringen på Blå duken? Den glömde vi betala, och fru Strömqvist sitter nu kanske som bäst och svär över sådana kunder.»

   »Här är pengar», sade Jäger, i det han tog fram några sedlar ur plånboken och lade dem i järnbärarens hand, »du kan betala för oss, när du går dit härnäst.»
  »Hjärtans gärna — men vad är det där? För f-n, ska det vara drickspengar åt mej det? — Var så god och tag dem tillbaka — annars sätter jag dem på ljuslågan.»

  »Kära Axelson, vi ska väl betala strumporna, som —»

  »Jaså, det var en annan sak — men då kan det där vara nog, det är ändå mycket bättre pris än i lärftsboden.»

  »Blir du ond, om jag ber dig använda resten till några vackra böcker åt din Anna?»

  »Böcker — åhnej — får gå för det då — men det förstår herrn sej bättre på — köp dem själv och skicka mej dem på samma gång som kläderna i morgon — heder och tack för det! — Jag tycker om herrn — men låt bli så’na där maskerader! — Nog f-n ser jag, att ni inte ä’ några arbetskarlar av samma skrot och korn som jag och andra med mej — vill man rätt lära känna arbetsklassen, så bör man inte söka den på krogarna — det bör den Blå duken ha lärt er.»

  »Det är ganska sant», inföll Dahl, »och det vore därför mera skäl att hälsa på det goda folket hemma — det ha vi också lärt oss denna afton.»

  »Tycker herrn det? — Må så vara — men då bör det inte finnas någon vacker dotter i huset — jag ser hellre hin håle i mitt rum än en stockholmssprätt — den förre kan jag köra bort med Guds hjälp, men den senare fruktar varken Gud eller människor — och nu god natt! Jag vill lysa ner er.»

  Jäger och Dahl svepte in sig i sin jättelike värds rockar och stego utför trappan, ledsagade av denne.

  När de kommit till porten och stannat för att taga avsked av varandra, räckte Jäger sin hand åt järnbäraren och sade:
 »På vad sätt skola vi tacka dig för den tjänst du gjort oss denna afton?»

 »Tacka mej — jo därigenom, att ni inte besöker mej mera — hör han det, herr kurtisör och färgare — jag såg nog hur han spände ögonen i flickungen — god natt, god natt!»

 Och den igenslagna porten skilde värd och gäster från varandra.

 »Vilken förträfflig man!» ropade Jäger. »Och denne är blott en simpel järnbärare! Vilken kraft! Vilken redbarhet! Och denna kärlek för sin hustrus minne — denna ömhet för sitt barn!»

 »Har du sett någon gudomligare varelse?» utgöt sig Dahl. »Vilka ögon, vilken hals! Du såg hennes händer — ack min Gud! — Men du såg inte hennes fötter kanhända! — Jag svor över dig för att du narrade mig in på Blå duken; men nu välsignar jag dig för att du har visat mig en madonna som inte en gång står att finna på Rafaels duk!»

 »Nu förstår jag varför han så ogärna tog oss med sig hem — han känner oss bättre än vi känna honom.»

 »Han förbjöd oss alla visiter», inföll Dahl, »vi få väl se, vi få väl se.»

 »Akta dig, Dahl! Kom ihåg vad han sade: den som mördar mitt barns oskuld, den stryper jag utan att en gång unna honom läsa sitt Fader vår.»

 »Det kommer jag nog ihåg -- -- han är inte att leka med, den där besten.»

 »Han bör inte heller lekas med», tillade Jäger.

 Efter en lång och besvärlig vandring stannade vännerna på Gustav Adolfs torg och bjödo varandra god natt.

 »Hör du, Jäger», sade Dahl, »skicka inte bort
kläderna och de där charmanta böckerna förr än jag kommer till dig i morgon.»

 »Varför det då?»

 »Jag har lust att bifoga några skålpund konfekt av
 erkänsla för den artiga värdinnan —  — god natt med
 dig — sov som du börjat!»

 De åtskildes.

                               IV.

                    ETT HÅLLET LÖFTE


Tvenne år hade förflutit efter den händelse vi redan berättat.

 Jäger, som under tiden haft annat att syssla med än att förklädd till hovslagaregesäll, besöka krogarna för att studera folklivet, uppehöll sig för det mesta på landet, där han förestod en större domsaga.

 Dahl vistades oupphörligen i Stockholm, där han levde på en ovanligt lysande ungkarlsfot. Vid faderns död ärvde han icke mindre än två järnbruk. Den lycklige och levnadsglade unge mannen hade nyligen förlovat sig med en rik och vacker flicka.

 I skymningen en vinterafton kom brukspatron Dahl sättande i en grann släde med björnhud och slädnät.

 Släden höll utanför ett hus vid Drottninggatan.

 Brukspatronen hoppade ur och nickade åt betjänten, som körde släden och därefter kuskade sin väg.

 När Dahl skyndade genom portgången, märkte han ej att han snuddade förbi en grov karlgestalt som dolde sig i mörkret bakom porten.

 Uppkommen i sin granna våning, tände han kristallampan, insvepte sin välbildade gestalt i en morgonrock av broderad silkessammet, tände en cigarr och
utsträckte makligt sina lemmar på den svällande, sidenklädda divanen.

  Med halvslutna ögon drömde han sig tillbaka in i de sistförflutna stundernas njutningar och fröjder. På sina läppar kände han ännu den ljuva eftersmaken av tallösa kyssar från en blomstrande bruds mun.

  Han hade nyss kommit från sin blivande svärfaders praktfulla boning, där en lysande middagsmåltid givits för talrika gäster, och om en timme skulle han återvända dit för att deltaga i ett större slädparti vid fästmöns sida.

  Han hörde redan bjällrornas klang och lyssnade redan till viskningarna från tjuserskans läppar, då — då tunga fotsteg hördes i trapporna och därefter några dova knackningar på salens dörr.

  Brukspatronen trodde, att några av hans vänner, som även bevistat middagskalaset, i halvrusigt tillstånd knogat sig uppför trappan och nu hade svårt att hitta på låset. Han skyndade upp från soffan till dörren och öppnade den.

  Men det var ingen vän med svaga knän, utan en arbetskarl, som med stadiga ben beträdde salströskeln och stannade med ryggen mot dörren.

  Brukspatronen vek några steg tillbaka.

  »Har jag den äran vara känd?» frågade karlen med låg stämma.

  »Jo, jag tror väl», stammade Dahl något förlägen, »jag tror väl — ah, det var sannt det —- Axelson — min vän Axelson — välkommen — tack för sist — det var — det var längesedan vi träffades.»

  »Ja, det var länge sedan vi träffades», svarade järnbäraren, som lade särskild tonvikt på ordet vi.

  »Hur står till, min hedersvän? Vad roar ni er med denna vinter? — Med strumpvävnad, kan jag väl förmoda. — Men det var sant — hur mår — hur mår —»
 »Anna, menar ni», inföll järnbäraren, »jo det är just om henne jag vill tala med er, min herre!»

 Dahl skiftade färg, med bad likväl med synbar artighet sin gäst stiga fram och sitta.

 Järnbäraren förde obemärkt handen bakom sin rygg och sköt regeln för salsdörren, varefter han närmade sig Dahl, som tagit plats på divanen.

 »Anna», fortfor han nästan viskande, »bekände härom dagen för mej allt — allt — förstår ni, herre — allt! — Hon ville det inte, ty mitt i eländet av sin vanära älskar den arma kvinnan ännu sin bödel —
men hon måste det —  — ja, herr brukspatron, hon har bekänt allt!»

 Dahl lutade sitt huvud bakom lampans kupa för att tända sin slocknade cigarr, eller, rättare sagt, för att dölja sin oro.

 »Nå, efter ni nu vet allt, min vän», yttrade Dahl, som så småningom hämtat sig något, »så låt oss tala öppet och utan omvägar med varandra. — Vad fordrar ni att jag skall göra för er dotter? — Vad skall jag göra för Anna?»

 »Ingenting!» svarade järnbäraren ännu hemskare.

 »Ingenting, min vän?» anmärkte Dahl, vars oro tilltog.

 »Ni behagade nyss fråga mej, herre, vad jag denna
 vinter sysselsätter mej med —  — jag har, som ni vet,
 varit järnbärare om somrarna och strumpvävare om vintrarna — nu har jag lagt bort dessa båda yrken för att välja mej ett annat.»

 »Ett annat — så mycket bättre», svarade Dahl, »får jag fråga er, vad för slags yrke det är — kan jag på något sätt vara er till tjänst? — Vad är det för yrke ni tänker välja?»

 »Jo, herre, jag tänker bli — mördare!»

 Uppjagad av detta förfärliga ord och den ännu
förfärligare blick, som ledsagade ordet, störtade Dahl fram mot klocksträngen, som hängde vid salsdörren.

 Men till dörren kom ej brukspatronen; han stöttes tillbaka av den förfärlige mannens hand.

 »Den klocka, som härnäst ljuder för er», återtog järnbäraren, »finnes inte i detta hus — den finnes i Clara kyrktorn!»

 Dahl skyndade till vrån, där han hade en värja; men även däri förekom honom järnbäraren, som grep tag i värjan, blottade den, bröt av klingan och kastade stumparna på divanen.

 »Olycklige, vad är din avsikt!» stammade brukspatronen, skälvande i alla leder.

 »Att strypa dej, eländige!» var järnbärarens svar.

 Dahl hastade till fönstret och ropade på hjälp, men slungades därifrån mot divanen, över vilken han stupade.

 Vid denna våldsamma rörelse kullstjälptes bordet, och kristallampan föll i tusen bitar utefter golvet.

 Det blev mörkt i rummet.

 Men mahognydivanen darrade under den fasansfulla strid, som kämpades på dess sidenkuddar.

 Nu blev det tyst — tyst som i graven. Endast några droppar av lampans utrinnande olja hördes falla mot golvtiljan.

 Några ögonblick — och nu hördes regeln skjutas från dörren, som därefter öppnades.

 Några tjänstflickor, som med ljus i händerna hastade uppför trappan, mötte en grovväxt arbetskarl, vilken med tunga steg skred ut genom porten.
                              V.

                      TESTAMENTET

Framför sitt skrivbord, överlastat av rättshandlingar, satt samma afton häradshövding Jäger.

 Ivrigt grävande i och vändande på de många luntorna, hörde han ej att dörren öppnades och blev därför högeligen förvånad, när han slog upp ögonen och varseblev invid sitt arbetsbord en tarvligt klädd mansperson.

 Men förvåningen upplöstes ögonblickligen i den livligaste glädje, när han igenkände den främmande, vars hand han genast slöt i sin.

 »Lever du än, fader Axelson?» ropade han, skjutande en stol intill järnbäraren; »det var inte i går jag såg dig, men tänkt på dig har jag många gånger.»

 »Ont krut förgås inte så lätt», svarade Axelson dystert; »men en gång stryker det med ändå.»

 »Minns du när vi åto ärtmjölspannkakor tillsammans på Blå duken?» fortfor Jäger. »Jag spelte inte hovslagargesäll så illa heller, fast du, ditt falköga,
såg igenom förskinnet —  — men stå inte där rak som
en järnstång — inte orkar jag bära dig till stolen.»

 »Tack, herr häradshövding, jag orkar nog stå en så kort stund — får så mycket längre vila sedan.»

 »Hur mår din Anna? Är hon gift än? Eller ligger du ännu som en pudel och vakar vid hennes tröskel, din lurifax?»

 Järnbärarens sträva, bleka ansikte flammade upp i högrött vid dessa ord, men blev ögonblicket därpå gult som vax.
»Är du sjuk, min vän? — Vad kommer åt dig? Jag känner inte mer igen dig.»

»Jo jo men; man förändras allt med tiden —  — jag
hade en bön till häradshövdingen, ty fast vi inte varit så mycket tillsammans, känner jag er för en hederlig man.»

  »Visst kommer du något olägligt, min vän, ty jag skall resa i morgon bittida; men är det mycket angeläget, sover jag gärna en timma mindre på natten för att tjäna en gammal bekant — du bar en gång ett sönderslaget ansikte för min skull — tro mig, jag har inte glömt det än.»

  Järnbäraren tog upp ett paket och lade det framför Jäger på skrivbordet.

  »Detta paket», sade han, »innehåller en summa penningar, stor nog för en sådan som jag — det är besparingen av tjugu års träget arbete — jag har svettats mycket därför — ack! jag gjorde det så gärna — —   denna penningsumma lämnar jag i ert förvar.»

  »I mitt förvar? Har du inte något säkrare ställe för dina penningar? — Jag är fattig som en kyrkråtta — — i går sökte jag ett lån i Banko-Diskonten, men fick lång näsa.»

  »Om ni också gick och tiggde skulle jag hellre lämna mina fyrkar till er än till någon annan.»

  »Tack för din goda tanke om min värda person! Men vad skall jag göra med dessa pengar?»

  »Användas till understöd åt min stackars Anna, som snart nog blir i behov därav.»

  »Din Anna, ja — jag frågade nyss, hur det var med henne, men du svarade mig inte — jag har mycket tänkt på henne också; men man är så upptagen av egna göromål och bekymmer, att man bara tänker och, tänker, och därvid stannar det, gudnås.»
 »Svär vid er själs salighet, herre, att vad än må hända — ty mycket, som ni ej anat, har hänt och skall hända — svär att vara hennes stad och råd, när jag inte mera är till.»

 »Du förvånar mig, Axelson? — dina läppar darra — vad är det? Du har blod på dina kläder!»

 »Blod? — åhnej! — det är rost av något kallbräckt
 järn, som jag kasserat -- -- herre, svär vid er moders
 minne, om hon var er kär — en mor är dock mycket här i världen — vad är en far? — en far kan inte en gång beskydda sitt eget barn, om han också vore så
 stark, att han kunde bära jorden på sina axlar —  — 
 svär att beskydda mitt arma, mitt olyckliga barn -- -- 
 henne och kanske även en annan, som mindre förtjänt sin olycka än hon!»

 Järnbäraren störtade ned till golvet och omfattade Jägers båda knän. Stora tårar rullade utför den grova kinden.

 »Axelson! vid min själs salighet vid min mors minne svär jag att göra vad du vill — men du måste upplysa mig om —»

 »Upplysa er? —  — Innan morgondagens slut vet ni
 allt —  — gå till Anna — hon skall ge er upplysning
  —  — gå sedan till — till — död och helvete! — gå till
 brukspatron Dahl — där får ni veta mera -- -- herre,
 ni har svurit! — vad behöver jag mer! — och vare sedan Gud med er i alla edra livsdagar!»

 Järnbäraren reste sig upp och skred åt dörren. Jäger följde efter och sökte hålla honom tillbaka.

 Axelson vände sig om och stirrade länge på Jäger utan att säga något. Hastigt fattade han Jägers hand, tryckte den konvulsiviskt till sina läppar, vätte den med sina tårar, kysste den ånyo med samma häftighet och störtade därefter ut ur kammaren.
  Häradshövdingen stod nästan fastnaglad vid golvet med blicken på den öppnade dörren.

                              *

  Följande dagen förkunnades i Stockholm genom tidningar och muntliga berättelser mordet på brukspatron Dahl. —  — Några dagar därefter uppflöt järnbäraren
Axelsons lik vid Stadsgårdshamnen, icke långt från det hus, där Blå dukens bleckskylt gnisslar för vinden.

                              VI.

                   ETT BARNS LEENDE

  Halvannan mil från Stockholm, vid Edsvikens vackra strand, ligger Danderyds prästgård.

  Obekvämt är att själva prästgården ligger en halv mil från kyrkan, men ett vackrare läge har svårligen någon prästgård inom Uppland och Roslagen. Trädgården, rikligen försedd med bärbuskar och syrenhäckar, ligger tätt invid knutarna, och mellan denna och stranden utbreder sig en vacker, bördig äng. Vid stranden frodas några lövträn, mellan vilka Edsvikens lekande vågor framskymta, som i förening med det mitt över viken belägna högre skogbeväxta landet göra utsikten från prästgården högst behaglig och livande. På den rymliga planen utanför själva kyrkoherdehuset, som på senare tider blivit ombyggt och därigenom erhållit ett vida prydligare utseende än det förr hade, resa sig några väldiga kastanjeträd.

  När det är försommar och kastanjerna blomma, är det obeskrivligen ljuvt att sitta under det i grönt och vitt skiftande tak, som bildas av de lummiga trädens
kronor. Också är det där den prästerliga familjen vanligtvis tager sin plats, dricker sitt kaffe och sysselsätter sig med att sy och sticka med mera sådant.

  När kyrkoherden får främmande, är det så bekvämt att föra de välkomna gästerna under skuggan av kastanjeträden och därunder ställa ett bord, försett med buteljer och glas, som flitigt ifyllas och tömmas under allmän munterhet, medan man dricker hälsa och liv ur den tätt vid vägen stående granskogen, rik på skugga och fågelsång.

  Under ett av dessa träd satt, ungefär tre år efter händelsen i nästföregående kapitel, en högväxt tjuguårig flicka i blårutig blus med grönt saffiansskärp om livet. Trädens rika skugga gjorde allt begagnande av hatt överflödigt, så att man fritt kunde beundra de rika, blonda lockar, som böljade kring sköna anletsdrag. Men det låg någonting obeskrivligen lidande i detta vackra ansikte, vilket skiftade färg den ena gången efter den andra, liksom sommarkvällen växlar varjehanda färger innan solen sjunker.

  Än såg hon ner på det arbete, varmed hon var sysselsatt, än lutade hon pannan mot sin hand, försjunken som i drömmar; än uppsteg hon, lade handen på bröstet och andades tungt, varefter hon återvände till sitt arbete.

  »Mamsell Anna!» ropade en äldre fruntimmersstämma ur ett öppet fönster där invid, »det kommer en båt på viken, säkerligen från Ulriksdal, för det är invalider, som ro den, och en ung herre sitter och styr — gamla ögon se ibland längre än unga.»

  Flickan under trädet spratt upp vid dessa ord, tog sitt arbete, skyndade ned i trädgården och inneslöt sig i en tät syrenhäck, vars blommor redan togo avsked av sommaren.

  »Vad springer den stackars flickan efter?» mumlade
stämman i fönstret, »bara hon hör talas om främmande, jagar hon av liksom fåret för vargen — så bruka gunås inte våra stockholmsdamer annars göra — dumt om vi skulle få främmande just nu, då far är borta — de välsignade socknebuden!»

  Hon, som talat och vilken var fru prostinnan själv, visade sig nu på gården, lade händerna över ögonen och skådade åt stranden, varvid båten i detsamma lade till och landsatte en herre, som med raska steg närmade sig prästgården.

  Prostinnan gick emot honom, och de hälsade på varandra som gamla bekanta.

  »Hur är det med Anna?» frågade han, efter att förut ha gjort sig underrättad om prostens och prostinnans hälsotillstånd.

  »Så där tämligen, herr häradshövding», svarade prostinnan, »bland bättre, ibland sämre.»

  »Herre min Gud, är hon sjuk! Det har jag inte vetat av», utropade den främmande.

  »Tag då inte så hett vid sig, bästa herr häradshövding», tröstade prostinnan, »det är väl inte så farligt heller — Gud vet vad det går åt våra unga flickor nu för tiden, men aldrig äro de rätt friska, och gammalt folk kan riktigt skämma ut dem i den vägen.»

  »Hon är väl inte borta, fru prostinna?»

  »Nej, jag tror visst hon gick ned i trädgården — hon går minsann sällan bort, fast vi tätt emellan äro bortbjudna till grannarna — — det stackars barnet! — När jag ibland ser på henne, kan jag inte tillbakahålla mina tårar — att vara så ung och ändå ha lidit så mycket — vet ni, jag tror aldrig hon blir gammal — men jag glömmer att ni är varm och behöver något att dricka — vi ha haft en brännhet dag — var god och stig ner i trädgården — jag ska’ strax komma efter.»
   Prostinnan skyndade beställsamt in i huset, och den främmande, i vilken läsaren förmodligen igenkänner vår vän Jäger, begav sig in i trädgården.

   »Herr Edvard!» utropade Anna med glad överraskning, när hennes ögon mötte den inträdande, »vad jag är lycklig, som ännu en gång får träffa er!»

   »Gläder det dig verkligen, Anna?» frågade Jäger, i det han fattade hennes hand och tryckte den med ömhet; »för några dagar se’n trodde jag annorlunda — men, förlåt mig, Anna, jag bör inte förebrå dig något — jag kunde inte motstå begäret att se och tala med dig — och nu, då jag hört att du är sjuk, bör all annan tanke vika — Anna, hur är det med dig? — prostinnan gjorde mig så orolig!»

   »Herr Edvard», svarade hon, »säg mig, har jag i mitt brev till er yttrat något sårande, något otacksamt, ty ni är ju mitt enda stöd, min enda vän här på jorden? — Jag minns inte vad jag skrev — mitt huvud är så oredigt — men säkert skrev jag något som var orätt — förlåt mig då — ofta vet jag varken vad jag skriver eller talar.»

   »Du oroar mig ännu mer, när du talar så, min goda flicka — men låt oss inte tala mer om den saken — låt oss nu tala om dig själv.»

   »Nej, just om den saken vill jag tala, ty nu minns jag allt», sade hon, i det hon med en blick av outsäglig hängivenhet lade sin hand i hans, »hade ni inte redan gjort mer än tillräckligt för mig? — Skulle nu även detta komma därtill?»

   »Vad har jag gjort för dig, Anna? — Jag har ju
blott handlat enligt din fars testamente —  — de två
tusen riksdaler han lämnade mig för din räkning har jag använt såsom sig bort, men någon enskild uppoffring har du ej tillskyndat mig —  — vad jag har
gjort, har sålunda endast varit mitt åliggande som människa och ämbetsman. »

   »Ingen enskild uppoffring! — Än alla dessa omsorger då — hela detta djupa deltagande under dessa långa år? — Kanske intet i edra ögon, ty ni är mer än människa — ni är enkom skapad för att trösta och hugsvala — men jag — jag uppskattar detta värde, jag — och han däruppe — han gör det även. »

   »Nå, om du uppskattar det så högt, min goda Anna, varför då avslå en bön, varav min lycka beror? — Jag stridde länge med mig själv, jag fruktade att de små tillfälliga tjänster, jag kunnat göra dig, kunde få utseende av egennytta både i dina och världens ögon; men jag förmådde inte längre motstå mig själv — jag led alla de plågor, som förfölja ett hjärta, som allvarligt älskar och ännu svävar i ovisshet över sitt öde — mitt beslut var fattat och jag skrev till dig, som du vet —  — då kommer ditt svar och nedslår mina förhoppningar —  — jag ville inte tro det -- -- jag beslöt tala med dig själv och har därför kommit
hit i dag —  — Anna, har du samma svar att ge mig
nu? »

   »Ni vill taga mig till er hustru — det var ju så? »

   »Ja, Anna, jag vill det ej blott, jag måste det även, så framt det inte skall bli ödsligt i ett hjärta, som nu är uppfyllt av kärlek till dig. »

   »Den fallna, den till och med i egna ögon föraktade, vill ni göra till er maka! »

   En djup rodnad färgade flickans bleka kinder. Var det av djup blygsel över sig själv, eller var det av segerfröjd vid det vaknade medvetandet, att hon åtminstone i hans ögon icke var så sjunken som hon trodde sig vara i alla andras?

   »Den fallna — den föraktade! » sade Jäger; »varför dessa ord, Anna? — Ser du den där grenen, som
syrenträdet sträcker över våra huvuden? — En och annan blomma faller vissnad därifrån; men nästa vår blir denna gren ännu rikare på blad och blommor — — 
det är din egen bild — din nya vår har inträtt — du är nu rikare på behag och dygder än du någonsin varit. »

   »Min nya vår! » svarade Anna; »den skall en gång komma, det hoppas jag, det tror jag; men inte kommer den här på jorden, det vet jag —  — och ändå känner jag mig nu så lycklig — så säll! »

   Hon flätade sina armar om Jägers hals och lutade under tårar sitt huvud mot hans bröst.

   »Jag ville vara allt för dig! » viskade hon, »din slavinna, om du önskade det, men — icke — icke din hustru! »

   Det finns en kärlek, som kan uppoffra allt — till och med det eljest så värderade skenet inför världen, om denna kärlek kan drömma därom, att just detta sken skulle kunna i världens ögon på något sätt skada det älskade föremålet.

   Sådan var den kärlek, som brann i denna kvinnas barm. För ett enda felsteg hade hon under trenne år lidit och tynat av, så att hon numera endast var en skugga av sig själv, och likväl kände hon sig ha styrka nog att uppoffra sig ånyo, för att visa huru gränslösa och oegennyttiga hennes kärlek och tacksamhet voro för den man, i vilken hon såg sin välgörare, men vars maka hon ansåg sig ovärdig att bliva.

   »Om jag bleve din hustru», fortfor hon, »hur bedragen skulle du ej då bli på den maka du tänkt dig i dina drömmar! — Du har tänkt dig henne ren och god — och — vem är väl jag! — Dig väntar kanske
—  ja, helt säkert väntar dig en lysande bana — din maka följer dig — du skall blygas för henne och om du det ej gör, så skall hon alltid tro, att du — att du
 åtminstone bör blygas för henne — — se där, min vän, varför jag inte kan tillåta dig en sådan uppoffring  —  — jag vill inte att du skall lida —  — tyst —  — jag är inte så oegennyttig som du tror — ty, ser du, jag vill inte lida själv! — Har du förstått mig nu?»

 »Jag har förstått dig, Anna; men din bekännelse har för mig endast uppdragit en ny dygd, och inbillar du dig att upptäckten därav kan försvaga min känsla för dig? — du vill släcka elden, men, vid Gud, det är ej med olja man släcker den!»

 »Men, Edvard!» utropade Anna, samlande sina sista krafter. »Edvard, du vet kanske inte hur svag, hur lättsinnig jag är —  — jag känner mig nu ha styrka
att omtala allt för dig —  — du känner vad som har
skett — men du känner inte hur det skedde —  — 
några dagar efter den olycksaliga natten, då du och din vän följde hem med min far, kom din vän ensam till mig —  — pappa var borta -- -- med tårar i ögonen
ömkade han mig för den stränghet, varmed pappa behandlade mig — för det hat han hyste mot var och en, som hade den olyckan att vara född i bättre villkor
än han själv —  — Edvard! Jag trodde dessa tårar,
som jag såg för första gången, och glömde min fars, som så ofta runnit av kärleksfull omtanke för mig — —  en sådan kvinna skulle du vilja ha till din maka!»

 Anna sprang upp från sätet, vridande sina händer.

 Hennes yviga lockar raknade och föllo stripiga ned över skuldrorna vid ångestsvetten, som lackade på hennes panna. På vardera kinden brann en röd fläck, medan den övriga delen av ansiktet var kritfärgad.

 »Men hämnden!» fortfor Anna; »straffet kom! — mord! — självmord! — en moder, som måste leva skild från sitt barn! -- -- slutligen en kvinna, som inte en
gång vågar bli lycklig vid en hederlig mans hjärta!
— Det är för mycket! -- -- för mycket! — Oh! —»

   Det var också för mycket för den beklagansvärda. Kindernas röda fläckar försvunno. En blodström färgade de bleka läpparna. Den höga, smärta gestalten vacklade och när Jäger utur trädgården bar den sanslösa flickan, kände han huru hon allt mer och mer stelnade i hans armar.

                                *

   Följande dag satt Jäger i en kammare i ett hus vid en avlägsen gata å Södermalm. Omkring honom på golvet sprang en tvåårig gosse, vacker som en kerub, livlig som en springkälla.

   Jäger lockade gossen till sig och satte honom på sitt knä.

   »Se på mig, Adolf lilla!» bad han gossen.

   Gossen spände upp sina stora ögon och ryckte på samma gång Jäger i håret, hårdhänt nog för att vara så liten.

   »Pannan och näsan», sade Jäger för sig själv, »vad de likna honom, skolkamraten, ungdomsvännen — den lättsinnige — och den olycklige! — — Munnen och hakan, de tillhöra henne — ängeln däruppe! — Men varifrån har jag dina ögon — dessa talande, djärva ögon? — Ha! det är hans, järnbärarens! — jag känner nog igen dem! — — Så omfamnar jag då dig, mitt barn, mina trenne dyrbaraste minnen! — Vi skola aldrig skiljas från varann!»

   Barnet smålog emot honom.

   Jäger kände sitt bröst fyllas av outsägligt ljuva känslor.

   Det kunde ej vara annorlunda, ty änglars leende sammansmälte i barnets.
                           VII.

                    FOSTERSONEN

  Carl XIII:s torg är otvivelaktigt den skönaste öppna plats Stockholm äger. Den södra fonden framhåller en del av det ståtliga slottet, strömmen och Blasieholmshamnen samt bortom allt detta de bebyggda södra bergen. På ömse sidor har man de tredubbla lummiga alléerna och i norr den så kallade Arsenalen, vars murar luta mot förgängelsen, längtande efter rivningens stunder, som ej torde dröja länge.

  Torgets minst sköna prydnad är bronskonungens gestalt, som på sin av fyra lejon och en gardist bevakade piedestal höjer sin panna i jämnhöjd med alléernas rika kronor.

  Det borde i grundlagen vara en konung förbjudet att på offentlig platser uppresa sin företrädares bildstod. En offentlig staty måste vara ett minne, icke av furstars förhållande till varandra utan av furstens förhållande till det land, varöver han härskat. Var han, medan han levde, något av betydenhet för sitt folks välstånd eller ära, då kan det vara angenämt nog för folket att efter hans död ha hans bild så där för ögonen och på samma gång bli för efterträdaren ett slags uppmuntran till likartade bedrifter, förtjänta av likartad hyllning. Var han det däremot icke, utan fast hellre tvärtom då är hans offentligt uppresta bild en offentlig fläck på hela nationen, ty vad skall eftervärlden tänka om det tidevarvs rättskänsla och smak, som uppreste bilden av en konung, vars historia endast har mörka blad att framvisa?
  Icke är det så säkert, att någon efterforskar eller att man får reda på, huruvida bronsminnet är gjutet av nationen eller av en konung; men säkert är det, att vid åsynen därav eller berättelsen därom, att samma land, som förvarar statyerna av sådana konungar som Gustaf I och Gustaf II, även har en av Carl XIII, kommande tider antingen skola harmas eller le på bekostnad av detta land.

  Icke en gång folket självt bör skynda med en sådan hyllning, ty hävden bör ha tid på sig, för att bli opartisk i sina rannsakningar och domar. Den hade tid på sig, vad de tvenne förstnämnda konungarna beträffar: århundraden lågo mellan dem och deras statyer. Men vad Carl XIII vidkommer, hade den visst icke tid på sig. Hans bild intog torget några år efter hans död.

  Behövde hävden denna tid för att stadga sitt beslut om Carl XIII? — Vi tro, att svaret på denna fråga icke kan bli tvetydigt, och just därför var det ännu mer otillbörligt att uppresa hans bild, utan att på samma gång inrista i stenen namnet på honom som rest den, för att sålunda rättfärdiga nationen inför eftervärlden.

  Genom en besynnerlig ödets skickelse flyttades ungefär vid samma tid ur Arsenalsbyggnaden de däruti sedan längre tid förvarade troféer och andra därmed besläktade märkvärdiga saker.

  Kunde ej dessa minnen av vårt lands forna ära och storhet trivas i grannskapet av bronsmajestätet, som behärskade torget?

  Länge stod denna byggnad öde och tom, till dess vederbörande slutligen med allvar tänkte på att riva den.

        Då kommo de artificiella vattnen och räddade, om ej just så påtagligen den sjuka mänskligheten, åtminstone den skrala Arsenalsbyggnaden. Samma
väggar, som förut inneslutit de dyrbara vittnesbörden om fädrens kraft, omslöto nu skaror av sjukliga ättlingar.

  Det blev modernt att dricka brunn i Carl XIII:s torg, modernt att ha alla slags sjukdomar för att dricka alla slags vatten. Vår Herres levande hälsokällor måste lämna rum för apotekarens apparater. Surbrunn, Djurgårdsbrunn och Uggleviken kastade sina förr så beprisade källådror ner i glömskans djup, där de lägre folkklasserna, som ej ha råd att för flera riksdaler i veckan köpa sig vidriga vattendrycker, uteslutande fingo stappla kring de övergivna källdragen. Hela den fina världen satte sina läppar under den lilla kranen, som i f. d. Arsenalsbyggnaden bjöd på Marienbader, Carlsbader o. s. v.

  Ja, ivern gick till och med så långt, att de mera välmående från landsbygden lämnade sommartiden sina uppfriskande skogar och vattendrag för att dväljas i Carl XIII:s torg och där finna en orubblig hälsa.

  Där drömde sig flickan en evig vår och gumman sig en ålderdom lycklig som Saras — lycklig, utan att därför, lik denna, behöva besvära himlens änglar; där skulle den unge mannen stålsätta nerver och muskler, för att kunna trotsa följderna av kärleksäventyren i skumrasket eller nattvakorna vid spelbordet; där skulle gubben uppmjuka sina leder, så att ännu ett knäfall kunde vågas vid skönhetens fot. För alla spökade Methusalems ålder, och världen blev ortodox åtminstone i en enda punkt.

  Så stodo sakerna, då en vacker sommarmorgon år 1833 brunnsgästerna lämnade det rymliga brunnshuset, vars hälsoeden skulle tillstängas, ty klockan var åtta och kaffekoppen väntade de utvattnade människobarnen.

        Bland de många familjer, som, prydligt utstyrda, strävade hemåt, befann sig ett litet sällskap,
bestående av en äldre dam och en yngre, som leddes vid armen av en ung man av några och trettio års ålder.

  Det var vår vän häradshövdingen Edvard Jäger, som, ehuru själv ej brunnsgäst, ledsagade sin fästmö och sin blivande svärmor, en änkefru T., vilka båda damer redan ägnat tvenne veckor av sommaren åt professor Mosanders överjordiska källor.

  De tre personerna skulle just vika av vid hörnet av Jakobs kyrka, för att sedan styra kosan till Fredsgatan, varvid fru T. hade sitt vackra, tre våningar höga hus, och vilket, enligt naturens ordning och Svea Rikes lag, en dag, i trots av svärmoderns brunnsdrickning, borde bli den hederlige Jägers. Fru T. var en nära släkting till den olycklige brukspatron Dahl och jämväl dennes närmaste arvtagerska.

  Då hände sig just vid avvikningen om berörda hörn att en fyraårig gosse, vacker och välklädd, sprang fram och fattade tag uti Jägers bonjour, ropande med hög och klar stämma:

  »Pappa! Pappa!»

  Fadersnamnet, ett ljuvt och stolt namn, är i allmänhet mycket efterlängtat och välkommet; men när man promenerar med sin känslofulla fästmö och därtill på köpet med en svärmor, som är mycket mån om yttre anständighet o. s. v., då — då, vid avhörandet av detta sköna namn från läppar, vilkas tillvaro varken fästmön eller svärmodern en gång anat, är det förlåtligt, om en fästman blir röd i ansiktet och alldeles tappar koncepterna, han må ha hållit oräkneliga häradsting.

  Om man levat i mytens tider, kunde man ha tagit den lille gossen för Cupido, enkom nedflugen från Olympen för att med sin egen höga närvaro uppmuntra de båda älskande; men tyvärr leva vi ej mera i mytens tider.

Förskräckt ryckte den unga damen sin arm från
kavaljerens och den äldre var nära att dåna av fasa, ty olyckan ville dessutom, att ett annat förnämt herrskap, som även hört det gälla barnsliga utropet, i detsamma vände sig om och blev ögonvittne till de kärleksbetygelser, varmed det söta barnet överhopade fru T :s blivande måg.

   Med kraftfull arm drog fru T. sin dotter med sig och båda påskyndade sina steg, utan att ens se sig om, medan den förlägne fästmannen stannade kvar, förgäves bemödande sig att tysta munnen på den lilla skrikhalsen.

   »Kan du då inte tiga, din sakramenskade pojke!» utropade Jäger i sin förtvivlan, ty flera personer, som stannat därinvid och åskådade den kärleksfulla scenen, drogo på munnen och kände sig välmående, vilket alltid är fallet, när man kan hålla sig munter under brunnsdrickningen.

   Knappt hade Jäger uttalat de hårda orden, förrän gossen, som troligtvis tillförene aldrig hört något dylikt, föll i djupaste gråt och det ganska högljutt, ty ett barn förstår sig lika litet på att tygla sin sorg som sin glädje.

   Jäger, kommen ur askan i elden, ångrade sin hårdhet, tog plats på sätet, satte gossen på sitt knä och sökte med milda ord försona sitt felsteg, under det en äldre madam, barnets sköterska, närmade sig och även bjöd till att trösta den lille.

   »På min ära, ett högst rörande spektakel!» yttrade sig halvhögt en kavaljer nära vid sätet; »vart tog fröken och nådig mamma vägen? — Helt säkert öppnade sig jorden under dem.»

   »Den kan öppna sig för mindre än så», svarade ett äldre fruntimmer, som haft två män och fyra älskare.

»Stackars fröken Aurora, stackars fru T.», tillade
kavaljeren, som kanske redan såg sig vara ägare till egendomen vid Fredsgatan.

  Efter mycket bemödande och med tillhjälp av några treskillingspepparkakor lyckades det slutligen vår häradshövding att blidka den lille orostiftaren, varefter han lämnade gossen i madamens vård och skyndade efter sin fästmö och svärmoder, för att be om ursäkt för det besynnerliga avbrottet i promenaden och förklara vad han ansåg sig böra förklara.

  Men han fann dem icke. Han skyndade då till Fredsgatan och hastade uppför de välkända trapporna.

  Betjänten, som mötte honom i tamburen förklarade på tillfrågan, ehuru synbart förlägen, att herrskapet ej kommit hem än.

  Orolig ilade Jäger utför trapporna och började från gatan vrida huvudet upp mot fönstren i första våningen, så att det värkte i halsknotorna.

  Men ingen syntes till där heller.

  Nära att bli överkörd av en åkare, som svängde in från Drottninggatan, tog han sitt parti och gick hem för att ordna några handlingar, dem han måste ha med sig i hovrätten samma dag.

  Lugnt satte han sig ned vid sitt arbetsbord och slutade sina göromål.

  Efter sessionens slut i hovrätten åt han middag på Malmens, varefter han gick hem till sig.

  Inkommen blir han på sitt skrivbord varse ett stort paket från fru T., varav han inhämtar, att, till följd av »skandalen på Carl XIII:s torg», någon förbindelse mellan honom och hennes familj icke vidare kunde komma i fråga, med anledning varav förlovningsringen återlämnades jämte de brev, häradshövdingen skrivit till fröken Aurora under sitt vistande på landet.
   »Jaså!» mumlade Jäger för sig själv, sedan han slutat läsningen.

   Därefter framtog han ett mycket fint postpappersark, formerade en penna med mycken omsorg och skrev med ännu större, så att bokstäverna voro som präntade.

   Vidare lades till detta brev många andra smånätta biljetter, vilka alla samt och synnerligen fingo sluta sig kring en guldring å två dukater.

   Sedan detta lilla paket blivit förseglat och avskickat till vederbörlig ort, kastade sig häradshövdingen så lång han var på soffan och borrade ansiktet djupt ner i en kudde, förmodligen för att bevara ögonen för dagsljuset, som ymnigt inströmmade.

   Men när Jäger vände huvudet åt andra sidan, var det ställe av kudden, varvid ögonen blundat, vått liksom av tårar.

   Dörren öppnades och en ung man med levnadsglatt ansikte inkom i rummet.

   »Jag hörde du var hemma», sade han, »och gick upp för att slå dig på ett parti bräde, innan jag går till Djurgården.»

   Jäger steg upp från soffan, vände om kudden och räckte handen åt den inkommande, som var en av hans kamrater i hovrätten.

   Brädspelet framställdes. Tärningar och brickor slamrade särdeles livligt mellan de röda och svarta banden; men Jäger hade otur och blev »Jan», som det heter, trenne särskilda gånger.

   »Det är f—n vad du har otur!» ropade kamraten storskrattande; »men det är roligt att spela med dig, ty du blir aldrig ond, när du tappar.»

   Jäger skrattade också och tyckte att det var roligt.

                                *
Ungefär vid samma tid satt fröken Aurora bredvid sin mor och uppläste under stigande ångest en skrivelse av följande innehåll:

   Min fröken!

     Härmedelst återsändas min ring och edra 
brev. — Då ingen förklaring över uppträdet 
morgonen av denna dag äskades, är jag förskonad 
för att behöva avgiva den.

     Det rätta förhållandet med den lille gossen är 
min hemlighet och bör aldrig bliva någon 
annans. Jag är hans fosterfar, men min fosterson 
skall aldrig bli bekant med de olyckor, som 
omgåvo honom kort före och kort efter hans inträde 
i världen.

     En kärlek som slocknar vid den första fläkt, 
som misstänksamheten utandas, är och blir aldrig 
någon verklig kärlek. Jag har ingenting 
vidare att tillägga.
Edvard Jäger


   Moder och dotter sågo förvånade på varandra.

   »Och det är då alltsammans?» frågade modern.

   »Ja, alltsammans», svarade dottern, »och ändå förefaller det mig som låge mycket, ganska mycket i dessa få rader. — — En aning säger mig, att vi handlat obetänksamt och orätt.»

   »Ett kostligt svar, Aurora — tomma förevändningar bara — tro mig, min flicka, sjukt är det i alla fall.»

»Tro mig, mamma, jag kommer en gång att ångra denna dag», svarade Aurora, i det hon med huvudet vilande mot armen lämnade fritt lopp åt sina tårar.
                              VIII.

                            SLUTET

 Tolv år efter tilldragelsen på Carl XIII:s torg sammanträdde en vinterkväll »Sällskapet för danssoaréer». Det var en lysande bal, herrar och damer vimlade om varandra. Bland de ivrigast dansande kavaljererna utmärkte sig för sin resliga växt och sitt fördelaktiga ansikte en yngling. Den lilla silkeslyran på sammetskragen tillkännagav en välbeställd liber studiosus och rosorna på kinderna talade om sexton väl vårdade levnadsår.

 Efter dansens slut närmade sig ynglingen en fyrtiofemårig herre.

 »Nå, min kära Adolf», frågade den senare, »vad tycker du om balen? — Du synes ha smak för de vackraste flickorna —  — nå nå, då man tagit så vackra betyg i sin studentexamen som du, har man också rättighet att dansa med de vackraste.»

 »Häradshövding Jäger!» utropade i detsamma en bakom dem sittande dam, ganska vacker, ehuru hon synbarligen passerat vårens dagar.

 Den tilltalade, vilken just var samme man som talade med studenten, vände sig om och nalkades henne, som ropat hans namn.

     »Herr häradshövding», frågade hon halvhögt, »vem
 är ynglingen där» —  — Hans ansikte är förvånande
 likt —  — »

 »Vem är han lik, min fru»» inföll Jäger med en betydelsefull blick.

 »Jo — det är för besynnerligt —  — men jag tycker
 att han liknar —  — liknar min kusin, den olycklige
 Dahl —  — vem är han? —»

 »Min fosterson, numera min enda glädje här på jorden.»

 »Er fosterson?»

 »Ja, min fru — ni har sett honom en gång förut — på Carl XIII:s torg för tolv år sedan.»

 »Ha! — — Men — men hur kommer det till, att han liknar — honom? — Att han —»

 »Det var min hemlighet.»

 »Er hemlighet! — Store Gud!»

 »Han liknar Dahl», fortfor Jäger viskande, »ty han är den olycklige järnbärarens dotterson.»

 Frun stirrade bleknande på Jäger. Hennes tårade blick sade mer än den vältaligaste tunga kunnat uttrycka. Den djupaste beundran och den djupaste ånger förenade sig i denna blick.

 »Är ni lycklig?» frågade Jäger efter några ögonblicks paus.

 »Ja», svarade hon, »men icke så lycklig som jag kunnat vara!»

﻿
TVENNE SYSTRAR

  Sex styver till ett franskt bröd och en skorpa, se 
där det kapital man i min skoltid dagligen uppbar 
under namn av frukostpenningar.  Det är möjligt, med 
avseende å de uppdrivna brödprisen, att detta kapital 
nu blivit ökat.  I sådant fall är det en börda mer för 
fattiga föräldrar.

  I det olika sättet att använda detta kapital 
upptäckte man genast det större eller mindre 
förvärvningsbegäret hos varje skolpilt.  Somliga åto upp hela 
sexstyvern, andra använde blott fyra för magens 
behov och lade resten i någon liten handelsrörelse.  Till 
att börja med, köpte och sålde man adliga sigill.  För 
en simpel adelsmans gav man två styver, för en 
barons tre och för en greves fyra; men var familjen 
utslocknad och sköldmärket betäckt, gav man med nöje 
sex styver och en bit franskt bröd på köpet.

  Sedan man på detta sätt samlat sig en liten 
förmögenhet, började man köpa och sälja duvor.  Dessa 
vackra, menlösa djur blevo våra första lärare i 
naturhistorien, ty av denna viktiga undervisningsgren 
hade man ditintills icke lärt annat än vad man 
inhämtat om tuppen i ABC-boken, nämligen att han 
värpte, vilket var en lögn.

  Även andra inkomstkällor öppnades i skolan.  På 
den tiden begagnades mycket liksång, och varje gosse, 
som deltog däruti, fick jultiden av rektorn, som 
uppbar likviden av sterbhuset, sex skilling för varje gång 
han var med om en sådan.  Det var en ganska lycklig 
stund, när man, med sin lilla kontrabok i handen, 
närmade sig rektorns kateder och fick ut allt på en 
gång.

  Men jag hade fått veta — huru minnes jag ej — 
att sterbhusen betalade för varje liksångare tolv 
skilling, fast hälften därav sedan urminnes tid räknats 
till rektorns sportler.  Jag meddelade min upptäckt 
åt kamraterna.  Det uppstod en stark jäsning bland 
skolungdomen och jag fick det ärofulla, men farliga 
uppdraget att inför rektorn personligen framföra 
allas klagan och yrka på reform.

  Trysén, fruktansvärd i åminnelse, var den tiden 
rektor för S:t Klara trivialskola, om vilken skola här 
också är fråga.  Han var kort, undersätsig, kraftfull, 
med friskt, rödglänsande ansikte och yvigt silvervitt 
hår, så långt man kunde minnas tillbaka en av de 
människor som aldrig varit barn, utan blott mer 
eller mindre gammal, en bister vintersol med sin ring 
av snömoln.  Så ofta denna sol visade sig i öster 
eller bland ungdomen, var det som om snö fallit på 
telningarnas blad och grenar, och småskogen böjde sig 
darrande.

  För övrigt en ypperlig skolföreståndare och 
administratör, egenskaper som likväl icke mycket uppskattas 
av skolungdomen.

  I spetsen för trettio sångare inställde jag mig framför 
den fruktades kateder.

  »Herr rektor!» började jag modigt, jag hade ju 
trettio tappre bakom mig; »jag har hört att sterbhusen 
ge tolv skilling åt liksångare per man.»

  »Vaba!» röt rektorn med en ljungande blick, i det 
han höjde högra handen.


  Denna hand, som aldrig gjorde en åtbörd förgäves, 
var med skäl fruktad.  Den drog med minst femton 
fingrars kraft, och om den hade samlat allt det hår, 
den dragit ur generationers huvuden, skulle dess ägare 
därmed kunnat stoppa alla sina madrasser och 
följaktligen sträcka ut sina åldriga lemmar på en evig 
ungdom.

  Jag visste mitt öde, men skyndade att tillägga:

  »Därför skulle jag be herr rektorn, att, i stället för 
sex skilling, ge oss en tolva.»

  »Jag skall tolva dig, jag», svarade den förfärlige 
och lade sin hand på mitt huvud, välsignande på sitt 
vanliga sätt.

  De trettio tappre rymde fältet, jag lämnade en tapp 
hår i rektorns hand, och reformfrågan förföll.

  Någon tid därefter blev Abraham Mankell sånglärare 
i skolan.  Utom det att han gav en för oss alldeles 
ny och vida lärorikare riktning åt sångundervisningen, 
vilken ditintills varit ledd av kungl. teaterns 
korister, blev genom hans försorg den kontanta inkomsten 
för liksång förvandlad till konfekt, som på själva 
begravningsdagen utdelades åt sångarne, utan att 
en enda karamell för rektorns räkning avdrogs.  
Skolungdomen jublade, och rektorsämbetet blev lurat på 
konfekten.

  Men det fanns en annan ymnigare inkomstkälla, och 
för den hade man likaledes döden att tacka.  När 
något barn inom församlingen avled, togos merendels 
gossar från skolan för att bära liket till graven.  
Inkomsten för sådana förrättningar, vilka ofta nog kunde 
belöpa sig till en rdr på bärare, upptog man själv 
i sterbhuset.  Följaktligen var skolungdomen särdeles 
intresserad för att för det första ett barn dog, och 
för det andra att det var ett bättre mans barn samt 
för det tredje att så många barn dogo på en gång, att 
hela skolan kunde få gott därav.  Egennyttan är 
beklagligtvis människans första och sista känsla.

  En afton kallades jag med fem av mina kamrater 
till en dylik förrättning.  Vi beträdde den granrisade 
tröskeln till ett hus vid Norra Kyrkogatan.  Det var 
en fjortonårig dotter till en fattig borgaränka, som 
skulle föras till graven.  Sedan vi en timme trängts 
bland begravningsgästerna, vilka, den sorgliga högtiden 
till prydnad, höllo sina huvuden på sned, men 
obarmhärtigt skövlade vinbrickorna och konfektskorgarna, 
stoppade munnar och fickor fulla, tillsades vi 
att begiva oss till likrummet.

  En krans av friska, vackra blommor slöt sig kring 
den utblommade, fjortonåriga flickans huvud.  Det 
fina, förbleknade ansiktet tycktes småle åt den prakt 
av spetsar med inflätade myrtenkvistar, som omgav 
det.  Det var så mycket grönt på vitt, så mycket hopp 
på graven.

  Just då locket skulle påskruvas, instörtade i rummet 
en djupt sorgklädd kvinna, som under konvulsiviska 
snyftningar kastade sig över kistan, betäckande den 
dödas ansikte med kyssar och tårar.

  Det var modern, endast en mor kan sörja så.  Henne 
följde en flicka av ungefär tolv års ålder, ljuslockig, 
vacker som dagen, likaledes i djup sorgdräkt.

  Modern, efter att länge ha smekt och gråtit över 
den döda, vände sig nu till den levande flickan och 
slöt henne i sina armar.

  »Lina! Lina!» sade hon därunder; »du måste mycket 
av hålla av mig, vara mycket snäll emot mig, om 
jag en gång skall kunna glömma din syster.»

  Nya snyftningar kvävde hennes röst, men krampaktigt 
höll hon ännu vid sitt bröst den levande dottern.

  I detsamma uppkom helt nära mig en ordväxling 
mellan likbjudaren och en herre, som tycktes vara 
släkt med familjen.

  »Min herre», sade släktingen, »det går inte an 
att låta bryggaren gå i andra ledet och skräddaren i det 
första.»

  »Jag kan inte hjälpa det», svarade likbjudaren; 
»bägge dessa herrar äro ryttmästare vid borgerskapets 
kavalleri, men skräddarens fullmakt är ett år, tio 
månader och fem dagar äldre än bryggarens.»

  »Men besinna då», invände släktingen, »att bryggaren 
är en av de rikaste och mest ansedda inom 
församlingen ...  Han har ett av de större bryggerierna 
och bestämt det största bränneriet.»

  »Jag bär den största vördnad för ryttmästare S*», 
inföll likbjudaren; »men kunglig majestäts nådiga 
rangrulla är klar och tydlig; det är min ovillkorliga 
skyldighet att i djupaste underdånighet ställa mig 
densamma till efterrättelse.  Hur skulle det väl gå med 
ordning och skick här i världen, om inte kungl. maj:ts 
nådiga rangrulla respekterades?»

  Jag vet ej hur denna ordväxling slutade, ty jag och 
mina kamrater buro i detsamma kistan ur rummet.  
Men ännu en gång föll min blick på modern, som 
fortfarande låg på knä med Lina i sin famn.

  »Evige, barmhärtige Gud!» hörde jag henne ropa; 
»låt mig åtminstone få behålla henne!»

  Länge talades i skolan om den stackars modern.  Vi 
tänkte därvid på våra egna mödrar, och det föreföll 
oss nästan ljuvt att dö, vid tanken på att bli föremål 
för så mycken saknad och så många tårar.

              *

  Flera år därefter mötte jag på Norrbro en ungdomsvän, 
extra notarie i Stockholms dåvarande kämnersrätt.


  »Hör du», sade han till mig, »kommer du ihåg fru 
K., som under vår skoltid bodde vid Klara Norra 
Kyrkogata och vars dotter vi då buro till graven?»

  »Ja», svarade jag efter någon stunds betänkande.

  »Då bör du även minnas hennes andra dotter», återtog 
min vän; »lilla Lina med det vackra, ljusa håret.»

  »Ja visst...  Nå, hur är det med henne?»

  »I dag stod hon inför kämnersrätten, anklagad och 
häktad för barnamord...  Jag satt vid protokollet», 
tillade han, djupt upprörd; »allt vittnade emot henne 
utom mitt barndomsminne, som omöjligen kunde tro 
henne skyldig.»

  »Och modern?  Lever ännu den arma modern?» 
utbrast jag lika upprörd.

  »Ja, tyvärr!  Även hon var uppe...  Det var en 
syn, som kunde jaga blodet ur hjärtat och märgen ur 
benen...  Tårarna över de levande äro bittrare än 
över de döda!»

  Utan att växla ett ord, gingo vi långa stunden bredvid 
varandra.

  »O!  Varför fick hon inte läggas i samma grav 
som systern!» utbrast slutligen min vän.

  »Vi tyckte det var hårt nog för den arma modern, 
när vi buro bort hennes ena barn» svarade jag.

  »Det förefaller oss så förfärligt, när döden skördar 
blommorna mitt i vårens och sommarens ro», yttrade 
vännen; »men man har orätt.»

  Ja, man har orätt, ty att dö i ungdomen är avundsvärt.  
Är det icke att föra med sig i graven alla sina 
illusioner?  Är det icke att, lik österns drottning, 
begrava sig med sina pärlor, sina skatter, sin hela 
timliga lycka?

﻿  
ETT LITET BALÄVENTYR OCH ETT LITET GRAVKORS

  I min ungdom hörde jag en gång en man yttra om 
sig själv:

  »Man säger att jag är femtio år gammal, men det 
är inte sant, jag är knappast ett, ty trettio år har 
jag sovit bort, middagslurarna inberäknade, tio inalles 
har jag suttit på bysättningshäkte och av de 
återstående tio har knappast en enda dag tillhört mig 
själv.  Betydelsefull och likväl omedveten av min 
betydelse har jag, liksom majstången, stått och sett på 
hur hela världen dansat omkring mig.  Men när världen 
dansat sig trött, hugges majstången i stycken och 
kastas på elden.»

  Mannen, som yttrade dessa ord, hette Torngren, och 
den av mina jämnåriga här i Stockholm, män eller 
kvinnor, som känt hans person och icke minnes hans 
namn, är en otacksam varelse.

  Det är endast medelmåttor som tänka på allt.  
Torngren tänkte blott på ett, och det var att tillställa 
baler på Börsen om vintern och på Djurgårdsbrunn om 
sommaren, och efter honom har Stockholm icke funnit 
hans like.

  Vem har kunnat dekorera en balsalong så som han?  
Vem välja societet så till allas belåtenhet som han?  
Han kom överens med hela världen, utom med sina 
kreditorer.  Han gjorde allt för andras trevnad, men 
ingen gjorde något för hans. Han har befordrat oräkneliga giftermål, utan att ha fått så mycket som en karamell av bröllopskonfekten. Han har skaffat skuldsatta ungherrar arvtagerskor till många tunnor guld, men själv gått på gäldstugan.

  Liknöjd för egna ekonomiska eller husliga affärer, hade han fullkomligt reda på alla andras. Torngren skulle aldrig kunnat föra en gäldenär och en fordringsägare tillhopa på samma bal, aldrig en ung man tillsammans med en flicka, som av denne blivit bedragen, aldrig en flicka ihop med den hon givit korgen. Han ville blott se glada, förhoppningsfulla ansikten på sina baler, liksom han ogärna fördrog annat än sidenskor och lackerade stövlar.

  Trettiosex skillings kattun och sex riksdalers kläde fingo aldrig kliva över hans baltröskel. Han led vid åsynen av en illa tillskuren frack, ävensom av en fruntimmersklänning, som nyttjades på bal för andra gången, och han blev förtvivlad vid blotta tanken på halvsulor och tvättade handskar.

  Han var ett orakel i toalettfrågor och fullkomlig statistiker i berörda fall. Så hade han t. ex. uträknat, att tio tusen skeppund koppar årligen konsumerades i Europa bara för knappnålar.

  När Torngren för någon stundande bal uppgjort sin lista, råkade hela världen i dödlig ångest. Vem skulle få vara med? Vem hade blivit utesluten? Att få vara med, det var att hänföras till »comme il faut» ; att bli utesluten var nästan jämförligt med ärans förlust. Hela den dansanta världens öde vilade i Torngrens plånbok, kanske mellan ett par tolvskillingar.

  En afton i augusti månad år 1830 stannade jag utanför ingången till Djurgårdsbrunnssalen. En vald dansmusik ljöd uppmuntrande inifrån.

  Torngren, doftande av parfymer, svartklädd med
krås, manschetter och chapeau-bas under armen, stod i dörren, bugande sig för sina balgäster, som immerfort anlände. Hans bugningar rättade sig efter balgästernas stånd och villkor.

 För en hjälm eller 100,000 riksdaler böjdes hans rygg blott en enda gång, för två hjälmar eller 200,000 två gånger, men för tre hjälmar eller 300,000 och därutöver tre gånger. För den, som varken var hjälm eller hade 100,000 böjde han blott halsen. Han var mycket noga i den vägen och tog aldrig miste.

 Jag närmade mig Torngren, sade mitt namn och bad att få köpa biljett till balen.

 Han böjde knappast halsen, men mönstrade mig från topp till tå.

 »Den där fracken är bestämdt sydd i Uppsala», anmärkte han slutligen, »och det skall just vara i Uppsala man broderar silkeslyror på bomullssammet.»

 Saken var den, att jag, nyss vorden student, hade så kallad studentkrage på min svarta frack, men icke haft råd att lägga mig till sådan av silkessammet.

 »Skulle bomullssammeten vara mig till något hinder?» frågade jag, något stött på universitetsstadens vägnar.

 »Åh nej, var god stig in», svarade Torngren med en blick, som röjde föga aktning för lärdomssymbolen.

 Just som jag skulle träda in, varseblev jag en ung herre med fina, svarta mustascher, men i bonjour.

 »Är det här man får köpa biljett?» frågade han.

 »Ja, min herre», svarade Torngren.

 »Och det är också här man får stiga in?»

 »Ja, min herre.»

 »Skönt!» utlät sig sprätten i bonjouren och tog ett steg över tröskeln.

»Halt!» dundrade Torngren, ställande sig i vägen
﻿för honom; »man dansar inte i bonjour på mina baler.»

  »Jag tänker inte dansa, jag tänker bara se på.»

  »Ställ sig då utanför ett fönster, min herre, där är friplats.»

  »Mitt namn är W**, kornett vid skånska husarerna», upplyste den främmande.

  »En briljant position», svarade Torngren med en djup bugning; »jag är högeligen smickrad av att herr kornetten vill hedra min bal med sin närvaro, men bonjouren, bonjouren, herr kornett!»

  »Jag har i sällskap med några vänner spisat middag på Blå porten», berättade kornetten, vars ansikte och målföre också röjde mer än ett glas champagne; »jag hade icke tänkt besöka balen i afton och följaktligen icke tagit frack; men jag fick höra, att en viss familj ämnade sig hit i kväll, och det är av högsta vikt, att jag åtminstone får se en skymt av den.»

  »Var då god och skicka hem efter frack», tillrådde Torngren; »själva den helige ande, om han kom i bonjour, bleve ej insläppt, ja, icke ens hans majestät konungen.»

  Ordväxlingen fortsattes en stund, varefter W** förargad avlägsnade sig och gick in på värdshuset.

  Jag inträdde i salongen, där det dansades som livligast. Det var en utsökt samling av unga militärer och damer. Kanske är det blott i England och Sverige man på en gång kan få se så många vackra kvinnor.

  Jag kände ingen och förblev länge en overksam åskådare. Efter en stunds förlopp kom Torngren till mig och sade:

  »Att stå så orörlig, medan hela världen avancerar, det är att gå baklänges... Tillåt mig presentera er för en dam, min herre.»
   Jag tackade och följde baltillställaren till ett par fruntimmer, mor och dotter, som sutto något avskilda från de övriga, för vilka de syntes helt och hållet obekanta. För övrigt var det lätt att i bägges ansikten, försvarligt fula, upptäcka ledsnaden över att ingen kavaljer ännu anmält sig.

   Torngren presenterade mig för dottern, vars namn jag glömt, och jag valsade med henne. Efter valsens slut sökte jag Torngren och bad honom för ombytes skull presentera mig för en dam med något mindre mun och något större ögon.

   »Omöjligt», svarade Torngren, »alla damerna äro uppbjudna för hela aftonen, utom hon som ni nyss valsade med… Den stackars flickan är för första gången på bal, och jag fruktade hon skulle få sitta hela kvällen… Men ni kan gärna bjuda upp henne ånyo; ni gör ett barmhärtighetsverk, min gunstige herre.»

   »Det där är gott och väl», menade jag, »men… vem är hon då? Vilka äro hennes föräldrar?»

   »Hon är dotter till en min synnerlige vän, som likväl inte är på balen», upplyste Torngren, »dottern till min tapetserare, en redlig och aktad borgare, hos vilken jag står i stora förbindelser… Jag kunde icke underlåta att låta modern och dottern för en enda gång få bevista en sådan bal… På brunnsbalerna får man inte alltid vara så noga…  Det bör väl inte kunna genera er att dansa med dottern till en tapetserare… Och för övrigt skall jag säga er, min herre, att det inte finns någon, som med sådan smak svänger sig i salongerna som tapetseraren.»

   »Men att oupphörligen dansa med en och samma flicka!» fortfor jag med mina invändningar; »man kunde taga oss för…»

   »För ett förlovat par», inföll Torngren, »och ni
skäms därför att fästmön är något ful?… Men man kan ju taga herrskapet för bror och syster.»

   Jag blev flat. Skulle det kunna vara något syskontycke oss emellan? frågade jag mig något nedstämd. Emellertid förde mig Torngren ånyo till tapetseraredottern, och jag tror att han engagerade mig med henne för hela aftonen. Strålande av tacksamhet, smålog den unga flickan mot sin fars synnerliga vän, men icke mot mig. Säkerligen undgick henne icke min motsträvighet.

   Mitt under en kadrill, i vilken jag av brist på vis-à-vis icke deltog, såg jag Torngren med blekt ansikte rusa mot ingången till balsalongen. Nyfiken följde jag honom och återfann kornett W**, som trots förbudet lyckats inkomma på balen.

   »Men herr kornetten vill då blottställa mig!» yttrade Torngren förtörnad; »ni vill då med edra bonjourskört fläkta bort hela mitt renommé!… Var så god och gå, herr kornett!»

   »Men ser ni då inte, att jag är i frack!» frågade kornetten.

   Då sågo både Torngren och jag till vår stora förvåning, att den unge mannen med tillhjälp av en sax, den han troligtvis förskaffat sig på värdshuset, avklippt så mycket av bonjouren att vad som återstod verkligen något liknade frackskört.

   »Det var det galnaste spektakel jag någonsin sett!» utbrast Torngren, sedan han något sansat sig från sin förvåning; »men om ni också bra klipper till så syr ni fasligt illa, herr kornett! O himmel! Hela stoppningen rinner ut… Avlägsna er, vid allt vad heligt är, innan kadrillen slutar! En sådan frack anstår icke ens en trumpetare.»

   »Men var god först säg mig, vem bland damerna i kadrillen är mamsell T***», bad kornetten, under det
﻿han petade in stoppningen mellan klädet och sidenfodret. 

 »Kornetten menar grosshandlare T***:s dotter», svarade Torngren, stående som på nålar, men icke vågande gå för bröstgänges tillväga, »jo, det är hon i ljusa håret och vita tarlatansklänningen, som nu är framme i figurén.»

 »Syperb figur!» förklarade kornetten. »Jag har inte sett henne förr, men mycket hört henne omtalas… I sanning, en rätt charmant varelse… Det är också för hennes skull jag kommit hit.»

 »Skada blott att hon har ett svårt lyte», yttrade Torngren med ökad otålighet.

 »Ett lyte! Vari består det?»

 »Hon har sex fingrar å högra handen», upplyste Torngren.                                                   

 »Sex fingrar!» upprepade kornetten; »vad i Herrans namn skall hon med ett sådant överflöd!»

 »Jag känner inte Försynens outrannsakliga mening därmed» svarade Torngren; »men sådant är verkligen förhållandet!»

 »Nå ja, vad betyder det?» lugnade sig den unge mannen; »hon blir oöverträfflig såsom pianospelerska, och för resten har hon ju fyra hundra tusen riksdaler att vänta efter sin far.»

 »Vem har inbillat er det, herr kornett?» frågade Torngren, finnande med förskräckelse, att det led mot slutet av kadrillen; »efter den sista misslyckade brännvinsspekulationen har grosshandlare 
T***:s förmögenhet förfärligt sammansmält. Fråga vilken affärsman på börsen som helst, och man skall svara er, att T*** på sin höjd är värd trettio tusen!»

 Kornetten studsade.

 »Bara trettio tusen!» mumlade han dyster.

 »Som jag säger», tillade Torngren.
﻿  »Är det möjligt!» utbrast den unge mannen nästan med förtvivlan; »hemgiften minskas och fingrarna ökas! Fy tusan! Och jag som klippt sönder min nya bonjour för en hand, vars rikedom blott ligger i fingrarna!»

  Därefter störtade han på dörren, lämnande efter sig på salongsgolvet några bomullstappar av stoppningen, dem Torngren triumferande sparkade åt sidan.

  Kornetten syntes icke mer. När balen blivit utblåst, hörde jag tapetserarens dotter yttra till Torngren:

  »Tack, goda, snälla herr Torngren för denna afton! Aldrig skall jag glömma herr Torngrens godhet emot mig!»

  Men till mig, sin ende kavaljer för aftonen, sade hon ingenting, oaktat jag haft en så väsentlig del i barmhärtighetsverket. Men förmodligen hade jag varit kall och sett besvärad ut, under det jag dansade med henne.

  Man är sällan barmhärtig vid tjugu års ålder.

                                 *

  »Jag har aldrig haft tid att gifta mig», yttrade även en gång Torngren, »och knappast har jag tid att dö.»

  Han dog likväl år 1834. Han medföljde den stora kotiljongen av några tusen mer eller mindre dansanta kavaljerer och damer, som koleran anförde och drog med sig till den nya begravningsplatsen utom Norrtull. Det var en blandad societet, som Torngren bestämt hade rynkat på näsan åt om han då icke varit kall för allt här på jorden, konvenansen inberäknad. Endast döden, men icke Torngren, kunde uppgöra en så befängd ballista.

  Sommaren året därpå bodde jag i närheten av Karlberg, och på mina promenader till Haga eller Stallmästargården tog jag merendels vägen över den stora
nya begravningsplatsen. Så ofta jag ser denna plats, uppstår för mitt minne en av de högtidligaste dagar jag upplevat.

  Jag var med i sångkören, när denna begravningsplats Trefaldighetsaftonen den 12 maj 1827 invigdes.

  Ännu ser jag framlidne ärkebiskop Wallin stående på samma ställe, där hans gravmonument nu står; ännu hör jag hans väldiga stämma ljuda över detta fält, nu så överfyllt av gravvårdar, men då blott av levande, andäktigt rörda människor, kanske desamma, vilkas vårdar ännu synas; ännu hör jag honom, när han, höjande armen mot den sjunkande vårsolen, uttalade följande oförgätliga ord:

  »Men du, förgängliga sol som ännu lyser oss! Du har fullbordat en dagsresa över dessa dödlighetens nejder, varest konungagårdar gränsa till kyrkogårdar och de levandes lustställen ligga strödda kring de dödas viloställen — och vi veta väl vad du säger oss, när du, sakta nedsjunkande bakom skogen, skickar till oss dina avskedsblickar: Det kommer aftonen, och skuggan varder stor.»

  Det var å denna kända vilostad jag en dag i förbigående upptäckte ett litet kors, målat som svart marmor med Torngrens namn på, stående på en torvsäng, smyckad av de vackraste och bäst vårdade blommor.

  Säkerligen, tänkte jag, hava huvudstadens dansanta damer sammanskjutit till denna minnesvård för att hylla minnet av den, som för deras nöjen offrade hela sitt liv.

  Men en annan dag fann jag vid samma lilla kors ett ensamt ungt fruntimmer ivrigt sysselsatt med att rensa bort ogräset och vattna blommorna. Jag igenkände hennes ansikte. Det var tapetserarens dotter.

  Det var således hon som upprest detta lilla kors och planterat dessa vackra blommor, troligtvis av 
tacksamhet för det hon fått vara med på en av Torngrens baler och då fick dansa, tack vare honom!

 »Ack!» sade jag till mig själv, i det jag avlägsnade mig, »det kan någon gång ha välsignelse med sig att icke låta en stackars flicka sitta orörlig i en balsalong, under det att allt omkring henne är glädje och liv, bara för det att hon ej är vacker.»

 Och för övrigt, hur mången bytte ej gärna bort livets törnen mot rosorna på en grav!


﻿      
TRE FLUGOR I EN SMÄLL

   Denna händelse inträffade långt före den finansiella krisen, som reducerade så många av våra större handelsfirmor, till stort bekymmer för våra unga grevar och baroner, vilka genom giftermål med rika köpmansdöttrar hållit eller tänkt hålla sig skadeslösa för de nederlag bördsaristokratien år från år lidit under sin kamp mot nya tiders rättsanspråk, seder och industri, något som man icke bör förtänka vår adel. När man icke har annat att sälja, tar man betalt för sina titlar, och så länge våra köpmän finna den varan lika kurant som kaffe och socker, kryddpeppar och torkad fisk, må de gärna betala den, ehuru vi äro fullkomligt övertygade, att dessa skulle stå sig ganska slätt, ifall de i sin ordning ville avyttra samma varor, om ock till underpris.

   För övrigt se vi ingenting ont däruti. Skada blott, att lärdom och vitterhet icke anses lika kuranta. Vi känna knappast någon lärd eller poet, som ens fått en saltlast i hemgift, än mindre en tremastare med kolonialvaror. Den vackraste pegas gör på Skeppsbron icke på långt när så stor effekt som en häst i gardets mundering. Sant är, att parnassen icke rätt väl lämpar sig till nederlagsplats för köpmansvaror; men äro väl kasernen och dragonstallen lämpligare? Näppeligen. Avsättningen kan i senare fall måhända
vara något större; men likviden blir vid bokslutet ungefär densamma.

   Men vad som förefallit oss ännu märkvärdigare är, att det nästan lika sällan lyckats någon handelskontorist att anamma en rik köpmansdotter. De borde dock vara av samma kött och blod, tycka vi. »Vårt kontor, våra magasin, våra skepp, vår kassa», säger kontoristen om sin principals egendom, liksom vore allt detta ett gemensamt gods; men »vår familj», det låter han bli. Han får se sin principals dotter på någon middag eller supé hos fadern; han får någon gång dansa med henne, så vitt han besitter de därtill erforderliga egenskaperna; han får tala med henne om pappas skepp, som hemväntas till den första maj med apelsiner, om affärer i krukrussin och krakmandel, med ett ord om allt, som är i hennes smak, allt utom kärleksaffärer, dem hon med skäl anser fullkomligt främmande för handelskontoren. Den Amor hon drömt sig sitter varken vid kontorskladden eller brevkopieringspressen, står varken vid Skeppsbron med brännvinsprovaren i hand eller springer på Sillhovet bland rullande tunnor; hennes Amor har epåletter till vingar, sabelklingor i kogret och sysselsätter sig med bajonettfäktning på Ladugårdsgärdet. Hon vill ha fröknar till svägerskor och grevar till svågrar samt en svärfar som allra minst har Carl Johans-medaljen i knapphålet. Det är icke för att förljuva en handelsbetjänts liv som hon lärt sig spela piano för van Boom och sjunga för Berg och Günther.

Måhända råder mera jämlikhet nu; men nog var det kvistigt nog på den tiden Knut Stångberg var på handelskontor. Knut hade genomgått Stockholms gymnasium, men sedan uteslutande ägnat sig åt bokhålleri och de levande språken och var tämligen hemma i det ena så väl som i det andra. Också fick han tidigt
plats som kontorist hos det stora handelshuset A. & B. Denna befattning hade han till husets belåtenhet bestritt i fem år, då han allvarligen beslöt att bilda egen firma; men som detta vid tiden för vår berättelse, och då ingen blankokredit fanns, svårligen lät sig göra utan kontanter, så såg han sig om efter någon rik flicka, vilken han kunde giva sitt namn i utbyte mot nödigt kapital eller, i affärsstil talat, »lägga ner i rörelsen».

   Ett annat stort handelshus, C. & D., vilket stod till huset A. & B. i närmare förhållanden, hade en sextonårig dotter, Ida, som nyss gått och läst och snart skulle göra sitt inträde i världen. Första steget ur sakristian för ibland direkte till Amaranten eller Innocensen. Knut Stångberg hade ofta varit bjuden hos huset C. & D., ty han var trevlig umgängesperson, såg bra ut, dansade väl, kunde en mängd kortkonster och blåste trumpet på fingerspetsarna. Han blev följaktligen oumbärlig för sällskapet, och Ida, en rätt älskvärd och ännu okonstlad flicka, hade mer än en gång varit nära att skratta sig fördärvad åt en trumpetvirtuos, om vilken man riktigt kunde säga, att han hade instrumentet på sina fem fingrar. Ida skulle på sin första bal i Innocensen.

   »Kommer hon in i Innocensen, är hon förlorad!» utbrast Knut för sig själv. »Garnisonen äter upp henne, och jag får tröska för bara halmen så länge jag lever… Jag har allt att vinna, ingenting att förlora; det kan bli bättre, men aldrig sämre… Jag måste slå två flugor i en smäll… vad säger jag? Jag måste slå tre.»

   Samma dag och under det huset C. & D. var på börsen, stod Knut Stångberg inför husets dotter med alla förtvivlans tecken på sitt ansikte.
﻿ »Jag är den olyckligatse människa på jorden!» började han.

 »Hu! Herr Stångberg riktigt skrämmer mig!» yttrade den unga damen, tagande ett steg tillbaka.

 »Jag har aldrig haft någon far!» fortfor Knut.

 »Ingen far?» upprepade flickan med deltagande.

 »Och icke heller någon mor!»

 »Icke heller någon mor? Stackars herr Stångberg!»

 »Jag är ett fader- och moderlöst barn… Är det inte stor synd om mej, mamsell Ida?»

 »Jo, jo, mycket synd… Inga föräldrar !… Men hur är det möjligt?»

 »För olyckan är ingenting omöjligt… Men ni, ni, skulle kunna rädda mig, kunna ge mig det skydd min barndom saknat.»

 »Jag?… Men på vad sätt då, herr Stångberg?» frågade Ida med tårar i ögonen.

 »Ni kan ge himlen åt den, som jorden berövat allt», svarade Stångberg; »låt mig bli er man och bli ni min hustru, och det skall bli detsamma som far och mor.»                                                     

 Därvid kastade han sig på knä, fattade Idas bägge händer och fuktade dem med så många tårar han i hast kunde få fram. Idas förvirring var obeskrivlig, men hon grät också, ty vilken kvinna kan väl se tårar i andras ögon utan att röras själv!

 »Men, herr Stångberg!» snyftade hon; »Jag… jag är ju ännu bara barnet…»

 »Ni är fullt utvecklad, och ni skall på bal… Börja dagen med en god gärning, och ni skall i afton dansa med dubbel glädje; himlen skall välsigna alla edra steg, och ni skall flyga genom salen såsom nu.»

 Han reste sig, fattade Ida om livet och valsade med henne, under det han på vanligt sätt trumpetade dansmusiken. Ida dansade och skrattade på en gång och
var nära att förlora andan. Den som i en handvändning kan få både sorgen och glädjen till bundsförvanter, vinner merendels spelet.

 En kvart därefter stod Knut Stångberg framför huset C. & D.

 »Jag har en högst viktig affär att anförtro herr grosshandlaren», underrättade Stångberg.

 »Låt höra då, min bästa Stångberg… Era råd äro i allmänhet inte så oävna… Gäller det Ost- eller Västindien?… Men ni vet väl att kaffet fallit?»

 »Nej, det är en fullkomligt inländsk affär.»

 »Nå, det duger väl också… Men varför går ni över ån efter vatten? Varför vänder ni er icke till ert eget hus, till er principal?»

 »Det går inte an, ty min principal har, såsom herr grosshandlaren vet, blott en son, löjtnanten på Livbeväringen, och vad kan man väl göra av den?… Men herr grosshandlaren har en dotter…»

 »Min dotter!» utropade huset C. & D., »vad har min dotter med den här affären att göra?»

 »Det är just hon som har med den att göra», svarade Stångberg; »jag har nyss haft den äran att fria till henne och fått hennes ja, och det återstår nu bara att erhålla hennes estimerade faders samtycke.»

 Den estimerade stirrade med stora ögon på den djärve spekulanten.

 »Ni har frukosterat för starkt i dag, min bäste herr Stångberg», anmärkte slutligen grossören.

 »Tvärtom, jag är alldeles fastande», förklarade herr Stångberg, »och det suger, min själ, inte så litet, när man gör i kärlek.»

 »Herre! Då står ni och driver gyckel med mig mitt upp i synen!»

»Hederliga köpmän gyckla inte i allvarsamma saker», bedyrade Stångberg; »huset A. & B. har antagit
mig till kompanjon, och det är i egenskap av dess medintressent jag begär mamsell Idas hand. Det är inte för första gången husen A. & B. och C. & D. haft affärer tillsammans.»

   Huset C. & D. syntes överraskat, men blev snart blidare och lovade att, med avseende på de förändrade förhållandena taga saken i närmare övervägande. Ett medintressentskap i det solida huset A. & B. var den tiden en av de bästa rekommendationer man kunde önska sig. Knut Stångberg hastade därefter hem till sin principal, huset A. & B., talade och sade:

   »Jag får hos min estimerade herr patron i största ödmjukhet anhålla att från och med i dag vara ansedd som medintressent uti huset A. & B., vilket jag i fem år troget tjänat.»

   »Vad tusan säger herrn! Är herrn galen?» gav den förbluffade patronen till svar.

   »Jag känner huset A. & B:s affärer för väl att anse mig begå en galenskap, när jag begär ett intressentskap däruti, och min estimerade herr principal skall icke förakta en kompanjon, som gifter sig med huset C. & D:s enda dotter.»

   Den spiken drog från vinden till källaren, och på detta sätt slog Knut Stångberg »tre flugor i en smäll», såsom han brukade säga. Han blev kompanion åt A. & B., måg till C. & D., var ledamot av Kreditföreningen och blir nog i sin tur riddare av Nordstjärneorden.

﻿        
BARNHUSBARNEN

  Jag hade en akademikamrat, magister T** som någon tid var lärare vid Frimurarbarnhuset i Stockholm. Denna barmhärtighetsinrättning, stiftad och underhållen av Frimurarorden, är otvivelaktigt en av de bäst ordnade i vårt land. Den försörjer och uppfostrar ungefär ett hundra barn av bägge könen. Frimurarorden, som genom sin direktion träder i faders och moders ställe vårdar med omsorg sin vackra stiftelse, det kan ingen bestrida. Barnen mottagas ej vid den späda ålder som på Stora Barnhuset; men de få uppehålla sig därstädes, till dess de gått till Herrens nattvard. Vanligtvis stannar denna ungdom kvar i huvudstaden och går från barnhuset in i lära hos hantverkare, vilka gärna mottaga barn, som i tid fått lära något och dessutom hunnit vänja sig vid ordning och punktlighet, som måste vara nödvändiga för en sådan inrättning. Rätt många bliva kypare och garsonger på våra källare och schweizerier. Vem vet, kanske är det idel grevar och baroner som servera oss, när vi taga vår punsch eller vårt kaffe.

  En och annan gång, när jag hade ärende i trakten, hälsade jag på min vän magister T**, med vilken jag hade många gemensamma barndomsminnen. Det roade mig även att medfölja de goda lämpor, varmed han utövade sitt lärarkall bland denna barndomsskara utan kända föräldrar, men därför så mycket mer i behov av
deltagande och ömhet. En dag, när jag språkat en stund med min vän, yttrade han till mig:

  »Du blir förvånad när du får höra, att latinska grammatikan även trängt sig in i barnhuset.»

  »Ja visst», svarade jag, onekligen något storögd; »förr hade jag väl trott att hebreiskan, den vise Salomos språk, skulle hitta vägen hit... Men, uppriktigt sagt, vad tänker Frimurarorden på?»

  »Jag fick väl en skrapa, ifall Frimurarorden visste det», sade magistern småleende; »men saken är den, att en av gossarna här har så länge legat över mig med böner att få lära sig latin, att jag slutligen icke kunde neka honom längre. Ser du den där lilla gossen med svarta håret och fina ansiktet där på första bänken?»

  »Ja.»

  »Ser du inte med vilken iver han studerar? Han ser aldrig upp från boken, ingenting förmår draga hans uppmärksamhet från den. Det är latinska grammatikan han läser, detta plågoris, som vi i vår barndom drogos med och i vår ordning belönade med tvenne hundöron på varje blad.»

  »Det måtte vara en sorglig barndom, när latinska grammatikan kan göra ett barn så mycket nöje», anmärkte jag.

  »Åh, det går ingen nöd på dem här», förklarade läraren ; »give Gud att alla barn hade det så bra som de ha det här. Hör du, Edvard!» ropade han till gossen, »kom hit och läs upp din läxa!»

  Barnhusbarnet med latinska grammatikan närmade sig. Det var en åttaårig gosse med obeskrivligt vackert och intelligent ansikte. Läraren förhörde honom i syntaxen, och lärjungen gjorde fullkomligt reda för
sig, men långt ifrån med den besvärade och gråtmilda ton, som givit anledning till den bekanta skolversen:

Grammatica latina 
lär gossarna att grina.

  Läraren klappade gossen på huvudet, varefter den lille latinaren återvände triumferande till sin plats, där han med vanlig rastlöshet ånyo började plugga på sitt latin. Några månader därefter blev min vän magister T** befordrad till en annan lärarebeställning.

        »Hur är det med din lille latinare på Frimurarebarnhuset?» frågade jag en dag mötande magister T** på gatan.

  »Den stackars gossen har nu fått lägga bort sitt latin, efter vad jag hört», svarade T**.

  »Så gott var det.»

  »Det är likväl stor skada, när medfödda anlag ej få utveckla sig», menade T**.

  Jag kunde icke underlåta att draga på mun åt min vän, som själv var en ivrig latinare. Lättheten att lära språk kan vara medfödd; men påståendet att medfödda anlag finnas för att lära ett dött språk, är onekligen något komiskt. Ödet hade dock beslutat, att den lille latinaren skulle få utveckla sina anlag, antingen de nu voro medfödda eller ej.

En förmiddag, ungefär ett halvt år efter det min vän magister T** lämnade sin lärarebefattning vid Frimurarbarnhuset, stannade en medelålders man med allvarligt, men milt utseende, vid det stenhus som bildar norra hörnet av Malmtorgs- och Nya Kungsholmsbrogatorna. Han hade nämligen, just som han skulle gå förbi detta hus råkat se upp mot dess fönster, varifrån några barnansikten tittade ned på gatan. Mannen smålog mot dessa ansikten, vilka även i sin ordning smålogo mot honom. Sedan mannen en stund på detta sätt njutit av barnens glädje, gav han dem
en avskedsnick och fortsatte sin väg. Men kommen till Gustaf Adolfs torg, hejdade han sina steg, liksom gripen av en ögonblicklig ingivelse, varefter han tvärt vände om och styrde kosan mot samma hörn, vid vilket han nyss stått. Men denna gång gick han in i huset och inkom på själva Frimurarbarnhusets gård. Han lät visa sig upp till barnhusets skolrum och påträffade snart barnhusets lärare och lärjungar.

  På hans begäran lät läraren uppställa gossarna i en ring. Den vänlige mannen trädde inom den och mönstrade noga gossarnas ansikten. Slutligen stannade han framför den som genom fönsterrutan kastat de där slängkyssarna. Mannen lade sin hand på gossens huvud och gjorde honom de vanliga frågor man ställer till ett barn, om hans ålder, hans namn och vad han läst m. m.

  »Jag har läst latin med», upplyste Edvard, ty det var just den lille latinaren.

  »Har du det, min gosse?»

  »Men jag får det inte mera», underrättade gossen med ett sorgset tonfall.

  »Du skall få läsa det och mycket nyttigare än det», försäkrade den vänlige mannen, varefter han tog läraren avsides och språkade länge med denne.

  Barnhusbarnen sågo den främmande herrn giva magistern en sedel med tillsägelse att för denna köpa konfekt åt alla barnhusbarnen — konfekt, för dem vida mera obekant än själva latinet. Också rådde den dagen en stor glädje på Frimurarbarnhuset. Men gladast och lyckligast blev Edvard, ty följande dagen lämnade han barnhuset, började ånyo sitt latin och fick grekiskan med på köpet, genomgick skola och gymnasium, blev välbeställd student vid aderton år och tog vid tjugutre år magistergraden med mycken utmärkelse och heder.
Därhän hade sakerna kommit med åren, under vilkas förlopp det förra barnhusbarnet åtnjutit det rikligaste understöd av sin fosterfader, till vars arvtagare han redan ansågs vara bestämd, då han en dag kallades att på bestämd timme inställa sig hos sin välgörare.

  Edvard skyndade till fosterfadern och blev icke litet överraskad, när han fann denne sittande på förmakssoffan bredvid en ung dam, vilken han förr ej sett, men som strålade av ungdomens och skönhetens förenade behag. Därtill kom en utsökt toalett, ett plus mer som aldrig skadar.

  »Välkommen, kära Edvard G**», hälsade gubben, ty medelåldersmannen var gubbe nu, »jag får presentera dig för mamsell Hilda L**, som i går anlände till Stockholm ... Sätt dig nu, Edvard, på min andra sida ... Jag har för vardera av er, mina barn, en historia att berätta, och den måste ni skänka er odelade uppmärksamhet.»

  Sedan Edvard intagit den honom anvisade platsen på soffan, vände sig gubben först till den unga flickan och berättade för henne — vad? Ingenting annat än Edvards historia, om huru han tagits från Frimurarbarnhuset o. s. v. och vilket allt läsaren redan känner. Edvard ömsom rodnade och bleknade. Något påkostande kan det väl också vara för en ung, fin kavaljer att höra sig kallas barnhusbarn, och det inför ett ungt, vackert och vad man kallar bättre fruntimmer.

  Sedan den oefterrättlige gubben slutat Edvards historia, vände han sig till denne och berättade, hurusom han en dag även varit uppe på Stora barnhuset; huru han där intagits vid åsynen av ett flickebarn, som småleende sträckt mot honom sina armar; huru han tagit detta barn från barnhuset och inackorderat det hos ett barnlöst folk på landet, samt huru denna flicka,
som fått den bästa uppfostran, just var den unga dam, vilken nu satt vid gubbens andra sida.

   Under det gubben för Edvard berättade allt detta, lutade den unga flickan sitt ansikte mot den gamles skuldra och fuktade den med tårar runna ur ett hjärta fullt av oskuld och tacksamhet.

   »Där ha ni nu början av edra levnadsöden», yttrade gubben, »jag har velat göra er bekanta med dem, icke för att skryta med vad jag gjort, ty jag är belönad med min egen tillfredsställelse och av den glädje jag erfarit, när jag sett huru ni bägge uppväxt och utvecklat er i det goda. Men för att en människa skall veta vad hon bör vara här i världen, är det av vikt att hon vet vad hon kunnat vara, i fall ej en tillfällighet givit hennes liv en lyckligare riktning. I fall nu fåfänga eller högmod, människans största fiender, skulle vilja smyga sig ni i edra hjärtan, så skall minnet av er ungdom förjaga dem, och om någon av er förlorar detta minne, skall den andra eller den förfördelade snart kalla det tillbaka.

   »Vad mig själv beträffar», fortfor gubben, »var jag i min ungdom gift och hade den bästa maka. Men efter ett års äktenskap, ett år av sällhet, förlorade jag genom döden både henne och vårt späda barn. Jag förblev änkling; det slag som drabbat mig var för hårt att jag skulle vilja utsätta mig för ett nytt. Men som ni ser, skaffade jag mig ersättning i er, och min plan var att förena edra öden för ett helt liv, i fall I kunnen älska varandra och det bör inte bli så svårt, tycker jag.»

   Därvid slöt den ädle gubben de unga tu till sitt bröst, kysste dem på pannan och sköt dem sedan till varann. Själv gick han till fönstret och blickade ut i rymden. Över hans kind pärlade en                     tår så klar, att himlen kunde spegla sig i den.

﻿       
EN MIDSOMMARSBOLL

   Åtskilliga av Stockholms borgarfamiljer fira ännu sin midsommar på gamla viset. De inpacka sig icke på ångbåt för att mellan tvenne eldar, solens och ångmaskinens, göra en »lustresa» till de breda sandgångarna och de stela alléerna vid något kungligt slott. De gå helt enkelt ut i det gröna, utan att någon slottsknekt eller trädgårdsdräng kör dem därifrån. Dessa familjer taga hela sitt hus med sig, barn, arbetare och tjänare, bärande stora korgar med mat- och dryckesvaror. Man kan svära på att det icke finns en enda droppe champagne eller ens en halv tesked vaniljglace i dessa korgar; men håller man vad om att där finns stekt strömming och kokta ägg, så vinner man bestämt.

   En särdeles förmögen och välmående smedsfamilj hade nästlidne midsommardag slagit sig ned under en av de lummigaste ekarna på Storängen eller den yppiga gräsmark, som utbreder sig på ömse sidor om vägen mellan Ladugårdsgärdet och Ropsten, med ett skogsbryn av ekbeväxta kullar i väster och sluttande mot öster åt Saltsjön med det välbekanta Lidingölandet i fonden.

   Man roade sig på vanligt sätt: dukade i gräset, åt frukost, tog motion på den, lekte och sprang. Sedan åt man middag och drack kaffe, tog ny motion, lekte 
»sista paret ut», kastade boll och kransar. Vilade man sig understundom, var det för att lyssna till någon sentimental romans, sjungen av en ung bodbetjänt eller gesäll, med ackompanjemang av gitarren. De av fruarna, som voro för gamla eller oviga att deltaga i lekarna, lyssnade med förtjusning till visan om »Hjärtat», medan gubbarna togo sin middagslur, liggande framstupa på marken med ansiktet i hatten, då och då störda i sin goda sömn av någon yrkesbröder, som med flata handen gav den uppåtvända delen ett kraftigt slag, ofta med den verkan, att den sovande vaknade och sprang upp, förföljande fredsstöraren och likviderande med foten, men allt under största sämja och munterhet.

   Men roligast var det naturligtvis bland ungdomen. De flesta av Storängens ungherrar beskådade med uttryck av beundran en vacker, adertonårig flickas ovanliga färdighet att kasta boll både på höjden och längden. Denna flicka var enda dottern i nyssnämnda borgarfamilj. När bollen ilade mot höjden, var det som följde hon med den ett stycke på väg, och när den kom ned igen, tycktes hon flyga emot den. Kvinnor, när de befinna sig på en plats utan fara, likna lössläppta fålar på en äng. De äro alltid naturliga då, och i det naturliga ligger skönheten, liksom snillet ligger i det enkla.

   Bland dem som beundrade den smidiga och sprittande flickans behagfulla rörelser, var en ung man, vilken nyligen och utan sällskap kommit från Ladugårdsgärdet, men nu stannat på landsvägen ett gott stycke från de kastande. Den unga flickan kastade, som nämndes, även på längden och då till en kavaljer, som, stående på andra sidan av samma väg, mottog bollen och skickade den tillbaka och så åter. Det var vid ett sådant tillfälle som bollen flög miste och 
﻿i ögat på åskådaren från vägen, och det med sådan styrka, att denne icke kunde kväva ett utrop av smärta.

   »Min Gud, vad har jag gjort!» ropade flickan och ilade till stället; »det var mycket illa av mig, gör det mycket ont?.... Förlåt, förlåt mig, goda herre!... O, min Gud, om jag fördärvat ert öga!»

   »Så har jag alltid ett kvar», svarade småleende den unge mannen; »den milda försynen har ju givit oss ett i reserv... Helt annat om det träffat hjärtat, ty man har gudnås bara ett sådant.»

   Denna kompliment av det gamla vanliga slaget, ehuru den kanske framfördes på ett behagligare sätt än denna unga flicka förut varit van att höra, framkallade likväl den djupaste rodnad över hela hennes ansikte. Hon teg och slog förlägen ned sina blå ögon, erinrande sig kanske vad hon nyss hört sjungas om »Hjärtat»:

 Det kan ej svara,
 Det klappar bara.

   »Man ska badda på med brännvin och ättika», ordinerade smeden, som jämte sin hustru och några andra personer även närmat sig, »för häromda’n slog jag kägglor och fick klotet mitt på högra skånken, så jag trodde fan skulle ta den, men jag baddade på mig, som sagt är, och nu är jag så jag kan hoppa kråka...»

   »Goda, snälla pappa!» bad flickan.

   »Kära, min gubbe, vad som duger för bena, duger inte för ögona», yttrade smedens fru; »men», tillade hon, vändande sig till den främmande, »ni får ursäkta Lovisa, ty ibland är hon riktigt uppsluppen av sig... annars är hon både stadig och förståndig, hon 
har, skam te sägandes, gått igenom Wallinska flickskolan, hon kan franskan och tyskan, och så kan hon ... tyskan och fran...»

   »Lilla söta mamma!» avbröt dottern.

   Emellertid fördes den unge mannen till högkvarteret under eken, där han måste taga plats, varefter Lovisa blötte sin fina näsduk i friskt vatten och tvättade hans sjuka öga.

   »Men ni får inte för den här bagatellen avbryta ert nöje», sade han.

   »Bagatell?» upprepade Lovisa, »hela ert öga är ju rött och inflammerat... ack, vad jag är ledsen! Aldrig, aldrig skall jag kasta boll mera», tillade hon, fortsättande med iver sin ömma vård.

   Uti det deltagande en kvinna visar, ligger nästan alltid något förutseende, fullständigt och moderligt; men när med detta deltagande förenar sig behag i ord och åtbörder och välgörarinnan därtill är ung och vacker, då blir hon en änglarnes like, och alla lidande varelser tillhöra ju dem.

   Det sjuka ögat ompysslades så, att det andra eller det friska kunnat bli avundsjukt på det, och de stora blå, av rörelse något fuktiga blickarna, som oupphörligen följde den verksamma lilla handen — det var annat än ättika och brännvin det.

   Den främmande stannade hela eftermiddagen kvar på Storängen, åt hårdkokta ägg och stekt strömming och tömde, sitt värdfolk till ära, den jättetuting, hantverkaren föreskrivit till invärtes bruk, sedan hans utvärteskur försmåddes. När familjen äntligen lämnade det gröna, följde han även med, bjudande armen åt sin vårdarinna, vars hand han då tryckte. Tacksamheten gör så mycket, och tutingen gjorde kanske också sitt till. Lovisa i sin hjärtans oskuld tryckte tillbaka, troende kanhända att detta hörde till saken, 
och så gör det väl ock, så framt man icke skall bli den ende betryckte.

   »Det här nya huset har gubben min byggt», upplysten frun, när de kommit hem; »det har tre våningar och alla väl inredda, för jag har varit med, ska jag säga... När andra bygga, så tänka de bara på att få stora förmak och salonger, men köket, som är det viktigaste, gör man så att man knappt kan vända sig däri... men i vårt hus har varje kök två fönsterlufter och skafferiet sitt fönster åt norden, så att inte surnar gräddan eller härsknar smöret i brådkastet, och så finns ingen inteckning i huset, inte för två styver en gång... Första våningen får Lovisa, när hon en gång blir gift, och Gud vare lov inte behöver hon gå och långleds som en gammal mamsell... men jag tror att det är bättre med kunglig sekterns öga nu... Jo jo, Lovisa kan med både ditt och datt hon... men hur är det, kunglig sekterarna ha ju guldränder på byxorna?»

   Den unge mannen hade, som man finner, redan ordentligt presenterat sig som välbeställd kanslist uti ett av departementen, och han tillhörde dessutom en av huvudstadens anseddaste familjer. Äntligen åtskildes man, sedan patienten lovat att dagen därpå göra ett besök för att visa sitt öga, ty han kunde rimligtvis icke begära, att läkaren skulle besöka honom. Innan han gick, betraktade han likväl något närmare det nya trevåningshuset och det med bägge ögonen, det sjuka så väl som det friska. En ointecknad egendom är verkligen en sådan sällsynthet, att den snart nog kan räknas bland nyare tiders underverk.

   Han kom följande dag, kom dagligen, och innan hans öga blev friskt, var han fast med bägge. Man får taga det onda med det goda. Kunglig sekterns släkt tyckte icke mycket om hantverkare och allra 
minst om smeder, men desto mer om husägare och i synnerhet sådana husägare, som enligt den tidens valordning räknade fyrtio röster. Får den blivande expeditionschefen en dag det högsta politiska eller medborgerliga värde, så har han för det, näst bollen, en smed att tacka.

   Huruvida Lovisa fortfarande, och såsom hon börjat, kommer att hålla tummen på ögat på sin man, får framtiden utvisa, men vi tro det ej, ty när man väl är gift, är det slut på bollkastningen, liksom det är slut på gökens galande, när den första hövålmen bäddas.


﻿           
KUSIN BETTY

   I min ungdom umgicks jag hos ett kammarrättsråd D., vilken vid min anställning i statens tjänst nyss blivit änkling. Han var en pålitlig och genomluttrad skriv- och räkenskapskarl, men därvid stannade det. Att vad man kallar läsa mellan raderna, det förstod han icke, än mindre vad som låg över dem. Siffrorna och cirkulären, mutatis mutandis, var hela hans värld. I den rörde han sig och hade sin hela varelse, en hedersman för övrigt, fast efter linjal, till punkt och pricka görande sina skyldigheter, men ingenting mer. Han hade blott en stolthet, som han också skröt med, den var att han aldrig behövt sandrak på sitt skrivbord, d. v. s. aldrig behövt radera ut en enda siffra i sina räkenskaper eller en enda siffra i sina cirkulär.

   Kammarrättsrådet D., som jag kallade farbror, hade ett enda barn, Betty, en adertonårig »charmant flicka», såsom hon allmänt benämndes. Hon var vacker, välväxt, alltid glad, »valsade som en ängel». Hela världen ville valsa med Betty D. Också gavs det knappast någon större bal, där hon icke var med, och jag hörde en gång den store, för länge sedan döde balarrangören Torngren förklara, att utan Betty D. var det näppeligen värt att ställa till en bal i Stockholm. Utom det att hon uttryckte sig ledigt och väl, ägde hon något av de sällskapstalanger man får i 
pensionen; hon talade något franska och spelade något piano. Som hon efter sin mor ärvt ett gott hjärta, föreföll hon mindre bortskämd än man kunnat vänta av en dansdocka pr préférence.

   Hon hade överflöd på tillbedjare och beundrare, men något allvarligt parti hördes icke av. Unga löjtnanter och sekreterare visste allt för väl, att kammarrättsrådet endast hade sin lön att leva av, och för någon annan var det aldrig värt att försöka.

   Visserligen är det något bättre för de närande klasserna, sedan t. ex. jordbrukaren kallar sig för possessionat och hantverksmästaren för fabrikör; men såsom kavaljerer och dansörer anses de nästan lika otympliga som förr.

   »En grov hand gör en fet mule», säger ett gammalt ordspråk, men aldrig var den modell för handskfabrikanten, och för en ung »bättre flicka» att trycka en sådan där hand, det vore ju att döda all romantik!

   Därför går det som det går, d. v. s. mången flicka får gå där hon går, tröstande sig med det vanliga: den jag vill ha, den kunde jag inte få, och den jag kunde få, den ville jag inte ha o. s. v.

   Det lilla hus på norr, vars våning farbror bebodde, ägdes av en hederlig sadelmakare, vars son var gesäll på faderns verkstad. Han var, som jag tyckte, en städad ung man med hyggligt utseende och omtalades som särdeles skicklig och trägen i sitt yrke. Jag såg honom en gång på en liten baltillställning hos farbror D., dit han i egenskap av son till värden blivit bjuden. Han var långt ifrån otrevlig att tala med, fest han i fruntimmerssällskap syntes tyst, förlägen och handfallen.  Men trägnare kunde ej sylen söka lädret, än hans blick sökte den charmanta Betty; men just därför blev han också föremål för de unga damernas skämt.


   »Vara sadelmakare och inte ha så mycket som ett par lackerade skor», yttrade en gång Betty till mig.

   En annan gång, en förmiddag, överraskade jag Betty och några av hennes väninnor under ett muntert samtal på den stackars sadelmakarens bekostnad. Betty hade hemkommit från en promenad och vid porten funnit en stor rustvagn med hudar.

   »Tycker inte mamsell att det är ett ypperligt hästläder det här?» hade den unge sadelmakaren då frågat henne och det med en triumfators hela stolthet.

   Det var denna fråga som de unga damerna hade så obeskrivligt roligt åt. Tala om hästläder med en ung dam, som ogenerat kan svara på »quelle âge avez-vous?» och »comment vous portez-vous?» Om det ändå varit rött saffian i stället!

   Men åren förgingo. Betty blev både tjugufem och tjugusex år; hon kunde icke mer lika ogenerat som förr besvara frågan: »Quelle âge avez-vous?» Och icke stort bättre gick det med »comment vous portez-vous?» Ingen tron är lättare förlorad än den, som intages av balens drottning; ingen har så otrogna undersåtar som hon. Samma vanliga historia, alltid hörd, men aldrig följd, en spegel, som visar, men ej varnar.

   Det var vid den tiden jag lämnade Stockholm för att resa utrikes. Under mitt vistande i Frankrike fick jag höra, att farbror D. med döden avgått och att kusin Betty — vi kallade varandra för kusiner — flyttat till en anförvant i landsorten. Så mycket mer överraskades jag därför, när jag kort därefter i en svensk tidning, den jag händelsevis kommit över i Paris, fick se att kusin Betty ingått ett kristligt äkta förbund med sin så länge försmådde älskare, sadelmakaren. Hon har då försonat sig med hästlädret, tänkte jag.


   Fyra år efter denna underrättelse var jag åter i Stockholm och skyndade att uppsöka kusin Betty. Jag fann i verkstaden hennes man, som hjärtligt och kraftfullt skakade min hand; men han hade angeläget arbete för händer, och jag gick ensam upp till hans fru i samma våning, som varit hennes barndomshem. Jag fann henne vida mer intagande än när jag lämnade henne. Den yra, dansande bäcken hade fått flodens lugn; de många glittrande facetterna hade jämnats ut till en hel spegelklar yta.

   Betty visade mig sina små döttrar, den ena tre år och den andra två, bägge lekande på en matta. Vi intogo soffan framför mattan, språkande om gammalt och nytt.

   »Du är lycklig, Betty», yttrade jag bland annat; »din man ser för innerligt redbar och hederlig ut.»

   »Han är det också», svarade Betty; »men det förstås att...»

   »Vad är det som förstås?» avbröt jag.

   »Att inte realiseras allt som vi drömma om här i världen», svarade min kusin med en suck.

   »Jag tänker du har ett par rätt vackra realisationer där på mattan, kära Betty», anmärkte jag.

   »Ack ja, nog är det sant», medgav Betty och betraktade med ömhet sina små flickor.

   Först vid middagsbordet återsåg jag hennes man, och vi intogo tillsammans en kraftig middagsmåltid, efter vars slut vi slogo oss ned i förmaket, lika vackert möblerat som i kammarrättsrådets tid.

   »Nå, övar du dig mycket på piano?» frågade jag Betty.

   »Kan bror tänka», svarade mannen, »att min hustru inte spelat en enda ton se’n vi gifte oss.»

   »Jag visste inte att du var road av musik, min vän», svarade hustrun.


   »Jo, vad jag det är», förklarade mannen; »lycklig den som fått lära något i sina dar!» tillade han, tog sin mössa och gick, bortkallad av ett bud från verkstaden.

   »Lycklig den som vet att använda vad man lärt», tillade jag; »dina flickor bli en gång stora, och hur roligt bleve det ej för dig, om du till att börja med kunde lära dem vad du själv lärt!... Nå, det går väl på samma sätt med din franska?»

   »Jag bedyrar att jag inte sett en fransk bok på den dag jag minns.»

   »Det är orätt kära Betty.»

   »Men vad skulle det tjäna till?»

   »Till detsamma som ditt piano, och för övrigt är allt vad man lär i ungdomen ett frö ämnat till blomma och frukt för det återstående livet.»

   Betty teg och stirrade tankfull framför sig.

   En afton, ungefär en vecka därefter, besökte jag ånyo familjen. Redan i trappan hörde jag en hurtig polka, spelad på piano. Jag smög mig in i salen och mötte den trevligaste familjescen. Vid pianot satt Betty och dunkade på tangenterna av hjärtans grund, under det att sadelmakaren med sina små döttrar flängde kring salen så att dammet stod i taket.

   »Det här är jag med om!» ropade jag och var genast inne i ringpolskan.

   »Är det inte för snällt av min lilla gumma!» yttrade mannen; »så här ha vi gått på var afton sedan bror var här sist.»

   Därefter tog han plats på en stol med ett barn på vartdera knäet.

   »Kan man väl efter ett tungt dagsverke ha en bättre förströelse än denna!» fortfor han för innerligt belåten.

   Jag närmade mig pianot.


   »Bra, Betty!» yttrade jag till henne med rörelse.

   Betty steg upp, vändande emot mig sina stora, vackra ögon, ännu vackrare i denna stund genom den fuktiga glans de alltmer antogo.

   Sedan hon tryckt min hand, närmade hon sig mannen och barnen, och under det hon smekte de senare med ena handen, lade hon den andra på den förres skuldra och såg på honom med en blick, som kunnat göra en ängel avundsjuk.

   Mannen vred sitt ansikte åt sidan och kysste hennes fingerspetsar. Så hade han då även blivit kavaljer, min vän sadelmakaren, och detsamma skulle varje hederlig äkta man kunna bli, om blott hustrun allvarligen ville det.


﻿          
VÅLNADEN

  Anna Link är en redbar jungfru av trettio års ålder. Hon har tjänat i femton år och utmärkt sig för ärlighet, ordningssinne och ett sedligt uppförande, så att ingenting varit mot henne att anmärka. Hon är ej av det slaget tjänsteflickor, som flytta varje halvår. Hon har alltid visat sig noga vid valet av bekantskaper, och ehuru tjänande i den delen av Stockholm, som har största tillgången på militärer, ser man henne aldrig i sällskap med herrar i uniform. Dessa kavaljerer äro också tämligen kostsamma för en fattig tjänsteflicka. Det påstås nämligen, att en gardist vid första eller andra gardet icke gärna låter engagera sig till promenad en söndagseftermiddag med en jungfru, om än aldrig så vacker och städad, så framt han icke får tolv à aderton skilling för sitt besvär, trakteringen oberäknad. Hästgardisterna, som äro mest eftersökta, lära däremot icke nöja sig med mindre än tjugufyra skilling. För Anna, i fall hon haft något tycke för militärer, hade ett så gentilt sällskap säkerligen varit än kännbarare, ty som hon hade den olyckan att vara enögd, är det mer än troligt, att hon fått betala mera för ett öga än en annan för två, så orättvist det än synes.

  Apropå detta naturfel, har den stackars Annu även andra olägenheter därav. Säger till exempel matmodern till henne: »Kära Anna, ha ögonen på barnen»,
﻿blir hon genast stött och bragt ur sitt vanligen goda och jämna lynne, ty hon anser det naturligtvis som en pik mot sitt enda öga. Ändrar sig matmodern till en annan gång och yttrar: »Kära Anna, ha ögat på vällingen», så tar hon det också som en pik och kan vara fnurrig hela dagen. Annars är hon den frommaste varelse i världen, och vad hennes ansikte i övrigt beträffar, är det ganska välbildat och uttrycksfullt och visst ej obehagligt att skåda för den som icke är så nogräknad på ett öga mer eller mindre.

  Men till historien! Anna som tänkte på framtiden och — vilket ingen må förtänka henne — längtade att utbyta sin beroende otacksamma ställning mot en självständigare och tacksammare, fattade tycke för en smedsgesäll, vilken arbetade i grannskapet och hette Grundström. Denne var just icke en av de ordentligaste och pålitligaste i sitt slag, men bättre något än intet tänkte förmodligen Anna. Kanske föreställde hon sig också att hon, väl en gång gift, lätt skulle kunna skapa om honom. Det finns knappast någon kvinna som icke tror sig kunna göra det, fast erfarenheten visat, att hon ofta fått betala denna menlösa tro med hela sitt livs lycka. Grundström var icke mera ung, och man smider icke så lätt om järnet, när det kallnat.

  Emellertid gick Grundström och gällde för Annas fästman och en söndagseftermiddag följdes de åt till Djurgården, hon hållande sin kavaljer troget under armen och han bärande lika troget i den andra handen ett litet matknyte, som fästmön visligen tagit med sig. De styrde kosan utefter Djurgårdskanalen till Lilla sjötullen, därifrån de veko av till vänster och slogo sig slutligen ned i närheten av kruthuset icke långt från stranden. Där bullade Anna upp det lilla knytets innehåll, och hon hade det nöjet att se sin
﻿fästman kasta sig över anrättningen med en frisk arbetares hela aptit. Men Anna tyckte att även den poetiska delen av nöjet icke borde åsidosättas, och hon ville begagna sig av det lyckliga tillfället för att få Grundström till en bestämdare förklaring eller ett formligt frieri. Hon hade kommit underfund med att hennes utvalde var som allra hjärtligast när han åt och drack, men däremot alltför tystlåten före måltiden och efteråt alldeles för mycket sömnig och gäspande. Kärleken liksom aptiten kommer medan man spisar, tänkte den beskedliga Anna.

   »Ack, Grundström», började hon därför, »vad det är ljuvt för själ och kropp att andas i det gröna!»

   »Ja visst, ja visst, min allrasötaste lilla ros!» svarade Grundström, mumsande ivrigt på ett större stycke metwurst.

   »Denna vackra strand! Detta härliga vatten...»

   »Detta ypperliga brännvin, var har du fått det, min lilla nyckelpiga?»

   »Och att höra fåglarna sjunga med änglatungor ...»

   »Du steker strömming som en ängel, min lilla bruna böna!»

   »Kors, så’na liknelser du kommer med, kära Grundström!» anmärkte fästmön med skäl, och det är till att märka, att ju närmare det led mot slutet av måltiden, desto tarvligare blev blomsterspråket å Grundströms sida.

   »Men tänk, min Grundström», började ånyo Anna, »tänk om kruthuset sprang i luften... det vore rysligt, men vi finge ändå följas åt, följas till himlen och...»

   »Varför störa måltiden med så ruskiga betraktelser», avbröt Grundström, »varför göra mig lessen?»

   »Men tycker du inte som jag, dyre Grundström,
tycker du inte, att när man är så här ute i det fria, så är det riktigt ett behov att öppna sina hjärtan för varandra?»

   »Jo vars, men låt oss först få opp den här lilla kanaljen — vad har du i den?»

   »Baierskt öl, söte, gode, älskade! Jag vet du tycker så mycket om baierskt öl.»

   »Visst gör jag det, du söta själ... du tänker då på allt, du är som en mor för mej ... skål, min lilla skruvmutter!» yttrade Grundström, tömmande i ett andedrag halvbuteljen.

   »Varför just som en mor?» invände Anna, »det finns ju andra lika heliga band som...»

   »Utsnusat!» suckade älskaren med en mulen blick på de tomma buteljerna och de oätbara kvarlevorna av kvällsvarden.

   »Tror du det?» frågade Anna småleende; »vad säger du då, om jag bjuder på något som du inte ens drömt om? Vad säger du om det här?» tillade hon, dragande ur kjortelsäcken en ny halvbutelj med järntråd över korken.

   »Är det porter, din lilla tjuvunge?» frågade gesällen med klarnande anletsdrag.

   »Bättre opp, min Grundström!»

   »Då är det likör, mitt socker, för det är vitt, ser jag.»

   I detsamma sprang med en smäll korken ur buteljen, varefter Anna triumferande hällde dess innehåll i ett dricksglas, som hon sedan räckte sin älskling.

   »Det skall drickas genast för då smakar det bäst», ordinerade hon.

   »Det måtte vara starkt efter det är så många pärlor uti det, men jag skall nog finna hus för dem», menade gesällen, i det han förde glaset till sin mun.
Men knappt hade han tagit sig en klunk, förrän han, sprutande ut alltsammans och kastande glaset ifrån sig, utropade under de förfärligaste grimaser:

   »Människa, du vill lura i mig bittervatten! Kvinna, vad mente du med det? Människa, varför ville du ha i mig bittervatten och det just nu, just nu!»

   »Det är sodavatten», skyndade den välmenande Anna att upplysa, »sodavatten, älskade Grundström, sådant som herrskapet bjuder på, när det är kalas... Det är det gentilaste man kan dricka, men du är kanske inte van vid kolsyran.»

   »Var det kol!» ropade Grundström grinande. »Tror du, fast jag är smed, att jag äter kol för det?... Det var gement, Anna, det var nedrigt!... Men så är det, alla kvinnor äro bedrägliga och falska, de må ha ett eller två ögon.»

   »Ett», upprepade Anna bleknande, »ett, sade du! ... Det går för långt, det är för mycket!»

   »Tvärtom, det är för litet», svarade den grymme. »Nej, vi passa inte för varandra, vi kunna omöjligen vara mellan fyra ögon tillsammans. Men som du ska hänga efter och förfölja mig så länge jag lever, så återstår mig ingenting annat än att söka döden, och det är så gott att göra det nu, medan vattnet är som varmast... farväl, farväl!»

   Uttalande dessa ord, rusade Grundström, med händerna över huvudet ner till stranden och i sjön, så att vattnet steg honom till knäna.

   »Grundström, vad gör du!» ropade Anna, som skyndat efter honom till stranden; »Gud tröste mig! När han fått för mycket i huvudet, vet han aldrig vad han gör ... Grundström! O, Grundström! Kom tillbaka, eller dör jag med dig!»

   »Låt bli det, Anna!» svarade denne. »Låt mig dö ensam och förbittra inte mina sista stunder ... 
Hemma i verksta’n har jag mitt förskinn och mina träskor, tag dem som ett minne av mig... farväl för evigt!»

   Det svartnade för Annas öga, och hon kunde av fasa icke röra sig ur stället. Hon såg ingenting, men hon hörde flera gånger hur det plumsade i vattnet. När hon äntligen återhämtat sig och blickade omkring sig, var Grundström försvunnen. Hon sprang utefter stranden, ropande hans namn; men Grundström svarade ej. Hon väntade få se hans hatt flyta på vattnett, men allt var borta, hela sin helgdagsdräkt hade den otacksamme tagit med sig i den våta graven, lämnande endast förskinnet och träskorna åt sin övergivna olyckliga brud.

   Vi skola icke beskriva Annas ensliga och hemska vandring till sitt hem, icke skildra den sömnlösa natt som följde därpå, icke heller hennes ökade kval, när hon följande dag vid förfrågan i Grundströms verkstad fick höra, att denne icke varit synlig sedan han föregående dagen gick bort. Intet tvivel mera. Grundström var död. Annas kval voro så mycket större, som hon icke vågade yppa dem för någon, av fruktan för polisundersökning och de obehagligheter som därav måste bli en följd.

   Så förflöto åtta dagar, under vilken tid Anna flitigt studerade Dagbladet för att se om ingen mansperson uppflutit i närheten av det fördömda kruthuset, då hon en morgon skulle återvända hem från Munkbron, där hon köpt kräftor dem hon förvarade i den väl tillslutna korg hon bar på armen. Hon mötte då en annan tjänsteflicka, vilken stannade och tilltalade henne.

   »Det var fasligt vad du är djupt sorgklädd, kära Anna», anmärkte den andra, »det kan man kalla att riktigt sörja högtsalig kungen!»
  »Ack, kära Mari», svarade Anna suckande, »det här är en verklig sorg, ska jag säga dig!»

  »Hur så du?»

  »Jag sörjer min salig fästman, som dog för åtta dagar sedan.»

  »Kors, att du haft fästman!» yttrade Mari förvånad.

  »Varför skulle jag inte ha det!» utropade Anna, med skäl förargad. »Men vad är det!» skrek hon till, stirrande åt Bergstrahlska huset, »vad ser jag! Herre min levande, det är han! ... han!»

  Anna släppte korgen med kräftorna på gatan och störtade emot en manlig gestalt, som klampade på gatan, svart från huvud till fot, i förskinn och träskor.

  »Grundström, du lever då!» ropade hon, fattande med bägge händer tag i den svarta gestalten.

  »Vik hädan!» ropade den svarte med ihålig röst; »jag är inte Grundström, jag är hans vålnad blott och får ingen ro så länge jag är vattlagd.» 

  »Grundström, du bedrar mej!» sade Anna. »Det är ju du själv i dina vardagskläder!»

  »Nå, tycker du det är hälgdag i dag, ditt blindstyre!» yttrade vålnaden.

  »Du kommer från verkstad, det ser jag nog, du är ju svart om ansikte och händer», invände Anna med skäl, ty den som kommer från sjöbottnen borde väl åtminstone vara rentvättad.

  »Har du sett något vitt spöke under kungssorg?» frågade vålnaden; »men vik hädan, arma anka!» tillade han skridande baklänges med långa steg, »och låt mig åtminstone få vara i fred efter döden! ... Fiska opp mej, Anna, fiska opp mej ! Jag ligger vid Fjäderholmarna.»

Under dessa ord skred vålnaden fortfarande baklänges upp för en liten trappa till en krog och försvann slutligen helt och hållet. Anna stirrade en stund
efter den försvinnande. Visserligen säges det att de döda företrädesvis besöka de ställen som varit dem kärast i livet; men att gå in på en krog och det mitt på ljusa dagen, det fann Anna allt för starkt, i synnerhet av ett spöke, och hon sprang åter till sin på gatan liggande korg, ur vilken alla kräftorna krupit, marscherande i långa rader oförsiktigt nog, tillbaka till Munkbron. Anna fick nu göra med att plocka upp den ena efter den andra, en var av dem erinrande om hennes trolöse fästman, ty de voro svarta liksom han och gingo baklänges också som han. Sedan hon äntligen fått kräftorna åter instuvade i korgen, skyndade hon hem, fast besluten att hädanefter aldrig tänka på en varelse, som bedragit henne både före och efter döden.


﻿    
TÅRAR OCH MÄLARVATTEN

  En hel hop fördomar och dårskaper ha visserligen 
fått maka åt sig för tidevarvets upplystare förnuft och 
mildare seder; men det återstår icke desto mindre 
tillräckligt för att förbittra sammanlevnaden och 
framkalla offer eller martyrer.  Icke sällan erfar man 
genom tidningarna, hurusom unga personer förkorta 
eller sökt förkorta sitt liv, och när ungdomen, på 
höjden av hälsa och levnadslust, ledsnar vid det som 
själva ålderdomen, ehuru tryckt av krämpor och 
lidanden, likväl i det längsta strävar att behålla, då är 
det mer än bedrövligt och röjer det grymmaste av 
missförhållanden.  För det mesta uppstå sådana, när 
det gäller äktenskapsförbindelser mellan personer som 
älska varandra, men som, utan ringaste avseende på 
huvudets och hjärtats egenskaper, motarbetas endast 
på grund därav, att den ena kontrahenten har för 
mycket av livets timliga goda och den andra för litet.  
Aldrig väga kunskaper och dygder så litet som då; 
aldrig för dövare öron än då predikas kristendomens 
bud om alltings förgänglighet här på jorden och om 
allas likhet inför den Evige i höjden.

  I början av våren lämnar en av huvudstadens bästa 
familjer Stockholm för att på sin lantegendom 
uppfriska sig efter de många supéerna och balerna 
under vintersäsongen eller för att hämta nya krafter för 
de nya fester man väntar av den snart stundande 
﻿vintern.  Men när man har barn och bor på landet och 
icke gärna vill att ens barn skola glömma det lilla de 
inhämtat i huvudstadens skolor eller pensioner, ser 
man sig om efter guvernant eller informator.  
Guvernanter äro merendels som de kunna; informatorer 
kunna vanligtvis mer än de.  Allt beror på tycke och 
smak, någon gång även på urskilning och behov.  Nog 
av, den ifrågavarande familjen väljer en informator, 
den bäst rekommenderade av alla som stå till buds, 
en ung man, nyligen lagerkrönt vid Uppsala 
akademi.

  Det finns icke alltid blott sju- eller åttaåriga döttrar 
i en familj.  Leva de, bli de nog sjutton eller aderton 
år, en ålder då man icke nöjer sig blott med tårtor 
och konfekt.  Läsaren eller läsarinnan finner redan, 
att vi äro inne på en gammal historia, men av vilken, 
liksom av Balders ring, drypa idel nya, och det rå icke 
vi för.  Det blomstrar i familjen en giftasvuxen flicka, 
som, för att tala utan vidare förblommering, 
älskar den unge, hygglige informatorn.  Hur det går 
till, därom har man skrivit milslånga romaner, fast 
hela affären kan inneslutas inom en halvtums rad.  
Kort, men icke gott, hon älskar.  Men informatorn, 
som är en man av heder — ofta anses ingenting 
hederligare än att motstå hjärtats ädlaste böjelser — 
undflyr allt som kan ge lågan näring.  Men att under 
sådana omständigheter fly, det är att öka lågan både till 
höjd och bredd, och tager man sig sedan till att med 
låtsat stoiskt lugn förespegla den älskande alla de 
svårigheter och oöverstigliga hinder som resa sig 
emellan begäret och målet, då blir det tusen gånger 
värre.  Det finns intet hindrets Himalaya så högt, att 
icke kärlekens sol går upp däröver, och sjunker den 
solen en gång så är det endast för att lämna rum åt 
vemodets bleka måne.


  Det är ibland som det kan med föräldrars hjärtan, 
men merendels är deras syn god.  Snart upptäcka de, 
till sin stora fasa, sin dotters böjelse för den unge 
magistern.  Om det ändå varit för en gradpasserare 
vid gardet!  Än lagerkransen då?  Bah, det är också 
en av nya tidens vanarter att med segerns symbol pryda 
en människa som kanske icke dödat ens en fluga.  
Dotterns böner och tårar anses för idel barnsligheter.  
Barnsligheter borde aldrig finnas, allra minst hos barn.

  Informatorn får tillsägelse att packa in och resa, 
sedan man likväl förut haft den artigheten att beställa 
hästar för honom hela vägen.  Men det älskande 
adertonåriga hjärtat följer med, och vad som stannar kvar 
i hemmet är blott en blek, avtynande varelse.  Man 
reser till Stockholm för att förströ henne.  Man väntar 
mycket av Cirkus Renz.  Men Cirkus Renz hjälper 
icke.  Man visar henne sändebuden både från Italien 
och Tunis.  Hjälper ej.  Man utbreder för henne de 
täckaste amazonhattar med fjädrar från hela fågelriket; 
man uppradar kring henne krinoliner, rymliga 
som luftballonger.  Men det är som att köra huvudet i 
väggen.  Ett älskande hjärta är oböjligare än 
diamant.

  En afton hoppar en ung, bättre klädd flicka i sjön 
vid Röda bodarne.  En timmerman, som händelsevis 
befinner sig i närheten, kastar sig efter och lyckas få 
upp henne.  Med möda återgiven åt livet, föres hon 
hem, och tänk vilken uppståndelse där!  Men den unga 
flickan synes icke det ringaste förskräckt av sin 
flyktiga bekantskap med döden; man läser i hennes mulna 
blick de ibland rätt olycksbådande orden: »bättre 
lycka nästa gång».  Man ser sig tvungen att 
parlamentera, man börjar ingiva henne hopp, hoppets 
rosor spira ögonblickligen fram på den dödsbleka 
kinden.  Men om buketten icke skall vissna, måste den 
genast ställas i glas, men ett glas med vatten ur 
kärlekens, den eviga livsens källa, och man har redan gått 
i författning därom, så motbjudande det än förefaller 
rekvirenterna.

  Man lär härav, att vad tåren i mänskligt öga icke 
förmår, det förmår vattnet i Mälaren.  Men kuren är 
farlig.  Det står icke alltid en timmerman på bron, 
och det är icke alla timmermän som kunna simma.

﻿ 
EN LITEN KRINOLINHISTORIA

  En afton sågo några personer, vilka, njutande av 
månens klara sken, promenerade på kajen vid Skeppsbron 
i närheten av Gustaf III:s staty, ett fruntimmer 
som utan kappa och hatt, men i den ofantligaste 
krinolin, kom springande liksom från Slottsbacken och 
styrande kosan rakt nedåt sjön.  Efter henne ilade 
en bättre klädd mansperson, likaledes utan hatt och 
överrock.  Den förföljande vidrörde henes klänning, 
då hon i detsamma hoppade i sjön.  Mannen gav till 
ett ångestrop och syntes därefter som en förtvivlad 
rusa från Skeppsbron, tagande vägen uppåt och in på 
Österlånggatan, där han hastade in på en källare, 
rekvirerade en halvbutelj punsch, som han tömde i ett 
andetag.  Glaset är icke blott glädjens tolk, det är 
även och icke sällan sorgens tillflykt.

  När mannen tömt sitt glas, rusade han upp från 
bordet för att springa sin väg, men hejdades av 
kyparen, som fordrade betalning för halvbuteljen.  
Mannen, vars ansikte var förvirrat och dödsblekt, började 
riva i alla sina fickor, men fick ej fram annat än en 
mängd smålappar liknande prover på varjehanda 
slags lärft.

  Kyparen, som med hånande blick mönstrade de på 
bordet framlagda lapparna, vilka hopskarvade icke ens 
skulle ha räckt till en försvarlig näsduk, och klarligen 
insåg, att han skulle förlora på ett varuutbyte, 
påyrkade med allt strävare stämma betalning i gångbart 
mynt.  Mannen letade och letade, men förgäves.  Vad 
skall nu en ärlig kypare göra med en obekant kund, 
som varken har hatt eller överrock, klocka eller ens 
galoscher?  Vad annat än köra ut honom och ge 
honom en s. k. fot, vilket också kyparen utan ringaste 
försyn för mannens lidande ansikte genast gjorde och 
det med ett eftertryck, som om det snarare gällt en 
hel- än en halvbutelj.  Den olycklige klagade ej.  
Kanske tog han det för ett rättvist straff av den eviga 
försynen.  Han kom blott med något ökad fart vidare 
framåt på samma gata och upp i ett annat hus samt 
in i ett stort rum, uppfyllt av ofantliga lärftsstycken, 
över vilka han kastade sig framstupa, ett rov för den 
grymmaste förtvivlan.

  Orsaken till den sorgliga tilldragelse vi här 
berättat var följande.  Mannen, handlande från 
Norrland, hade nyligen kommit till Stockholm med ett 
större parti lärfter och en ung hustru, vilken liksom 
han tillförene icke varit i huvudstaden.  Ute i affärer 
hela dagen, hade han om aftonen kommit hem för att 
följa sin hustru på spektaklet.  Men även hon hade 
under tiden varit ute och bland andra ställen besökt 
herr Jakobssons modehandel vid Drottninggatan, där 
hon köpt sig den största och dyrbaraste krinolin hon 
fick se.  I denna rustning väntade hon sin man, vilken 
stod gapande och liksom fallen från skyarna, när han 
fick se sin eljest så smärta och okonstlade maka uti 
denna i hans ögon så vanställande toalett, vilken ännu 
ej hunnit till den avlägsna trakt av Norrland han 
bebodde.  Han frågade först sin äkta halft, om hon var 
tokig; men hon förklarade bestämt, att hon bland 
andra köpmansfruar icke behövde se ut som »ett tunnbröd 
bland limpor», såsom hennes ord föllo.  Mannen, 
vars vrede icke blidkades därav att den fördömda 
krinolinen kostat lika mycket som ett helt lärftsstycke 
på sextio alnar, befallde sin hustru att genast avtaga 
den, och när hon vägrade det, försökte han göra det 
själv.  Men med en norrländskas hela kraft försvarade 
hustrun den franska modejournalen och hela sitt 
köns älsklingsplagg.  Följden av ordväxlingen och 
striden blev, att hustrun rusade på dörren, förklarande 
att hon skulle gå i sjön från alltsammans, utom 
från krinolinen, den hon, efter vad vi sett, också hade 
på sig när hon hoppade i vattnet.  Detta var orsaken 
till katastrofen, och man vet hur litet ofta behöves för 
att åstadkomma en sådan.

  Nu låg den arme mannen på sina lärftsstycken, 
förbannande Stockholm med dess kvinnor och dårskaper, 
förbannande sig själv som, i stället för att söka 
rädda sin maka, hade, betagen av ångest och fasa, 
sprungit sin väg.  Hans tillstånd kan svårligen 
beskrivas, men säkerligen fattas av en var, i synnerhet 
av den som har hustru, det må nu vara med eller utan 
krinolin.

  Så hade han legat en stund, än konvulsiviskt 
snyftande och än stirrande upp på stearinljuset, som från 
bordet mitt emot kastade sitt matta sken över så mycket 
linne och så mycken sorg, då han hastigt spratt 
till, reste sig upp och vände lyssnande sitt ansikte mot 
dörren.  Han hade hört steg och röster från personer, 
som kommit uppför trappan och nu tycktes vara i 
farstun.

  Dörren slogs upp — och in i rummet flög hans 
hustru livslevande, fast drypande av vatten som en 
svabb.

  »Kalle, kära Kalle!» ropade hon, kastande sig i sin 
mans armar.

  »Himlen vare lovad!» jublade mannen, »du lever 
då!  Du är då inte död!  Hu, vad du är våt!  Men, 
Sara, min stackars lilla gumma, hur kunde du vilja 
göra mig en sådan sorg och… Usch, du blöter 
alldeles ner mig!»

  Några främmande personer inträdde i detsamma i 
rummet, och av dem fick mannen veta, att när hustrun 
hoppade i sjön, hade de ögonblickligen lagt ut 
med en båt.  Visserligen hade frun genast blivit tagen 
av strömmen, men uppehållen av den väldiga krinolinen, 
som skyddande svällde upp på alla sidor omkring 
henne, hade hon sakta och med upprätt överliv glidit 
fram på vattenytan, liknande i månskenet, enligt 
berättarens utsago, en »liten ångslup som gick för 
propeller».

  Mannen bjöd hustruns räddare kvar till kvällen, 
trakterade dem med renstek och surströmming, under 
det han skildrade den gruvliga ångest han varit uti, 
men förteg visligen uppträdet med kyparen, vilken, 
efter vad vi sett, redan på ett så eftertryckligt sätt 
hämnats både hustrun och krinolinen, och vad särskilt 
angår den senare, vilken även visat sin förträfflighet 
såsom livräddningsboj, så kan man verkligen säga, 
att hustrun i sitt försvar för krinolinen riktigt fick 
vad man kallar vatten på sin kvarn och det i ordets 
fulla bemärkelse.

﻿
BARA NÅGRA ORD

  Ord äro små ting, men som ofta slå hårt nog.  I 
allmänhet slösar man så med dem att man alldeles glömmer 
deras dolda makt.  I rätt tid uttalade, falla de 
som solsken, dagg och det befruktande regnet; i otid 
bliva de som frosten, haglet och den förödande stormen.  
Många tala som de känna och tänka, utan att 
beräkna verkan därav, och ändå bli de förvånade om 
någon finner sig sårad, förolämpad.

  Det var morgon. Frun i huset befann sig i ett 
nervretligt tillstånd.  Hon tyckte att allt gick illa, att 
barnen voro kinkigare än vanligt, köksan långsam och 
snäsig samt herrn i huset otålig, emedan något fattades 
i garderoben.

  »Klockan redan nio och frukosten inte färdig än!» 
brummade han under det han klädde sig.

  »Om några minuter, min vän», svarade hon, som 
redan flera gånger varit i köket för att se efter en 
favoriträtt som hon ville glädja sin man med; »veden 
har varit så rysligt sur i dag.»

  »Veden sur!» upprepade mannen; »är det inte det 
ena, så är det det andra...  Jag börjar bli trött på 
den här ordningen.»

  Hustrun böjde sig över ett av barnen, som hon klädde 
för att dölja uttrycket i sitt ansikte; men man hade 
kunnat se, hur smärtan pulserade över hennes tinningar.  
Herrn gick av och an på golvet med häftiga steg, 
icke anande att varje steg var ett slag på hustruns 
lidande hjärna.

  »Nej, det här är för odrägligt!» fortfor han; »nå, 
äntligen frukosten, efter sju sorger och åtta 
bedrövelser.»

  Han satte sig vid frukostbordet.  Frun och barnen 
togo plats därvid.  Hustrun såg mannen lägga för sig 
en bit av den där älsklingsrätten, och hon hoppades på 
en klarare panna och ett mildare ord.  Men i stället 
sköt han tallriken ifrån sig.

  »Vad är det nu?» frågade hon.

  »Du har väl själv lagat till det här kan jag känna?» 
sporde han.

  »Men vad fattas?  Vad är det för fel?»

  »Åh, just ingenting ...  Vad som helst är gott nog 
åt mig.»

  »Jakob!»

  En rörande sorgsenhet blandade sig med förebråelsen 
i hennes röst och när hon nämnde hans namn, runno 
tårarna utför hennes kinder.  Herrn tyckte ej om 
tårar; de besvärade honom alltid, i synnerhet när han 
var vid dåligt humör.  Han uppsteg därför, tog hatten 
och lämnade rummet.

  Men ju längre fram på förmiddagen, desto mindre 
nöjd blev han med sig själv.  Morgonens tilldragelse 
framstod allt bjärtare för honom och gjorde honom 
orolig.  Han sökte likväl urskulda sig, det förstås.

  »Marie är för sjåpig, för ömtålig och misstyder 
alltid mina ord.  Skall man då i sitt eget hus väga sina 
ord med guldvikt!  Det är som skulle man räkna 
diamanter eller gå på ägg.»

  Han kunde dock icke neka för att hans ord ofta 
varit orsaken till de moln, som stundom drogo över 
hemmets himmel.  Ju lugnare hans själ, ju klarare 
hans tanke, desto mindre tyckte han om sin roll i 
morgonens lilla drama.  Ledsen över den smärta han 
förorsakat sin ömma, välmenande hustu, vände han 
åter hem.  Vid sitt inträde hörde han barnen tala 
ovanligt sakta i barnkammaren.  Han lyssnade, men 
hörde ej sin hustrus röst.  Ängslig inträdde han i 
sängkammaren, där han fann sin hustru liggande med 
tillslutna ögon och ansiktet så blekt, att han ovillkorligen 
ryste till.  Han tvivlade en stund på att hon 
andades och hur lättades icke hans bröst, när han såg 
hennes häva sig.

  »Marie», yttrade han med ömhet.

  Ögonblickligen skildes de befransade ögonlocken 
och hon blickade upp något förvirrad.  Han böjde sig ned 
och kysste hennes bleka läppar, och liksom rörda av 
en elektrisk gnista flögo hennes armar kring hans 
hals.

  »Att du skall må så illa!» fortfor han med samma 
ömma uttryck i rösten.

  »Det är bara mitt sjuka huvud», svarade hon, »men 
jag har sovit och det är bättre nu.  Jag visste inte att 
det var så sent», tillade hon oroligt, »jag fruktar 
middagen inte är färdig än!»

  Hon sökte resa sig, men han hindrade det.

  »Bry dig inte om middagen», sade han, »den 
kommer nog i sinom tid.  Om du känner dig det ringaste 
opasslig, så ligg hellre stilla.  Värker ditt huvud 
mycket?»

  »Ja.»

  Men uttrycket i hennes röst var icke mera sorgset.  
Den bleka färgen började övergå i en varmare, och de 
nyss så matta ögonen fingo sin glans.  Vilken helande 
kraft i hans ömma röst och välbetänkta ord!  Och 
denna kyss, den hade ilat utefter varje nerv som en 
dallring.  Det var nektar för den avtynande själen.


  »Men nu vill jag gå upp», yttrade hon och reste sig 
livligt.  Hon gick med stadiga steg, varje muskel hade 
fått ny spänstighet, och blodet lopp i hennes ådror med 
nya, friska fåror.  Middagen var förträfflig, ehuru 
sen.  Allt var lugn, trevnad och behag.  Hur olika 
mot frukosten!

  Fanns det då verkligen så mycken kraft i bara 
några ord?  Ja, i bara några ord, doftande av välviljans 
vällukt.  Några strålar trängde in i mannens själ, när 
han såg sin hustru med friskt mod och leende min 
återvända till sina sysslor.

  »Det är som jag sade», yttrade mannen för sig själv, 
»Marie har orätt i att taga mina ord så där häftigt.  
Hon borde känna mig bättre än så.»

  »Och likväl», yttrade han, ty nu tänkte han mer 
oförvillat än vanligt, »och likväl bör det vara lättare 
för mig att välja mina ord och att undertrycka det 
där ovänliga i tonen som ger dem dubbel kraft, än det 
är för henne att icke känna smärta vid deras 
yttrande.»

  Så är det ock, men just däri ligger konsten.  Det är 
lättare att ge ett slag än att dölja smärtan av slaget.  
Läggen märke därtill I alle, i synnerhet I, vilkas 
ord ha någon vikt här i världen!

﻿  
TJUGU FÄSTMÖR OCH EGENDOM I DALARNE

  En tid talade man i Stockholm mycket om en 
äventyrare eller spektakelmakare, som satte mycket 
myror i huvudet på en hel hop snälla och hyggliga 
flickor, kända under det gemensamma namnet »bodmamseller».  
Under loppet av hösten hade nämligen en 
välklädd herre med allvarligt utseende infunnit sig i 
flera bodar, börjat ett livligt samtal med de sköna 
innanför disken och slutat med ett formligt frieri, 
vilket i allmänhet med mycken välvilja antogs.  Hans 
tunga var i hög grad fängslande, och vi vilja anföra 
några prov därav.  Inkommen t. ex. i en fruktbod, 
yttrar han till mamsellen där:

  »Dessa äpplen äro förtjusande, men de förlora sig 
under den hand som berör dem, och jag är svag för 
små vackra händer.  Jag är för övrigt en originell 
man och har mina idéer.  Jag har dessutom en större 
lantegendom i Dalarne med en ovanligt stor och 
fruktbärande trädgård, men jag är tyvärr ungkarl, och det 
behagar mig ej.  Jag har länge sökt en maka, okonstlad, 
utan anspråk och som aldrig säger mig något 
emot, ty jag har mina idéer.  Vill ni bli denna maka 
jag söker?»

  Fruktmamsellen rodnar eller bleknar, allt efter som 
hon är av Rosenhäger eller Vita gyllen, men lämnar 
slutligen sitt ja.  Fästmannen talar med henne om 
﻿lysning, bröllop, vilket bör ske så fort som möjligt, ehuru 
han gärna skulle se, om han innan dess finge sälja 
sin egendom i Dalarne och köpa en annan vid Mälarens 
romantiska strand.  Han beseglar sitt frieri därigenom 
att han köper ett äpple, skär det mitt itu, behåller 
ena halvan för sig själv och lämnar den andra åt 
fästmön.  Han lovar naturligtvis att snart återkomma 
och går.  Den unga flickan blickar, ljuvt betagen, 
efter honom och gömmer sitt halva äpple, såsom ett 
oförgängligt minne av denna högtidliga stund.

  Kommer han in i en skobod, börjar han med en 
skildring av fotens behag och skodonens skönhet, talar 
om sin egendom i Dalarne, på vars försäljning han 
även där tänker, och slutar likaledes med ett frieri, 
som lika hjärtligt emottages.  Huru han där beseglar 
förlovningen är ej bekant.  Kanske köper han ett 
par skor, av vilka han behåller den ena och ger den 
andra åt fästmön.  Han går efter ett ömt avsked, och 
bodmamsellen, så glad att hon knappast vet på vilken 
fot hon skall stå, förutser en lyckligare framtid än hon 
ens kunnat drömma om.  Hon behöver icke mer framsläpa 
ett liv i beständiga försakelser och oupphörlig 
fattigdom, ty man kan vara ganska barfota fast man 
står i skobod.

  Kommen in i en juvelerarebod, begär han genast få 
se på förlovningsringar.  Bodmamsellen utbreder 
några dussin på disken.  Köparen provar den ena ringen 
efter den andra på den förlägna mamsellens fingrar 
och alltid på det rätta.  Äntligen finner han en 
som passar och ber henne behålla den, under det han 
börjar sitt vanliga tal om sina originella idéer, om 
behovet av en okonstlad maka, som aldrig säger 
honom något emot, om lysning, bröllop och den där 
egendomen i Dalarne.  Han ber henne gravera in i ringen 
initialerna till hans namn, kanske X Y Z eller Å Ä Ö 
eller vad det kan vara.  Han går och lämnar mamsellen 
lycklig ända upp över öronen.  Huruvida han 
betalar vad ringen kostar eller dröjer därmed till dess 
han försålt sin egendom i Dalarne, förmäler ej 
historien.  Troligtvis gör han det senare, kanske för att på 
detta sätt giva ett bevis på sin eviga förbindelse.

  Ungefär i samma stil friar han i minst tjugu bodar, 
förlovar sig med minst tjugu bodmamseller och har 
aldrig det missödet att få korgen, oaktat två 
korgbodar räknas bland de tjugu.  Den som haft en fästmö, 
vet nog hur ens tid blir upptagen.  Vad skall det 
då icke vara för den som har tjugu!  Han försummar 
likväl ej i förbigående att titta in till var och en.  
En kärleksfull blick, en handtryckning över disken, 
se där allt som behöves för att underhålla den heliga 
lågan.  En var borde dock med det snaraste bereda 
sig på bröllop, ty det kunde icke dröja länge innan 
egendomen i Dalarne bleve försåld, ehuru konjunkturen 
just icke var den bästa.

  Av ett förlovat par är merendels fästmön den mest 
ivriga i att meddela världen sin lycka.  Den ena 
bodmamsellen började innan kort förtro den andra, att 
hon skulle gifta sig med en rik possessionat i Dalarne.  
Den andra, något storögd, lönade detta förtroende 
med ett förtroende tillbaka av samma beskaffenhet.  
Sak samma med den tredje, fjärde, femte o. s. v.  
Namnet på fästmannen kunde omväxla något, men 
egendomen i Dalarne var alltid densamma och alltid 
till salu.  En besynnerlig vurm som fallit på folket 
i Dalarne!  Alla ville sälja sina egendomar och alla 
gifta sig med bodmamseller i Stockholm.  Ingenting 
ont i själva vurmen, ty egendomarna i Dalarne skola 
vara bland de bästa och Stockholms bodmamseller 
äro onekligen i allmänhet välkända.  Men besynnerligt 
föreföll det ändå, och snart började man ana rätta 
förhållandet.  En kör av minst tjugu sopraner och 
alter höjde sig mot bedragaren, vilken snart fann 
rådligast att hålla sig undan och uteslutande ägna sig 
åt sin egendomsaffär.  De flesta av de bedragna skrattade 
åt alltsammans, men några togo saken allvarsamt 
och bland dem mamsellen i fruktboden.  Hon var ute 
på jakt hela dagen, länge fruktlöst, men påträffade 
slutligen sitt villebråd vid ett gathörn.

  »Så har jag er då äntligen!» ropade hon andtruten.

  »Kors, lever du än?» frågade fästmannen.

  »Lever jag», upprepade fästmön; »varför skulle jag 
inte leva?»

  »Därför att jag trodde du var död», förklarade 
fästmannen.

  »Nå, när ska det bli bröllop av?» frågade fästmön.

  »När jag väl sålt min egendom», svarade fästmannen.

  »Jaså, den där egendomen i Dalarne?»

  »Javisst, visst är den i Dalarne?»

  »Det skulle vara roligt att se den där egendomen i 
Dalarne», menade fästmön.

  »Res dit!» tillrådde fästmannen; »vi ha den 
ypperligaste järnväg mellan Gävle och Falun.»

  Efter detta kärleksfulla råd vänder fästmannen sin 
brud ryggen och försvinner, utan att sedermera låta 
sig avhöra varken i den ena eller andra boden.  Det 
tämligen grova skämtet kostade emellertid några av 
de stackars flickorna deras konditioner, dem de sagt 
upp, i hopp att snart bli gifta, och det blir för dem 
en varning att hädanefter icke vara allt för godtrogna 
mot friare, i synnerhet sådana som ha egendom i 
Dalarne.

﻿
HISTORIEN OM EN BLOMMA

  Vid en mindre besökt gata på norr var ett litet 
stenhus, vars bottenvåning bestod av ett enda rum, 
upplåtet till mjölkmagasin.  Magasinet hade en dörr med 
glasruta åt gatan och ett enda fönster likaså, i vilket 
man under loppet av flera år sett ett fat med mjölk, 
en gräddkanna av enklare porslin med några ägg på 
vardera sidan samt några talgljus hängande i kors 
däröver.  En och annan gång ökades förrådet med 
färskt smör, format i fyrkant med stämpeln av något 
mejeri.  Alltsammans var emellertid snyggt ordnat 
och hade ingenting motbjudande för aptiten, vilket 
icke alltid är fallet med dylika ställen.  Men en dag 
syntes något i fönstret som icke heller var motbjudande 
för ögat.  Det var en blomma i kruka, mycket vacker 
och ännu mer sällsynt.  Blomman var högröd, men 
stjälkbladen, ovanligt breda och långa, voro överallt 
betäckta med små, fyrkantiga figurer, bruna, röda och 
gula.  Det är möjligt att Ericsson på Haga har maken 
därtill i sitt rika och välordnade växthus, fast det 
undgått vår uppmärksamhet.  Många från gatan stannade 
utanför det lilla fönstret och betraktade blomman, 
och en dag bland dessa en äldre herre, vilken, 
sedan han en stund beundrat denna tropikens skönhet, 
gick in på mjölkmagasinet.

  Innanför disken sutto en äldre kvinna och vid hennes 
sida en flicka av ungefär sexton år, synbarligen 
mor och dotter, bägge ivrigt sysselsatta med 
syarbete.

  »Känner frun namnet på den vackra blomman i 
fönstret?» frågade han.

  »Ack nej, det gör jag inte», svarade frun.

  »Är den till salu?  Kan jag få köpa den?»

  »Jag skulle inte för allt i världen vilja sälja den», 
försäkrade frun.

  När den fattige inte för allt i världen vill sälja 
något då ligger i detta något ett värde, som den rike icke 
kan betala med allt sitt guld.  Efter några frågor och 
svar kom man till en liten och enkel historia om själva 
blomman.  Frun i mjölkmagasinet, som även försörjde 
sig och de sina med att sy fruntimmerskläder, hade 
haft arbete åt en förnäm dam, som tillbragt sommaren 
i Stockholm.  Dagen före sin avresa hade den unga 
damen givit sin sömmerska den där blomman.

  »Och av hela mitt hjärta tackar jag henne för det!» 
tilläde modern.  »Gud, som givit oss behov av föda, 
har även givit oss behov av trevnad, och obeskrivlig 
är den trevnad, som den vackra blomman bereder mig 
och mitt barn.»

  Men därmed var historien icke slut.  Några dagar 
efter den unga damens avresa hade en ung herre kommit 
in i magasinet och även begärt få köpa blomman, 
men naturligtvis fått avslag.  Även han fick veta 
blommans historia, men då han på förfrågan fick veta 
den unga givarinnans namn, hade han under synbar 
glädje begärt hennes adress och, sedan han upptecknat 
den, avlägsnat sig.  Men några veckor därefter kom 
han åter in i magasinet och berättade att giverskan, 
som blivit särdeles glad över att få underrättelse om 
honom, den unge mannen, den hon på länge icke hört 
något av, bett honom gå in till frun i mjölkmagasinet 
och tacka henne för det.


  »Det gör mig så gott att höra, att den goda fröken 
är glad och lycklig», yttrade mjölkförsäljerskan; 
»himlen har då belönat henne även för hennes godhet 
emot oss.»

  »Och ni har även gjort mig lycklig», tillade den 
unge herrn, »ty utan er blomma hade jag kanske icke 
återfunnit den jag så länge sökt.»

  Det är genom den friska grönskan i en dalgång man 
upptäcker den lilla bäcken, som är upphovet därtill.

  Längre var ej historien om blomman.  Men med 
djup rörelse betraktade den äldre herrn modern och 
dottern, ty det föreföll honom som om deras fingrar 
flögo livligare med nålen, när de blickade på blomman, 
och att modern njöt dubbelt vid åsynen av sin dotters 
fröjd.  Bägge smålogo med en viss stolthet, då de 
sågo främmande stanna utanför fönstret och länge 
dröja därvid.  Det fanns då även hos dem något som 
var värt att se, värt att beundra.

﻿    
EN BATALJ VID POHLSRO

  En söndags eftermiddag var en liten familj, bestående 
av man, hustru och en tjuguårig dotter, ute på 
promenad å kungl. Djurgården.  Mannen, husägare och 
s. k. kogubbe på en av malmarna, såg tät och bestämd 
ut; hustrun, kort och fetlagd, något barsk till utseendet.  
Men dottern, en smärt och vacker flicka, strålade 
av sin ålders hela glädje.  Familjen hade varit ute 
hela eftermiddagen och begav sig först i skymningen 
på hemvägen.  Nedanför Franska värdshuset, där 
familjen varit inne och tagit en sexa med bajerskt öl 
och apelsiner mötte den en ung man i snygga 
sjömanskläder, vilken, hälsande på familjen som på gamla 
bekanta, slöt sig till den för att göra sällskap.  
Föräldrarna sågo icke synnerligen belåtna ut, men dottern 
smålog mot den unge sjömannen.  De voro också 
bekanta sedan ungdomen, och det hade visserligen varit 
tal om någon närmare förening mellan de unga tu.  
Men alltsedan Carl Bäck, så hette ynglingen, valt 
sjömansyrket, hade föräldrarna icke velat höra på det 
örat.  När man har ett hus på tio tusen rdr och en 
ladugård på tjugu kor, för att icke räkna hästen och 
stallgumsen, ger man icke gärna bort sin enda dotter 
till en så ostadig och kringflackande varelse som 
sjömannen.

  »Jag trodde du var till sjöss nu vid lag», yttrade 
kogubben vresigt.


  »Nej, jag läser nu som bäst på första styrmansexamen, 
kära farbror», upplyste Carl Bäck.

  »Såå, liksom vi inte hade nog av tockna som göra 
haveri och sätta bort fartyg», brummade kogubben.  
»Bättre hade varit om du hållit i med skrädderi, som 
du börjat, för skräddare är borgare och föder sin karl, 
ska jag säga dig, jag.  Men gå i blanklädershatt och 
röd skjorta och spela kronvägg under gudstjänsten, 
det blir en varken fet eller salig på, och det säger jag 
dig», tillade han något saktare, »slå du inga lovar 
kring Anna vidare, för då biter du dig i tummen, det 
kan du slå dig i backen på.»

  »Nog kunde han på söndagen ha tagit frack på sig, 
den slasen!» anmärkte modern, som gick några steg 
framför dottern.

  »Inte är frack vackert, kära mamma», svarade Anna, 
»nog ser Calle mycket bättre ut i sin jacka med de 
små blanka knapparna i.»

  »Men inte är det just gentilt att på blanka 
söndagseftermiddagen ha en simpel sjöman i sällskap och det 
på själva Djurgården, där de kungliga äro ute och bättre 
folk med.  Jag riktigt skäms för om jag skulle 
möta någon bekant.  Men hör du, hur tar sig min nya 
hatt ut så här på kvällskvisten?»

  »Alldeles förträffligt, kära faster!» ropade Calle, 
tagande ett skutt till fasterns sida.

  »Ska väl det också», medgav frun, »men så är den 
köpt hos fru Lagerström vid Drottninggatan och kostar 
sina modiga tio riksdaler, fast jag släppte till 
banden själv.  Hör du, kära Calle, gå inte och stövla 
så nära vid sidan på mej, för du trampar ju på min 
klänning, ditt blindstyre, så styrman du är.»

   »Du kunde gärna nypa lite i klänningen och hålla 
opp, kära gumma», rådde kogubben, »för den släpar ju 
i sanden så den ser ut som en sandharvel, och den kostar 
fläsk, det vet jag, det.»

  »Åh, jag har väl fått knoga för den själv, tänker 
jag», menade frun, »för om inte jag höll ögona öppna 
både bitti och sent, så...  Men sicken folksamling 
där borta!  Hör på, tocket väsen och kattrakande där 
vid vägen!»

  Familjen hade uppnått Pohlsro, som den stunden 
icke gjorde särdeles skäl för namnet.  Trängsel, skrik 
och svordomar härskade där.

  »Det är visst apor man visar», ropade dottern, »ack, 
låt oss se på aporna, det är så rysligt roligt att se på 
apor, de dansa och kunna så många roliga konster, 
och så ha de uniformer på sig ibland.»

  »Gapa på dem den som vill, men inte få de mej till 
tocket», förklarade frun; »för jag vet ingenting så 
otäckt som apor, de likna människor så hiskligt.»

  »Stå du mans stilla där du står, min gumma», sade 
kogubben, »så ska jag och Anna se på aporna i en 
handvänning, för nog ä’ de ena putslustiga tingestar, 
som en väl kan se på och grina åt en stund.  Nappa 
mig nu bara i rockskörtet, Anna, så ska jag bana 
vägen.  Sjöman viger kan gärna stå kvar hos hustru 
min och se till henne, fast inte tror jag just att någon 
tar bort henne.»

  Kogubben begav sig därefter in i folkhopen med sin 
dotter; men Carl Bäck lämnade icke Annas sida.  
Visserligen höll hon med ena handen i faderns rockskört, 
men hennes andra vilade i Calle Bäcks och satt där 
som i ett skruvstäd, hjärtligen omknipen och klämd, 
utan att någon klagan eller missbelåtenhet förspordes.

  I detsamma skilde sig folkhopen för en ung, fin 
herre med mustascher, vilken rusade fram, slående 
med knutna nävar åt bägge sidor.


  »Vad är det ni vill?» röt han med vilt rullande ögon 
till kogubben, som ivrigt ville fram.

  »Hå kors, jag ville bara se på aporna, jag», svarade 
kogubben.

  »Där har du lorgnett att se med», ropade den unge, 
fine herrn och gav kogubben ett knytnävslag över ena 
ögat.

  Kogubben förde svärjande handen till sitt slagna 
öga, och hans dotter uppgav ett skrik.  Men den fine 
herrn höjde ånyo sin näve, och kogubben hade säkerligen 
fått dubbellorgnett, om icke Calle Bäck i tid 
kastat sig emellan och givit bärsärken ett väl riktat 
slag under näsan, så att han raglade baklänges.  
Därefter drog han Anna och hennes far ur folkträngseln.

  »Den boven har alldeles pluggat igen mitt öga», 
klagade kogubben; »men tack ska du ha, Calle Bäck!  
Du gav honom på nosen, så inte snusar han på tre 
hela veckor...  Men vad är det?»

  Ett skrik hördes i detsamma och det så gällt att 
det kunnat höras över Djurgårdsslätten.

  »Det är hustru min som skriker!» ropade kogubben; 
»jag skulle känna igen hennes röst bland tusen... 
Ingen dödlig varelse skriker som hon!»

  De rusade över diket upp på vägen och fingo snart 
se en hemsk syn.  Kogubbens hustru stod med blottat 
huvud och med armarna sträckta mot höjden.  Framför 
henne stod en annan bärsärk, likaledes med mustascher, 
och hållande högt över sitt huvud en käpp, på 
vars spets satt en fruntimmershatt med nackaröda 
band, som fladdrade för aftonvinden.  Officerare vid 
Stockholms garnison brukade den tiden roa sig på 
detta sätt.

  »Människa, karltamp!» skrek kogubbens fru, »ge 
mig min hatt tillbaka!  Den är köpt hos fru 
﻿Lagerström vid Drottninggatan och kostar sina modiga tio 
riksdaler utom banden, som jag...  Ge mig min hatt 
som ni slet från mitt huvud ...  Ge mig min hatt, mitt 
huvud, mitt huvud, min hatt...  Hjä-ä-ä-älp!»

  »Tig, käring, annars slår jag ihjäl dig!» röt 
segraren; »denna hatt tar jag med som segertecken.»

  Segervinnaren ärnade hasta bort med sin trofé; men 
Calle Bäck satte efter honom och, efter ett blodigt 
envig, varunder den raske sjömannen gjorde en näsa 
till obrukbar, ryckte han till sig hatten och lämnade 
den åt dess ägarinna, som i glädjen över återfåendet 
satte hatten bakfram på sitt huvud, utan att märka 
det.  Därefter ville Calle Bäck återvända till striden, 
ty även hans bärsärkaraseri började vakna; men Anna 
kastade sig om hans hals och besvor honom under 
tårar att icke vidare äventyra ett liv, som från denna 
stund blivit än dyrbarare för henne.  Anna, med Calle 
Bäck under armen, återvände till sin mor, vilken då 
som bäst var sysselsatt med att hålla en ofantlig 
gråsten på sin mans röda öga för att, såsom hon yttrade, 
»platta till svullnaden».

  Familjen begav sig på hemvägen, lämnande snart 
långt bakom sig tumultet, som länge fortfor att rasa 
vid Pohlsro.

  »Det var ju en evig lycka att vi hade Calle Bäck 
med oss!» jublade Anna under hela vägen.  »Utan 
Calle Bäck hade mamma förlorat sin nya hatt och 
pappa sina gamla ögon.  Man kan allt duga och vara 
bra, fast man inte har felbhatt och frackskört.»

  Annas föräldrar, som nog förstodo piken, yttrade 
ingenting däremot, och säkert är att Calle Bäck i 
djupet av sitt hjärta välsignar både den hand, som gav 
kogubben ögat, och den som slet hatten från huvudet 
på Annas moder.


»BROR FRITZ»

Till en av Sveriges mest besökta hälsobrunnar kom en sommarkväll en ung man, beträdande med raska steg huvudallén till brunnslokalen. Han var ingenjörofficer, hade varit kommenderad till förberedande arbeten för en av statens järnvägar och ärnade nu, innan han begav sig på hemvägen, uppehålla sig en dag vid brunnen, där han hade bekanta och kamrater. Ett stycke framför honom gick ett sällskap, bestående av en äldre herre med ett äldre fruntimmer under armen samt tvenne unga flickor med denna lätta, elastiska gång som tillhör ungdomen. Den unge officeren, vars ansikte uttryckte ett glatt och okonstlat sinne, skyndade fatt sällskapet.

»Om förlåtelse, bär denna väg direkt till brunnssalongen?» frågade han.

»Ja», svarade herrn.

»Kanske herrskapet ärnar sig dit?»

»Nej», svarades tvärt.

Något överraskad av det tvära svaret, betraktade den unge mannen sällskapet med något mera uppmärksamhet. Mannen syntes förlägen, frun rodnade, och de bägge unga damerna, av vilka den ena kunde vara ett år äldre, men för övrigt så lika varandra som tvenne bär, och ganska vackra bär till på köpet riktade sina ögon mot marken. Vår löjtnant, som, innan detta skedde, redan upptäckt tu par de vackraste blå ögon
och även kände sig belåten med det övriga av de bägge ansiktsovalerna, skulle nog haft lust att fortsätta bekantskapen, men avskräckt av det tvära nej’et, lyfte han på hatten och fortsatte ensam sin väg med samma hurtiga gång.

Anländ till brunnssalongen, välkomnades han av de kamrater han sökte, varefter han följde dem till restaurationen, dit de inbjudit honom. Under vägen dit mötte han och hans kamrater samma herrskap han nyss råkat i allén. Han blottade ånyo sitt huvud, men kamraterna stirrade rakt framför sig utan att ens röra vid hattarna.

»Den där familjen hör då inte till brunnsgästerna?» frågade han.

»Till brunnsgästerna, men inte till brunnssocieten», upplyste en greve G**; »familjen är mindre välkänd, och ingen här vill umgås med den.»

»Vad är det då för en familj ?»

»En så kallad brukspatron T**, känd för åtskilliga knep. Bland annat har han själv satt eld på diverse byggnader som han haft hög assurans på. Det lärer ha kostat honom modiga styvrar för att undgå lagens hand. Vidare av hans meritförteckning känner jag ej, men det kan vara nog för tillfället.»

»Men hustrun ser hygglig ut, tycker jag.»

»Men glöm ej att de tu äro ett.»

»Och döttrarna äro rätt söta... Gudomliga blå ögon, de täckaste profiler. Tål man inte heller dem?»

»De äro delar av det hela och följaktligen underkastade samma dom.»

»Det är hårt», anmärkte den nykomne.

»Men rättvist», förklarade kamraten; »fädernas missgärning straffas inpå barnen i tredje och fjärde led.»
»Men inte i andra», menade vår ingenjör skrattande, »men», tillade han allvarsamt, »det är synd om de stackars flickorna, och vill ingen annan vara deras kavaljer, så har jag god lust att bli det.»

»Det kan du låta bli, så framt det inte roar dig att sitta på de anklagades bänk. Grevinnan F*** för spiran vid denna brunn, och den som sätter sig upp mot henne är förlorad för tid och evighet.»

»De där nåderna äro sig lika», yttrade vår löjtnant med en axelryckning, »och jag känner mig alltid hågad att höja upprorsfanan mot dem.»

»Även du är dig lik, bror Fritz, samma blinda rusare, som du alltid varit.»

»Ja visst», svarade Fritz, »jag är väl inte för roskull ingenjör vid järnvägarna.»

Följande dag var »bror Fritz», som han av sina kamrater kallades, tidigt ute för att besöka brunnen och brunnshuset. Där funnos även artificiella vatten, följaktligen den ymnigaste tillgång på Guds och apotekarens gåvor, de senare vida mer eftersökta än de förra. Guds gåvor kunna även komma ur modet. Brunnsgästerna vandrade fram och tillbaka, och »bror Fritz» blev snart av sin vän och kadettkamrat greve G** föreställd för brunnssällskapet och dess drottning, grevinnan F***, en medelålders fru, som nådigt smålog mot den glade och språksamme officeren vid järnvägen, ehuru hon hellre sett om han varit vid kavalleriet, hästkrafter på lokomotivhjul i all ära. »Bror Fritz» sökte bland granna toaletter och bleka kinder efter brukspatron T**:s blomstrande döttrar, men förgäves.

»Brukspatron T** är inte här», yttrade han till G**.

»Han har varit så god och inte hedrat brunnen med sin närvaro», upplyste denne; »den där patronen vurmar, som du vet, mera på eld än på vatten.»
»Men hans fru och döttrar?»

»Den illa assurerade familjen syntes här i början, men när den kom underfund med att alla drogo sig för den, rymde den fältet.»

»Alla drogo sig för den!» upprepade vår ingenjör förtrytsamt; »alla?... Ni ä’ då ena stora krukor allesammans.»

»Det är väl också det bästa man kan vara, när man dagligen går efter vatten», anmärkte en tredje.

Dagen förgick, och det led mot aftonen. »Bror Fritz» strövade över allt i hopp att träffa de stackars biltoge, och han hade flera gånger gått förbi den något avlägsna paviljongen de bebodde utan att ha fått se dem. Men »trägen vinner», och äntligen lyckades han. Frun med sina bägge döttrar visade sig å verandan. Vår ingenjör närmade sig med sin vanliga hurtighet, hälsade och presenterade sig både till namn och karaktär.

»Man gör i musik i brunnssalongen i afton», berättade han därefter, »och jag tar för givet, att de unga damerna äro musikaliska.»

»Mina flickor äro visst inte alldeles okunniga i musiken», svarade frun, »de ha till och med ett helt år i Stockholm tagit lektioner för van Boom, men ...»

»Nåväl, då anhåller jag att få ledsaga herrskapet till salongen.»

»Till salongen!» upprepade frun, sprittande till; »omöjligt, herr löjtnant! Jag kan inte, jag har inte tid, jag ... Min man är inte rätt frisk, så att.. .»

»Nå, om inte frun vill avlägsna sig från sin man, som är opasslig, så finner jag inte något skäl varför de unga damerna, som äro själva hälsan, skola vara sjukvakterskor, under det att hela världen, som är sjuk och tråkig, sjunger och dansar.»
Frun fortfor att vägra. Den var hjärtslitande, denna strid emellan moderns önskan att bereda sina barn ett så stort nöje och hennes fruktan att de icke skulle bli emottagna. Men »bror Fritz» var icke den som släppte taget, och han hade goda bundsförvanter i döttrarna som omgåvo sin mor. Äntligen segrade modershjärtat, och slutligen såg man en »pas de trois» över gångstigen som ledde till brunnssalongen. Det är lätt att vara med i en »pas de trois», när man icke har mer än sjutton år under ena armen och sexton under den andra och själv bara tjugufem eller tjugusex på nacken.

Brunnssalongen var överfylld av herrar och damer, gamla och unga, som musicerade måttligt, men dansade desto omåttligare. »Bror Fritz» förde sina bägge damer genom sällskapet, som började få stora ögon, direkt fram till drottningen och presenterade sina protegéer för henne. Hennes nåd var vid dåligt lynne. Man hade nyss haft den »indelikatessen» att i hennes närvaro sjunga den där duetten ur Don Juan, som börjar med »Du bör ej fruktan bära» och slutar med »Ja, glad skall jag dig följa». Hon blev ännu mörkare i hågen, när hon fick se den biltoges döttrar. Men de unga flickorna voro så vackra, så blygsamma och darrande, och de nego med sådan underdånighet, att hennes nåd slutligen täcktes småle emot dem, och när drottningen ler, ler hela hovet.

»Bror Fritz» var outtröttlig uti att låta sina protegéer utveckla alla sina egenskaper. Glädjen, som så länge varit liksom tilltäppt i deras unga sinnen, tog sig nu med ens frisk luft och förde därvid med sig, som i en ström, all den friska naivitet och intagande ysterhet som rymmes i rena, oskyldiga hjärtan. Den biltoges döttrar gjorde furore både vid pianot och i dansen, och man började hålla »bror Fritz» räkning
för det han riktat societén med så söta, bildade och talangfulla flickor.

»Charmanta varelser!» yttrade greve G** till »bror Fritz»; »jag undrar just hur det kan vara med den där patronens affärer... Men vad duger väl en svärfar till som sätter eld på sin egendom?»

»Åhjo», svarade vår ingenjör, »om han bara ställer så till att han det oaktat får ut assuranssumman. Vem vet, kanske lyckas han bättre en annan gång, och då är det ju ingenting som hindrar!»

Men under det döttrarna triumferade i salongen, vandrade modern av och an utanför paviljongen och i den yttersta oro, än blickande utåt gångstigen, än blundande, liksom fruktade hon att se sina barn återkomma nedslagna, förtvivlade. Men de återkommo lyckligtvis ej, och ju mera skymningen utbredde sig över himmel och jord, desto klarare blev hennes anlete. Hennes matta ögon återfingo småningom sin glans, de bleka läpparna sin förlorade purpur. — Ah, där äro de, där har hon dem! De komma, de komma och, himlen vare lovad, så sent som möjligt!

»Pas de trois» visade sig ånyo på gångstigen med mångdubblad livlighet. Modern ilade emot den och slöt snart sina barn till sin famn. Ack, vad de haft roligt! Det hade gått så bra för dem vid pianot, de hade måst göra da capo på Rossinis »Stabat Mater», arrangé à quatre mains par Charles Czerny; de hade dansat varje dans, varit uppbjudna av så många, så många på en gång, att de måst anteckna namnen för valser i morgon och valser i övermorgon, och de skulle nog minnas det, de skulle inte mankera någon, det var visst och sant, och så hade de blivit du med fröknarna A. B. C., och de hade fått kalla X. Y. Z. för tanter, och Gud så roligt det varit!

Modern närmade sig sina döttrars kavaljer, som stod
på något avstånd från denna intagande grupp, djupt rörd av vad han såg och hörde. Hon räckte den unge mannen sin hand, hon ville yttra något, men intet ord kom fram; hon försökte ånyo, men det lät som en kvävd snyftning. »Bror Fritz» upptäckte, trots skymningen, en tacksamhetens tår i den stackars fruns blick. Han skulle ha sett den även i den djupaste natt, ty sådan glans har endast tåren i en moders öga.

Och därmed är det slut på vårt lilla brunnsäventyr. Följande morgon hade »bror Fritz» lämnat brunnen. Läsarinnan är icke nöjd, det förstå vi nog; hon skulle sluta på annat sätt, om hon finge råda. Men vem rår om framtiden? — Möjligt är att »bror Fritz», under sitt järnvägsarbete nästa år, oförmodat stöter på en ståtlig herrgård med åkrar av gyllene ax och järnstaket med gyllene knoppar. Möjligt är ock att brukspatron T** äger denna gård, rimligt assurerad, så att den icke inleder i frestelse. Då träffar »bror Fritz» nog sina tvenne najader från hälsokällan. Den ena bör vara aderton, den andra sjutton år, och han äger då blott att göra sitt val, ty vart han än vänder sig, lärer väl ingen korg komma i fråga.

﻿
FRÖKEN LOHM

  Bland anmälde döde läste jag i tidningarna en dag: 
»Välborna fröken Johanna Catharina Lohm avled den 
24 februari 1860 i en ålder av 80 år och 3 månader».  
Det stod icke att hon sörjdes av släktingar och 
vänner.  Men av de förra lämnade hon väl ingen efter 
sig; troligen var hon den sista av sin ätt.  Av de 
senare såg jag visserligen tvenne, men som snarare voro 
till besvär än stöd, hur kärt besväret än kunde vara.  
Av en händelse hade jag gjort bekantskap både med 
den gamla fröken och hennes två vänner.  En dag 
befanns på trappan till ett boningshus inom 
Ladugårdslands församling sittande en gumma med två små 
hundar på sitt knä.  Hon såg mycket modfälld och 
bedrövad ut, och höstvinden, kall och svår, lekte i 
hennes lockar, som vid närmare påseende befunnos vara 
av mörkbrunt garn.  Toaletten för övrigt röjde 
armod och nöd, och hon hade inga strumpor i skorna.

  Folket i huset gav sig i samspråk med den stackars 
gumman och fick snart veta att hon var en fröken 
Lohm, som i många Herrans år hyrt ett litet avlägset 
rum på Ladugårdslandet.  Detta rum hade hon 
uppsagt för att skaffa sig ett bättre, men glömt bort 
saken, och när den nye hyresgästen kom, var hon utan 
tak över huvudet.  Tvenne nätter hade hon med sina 
hundar bott i en vedbod och skulle ha slitit mycket 
ont, såsom hon yttrade, om icke hennes snälla 
hundar legat på hennes bröst och på detta sätt hållit henne 
varm.  Men på tredje dagen hade några famnar 
ved, med bättre anspråk på hennes natthärbärge, 
jagat henne bort, och med stora bekymmer för den 
kommande natten hade hon linkat kring med sina enda 
vänner, till dess hon slutligen slagit sig ned på den 
trappa, där man funnit henne.

  Man bad naturligtvis gumman stiga in och bjöd henne 
och hennes vänner mat, den hon likväl med en viss 
stolthet förklarade sig icke kunna mottaga, så framt 
man icke skrev upp vad hon förtärt på räkning, den 
hon med det snaraste skulle likvidera.  Hennes tal 
röjde god uppfostran och ett särdeles gott minne; 
hennes ansikte bar ännu spår av skönhet: vacker panna 
och näsa, ovanligt livliga ögon, trots de åttio åren.

  Sedan hennes hundar, Bella och Fina, numera 
föremålen för hela hennes ömhet, fått sitt rundliga 
middagsmål och hon därefter själv tagit några bitar, 
lämnade hon rätt intressanta svar på frågor om sitt 
förflutna liv.  Hon var dotter till en överstlöjtnant vid 
artilleriet, vilken dött för länge sedan och konung Carl 
Johan hade bekostat hennes mors begravning, vid vilken 
mycken »gens de qualité» varit närvarande.  Men 
den förnämste av hennes släktingar var hennes köttslige 
morbror, den historiskt bekante och märkvärdige 
general Pechlin, vars synnerliga favorit hon varit.  
Otaliga gånger hade hon som liten suttit på hans knä 
och fått många kyssar av sin alltid milde och beskedlige 
morbror.  Det var endast mot kungar han var så 
lagom mild och beskedlig.

  En dag satt hon — hon var då ungefär tolv år — 
jämte sin mor och andra släktingar vid middagsbordet 
hos morbror generalen, som, ehuru mer tankspridd än 
vanligt, likväl med vanlig glättighet höll målron vid 
makt, då den inträdande betjänten anmälde, att någon 
i tamburen genast ville tala med »nådig generalen».

  »Man får vänta till jag spisat», svarade generalen.

  Betjänten gick, men återkom snart med blekt ansikte 
och berättade, att man icke ville vänta tills »nådig 
generalens» spisat samt att det stod vakt utanför 
huset, det s. k. Pechlinska huset på Blasieholmen.

  »Jag reser mig icke från bordet förrän jag slutat 
min middag», förklarade Pechlin, visserligen med 
blekare ansiktsskiftning, men med stadig röst.

  Men i detsamma visade sig i matsalen en 
gardesofficer med blottad värja.  Då reste sig generalen, 
yttrade ej ett ord, men tryckte händerna på sina av 
ängslan förstummade släktingar, kysste sin tolvåriga 
systerdotter på mun och följde officeren såsom fånge, 
skäligen misstänkt för delaktighet i Gustaf III:s mord.  

  Såsom minne av sin beskedlige morbror, den hon 
sedan aldrig återsåg, förvarade fröken Lohm en liten 
tavla av silke, vilken, sydd av hennes mor, hängt i 
morbror Pechlins förmak.

  Man tillbjöd gumman husrum över natten, och rörd 
ända till tårar, antog hon tillbudet, dock med förbehåll 
att få betala när hon kunde.  Men som hennes 
hundar voro ostyriga, lade hon sig ej, utan satt hela 
natten på en stol med ett vaksamt öga på sina 
älsklingar, dem hon titt och ofta läxade upp.

  »Att lilla Fina, som är ung och obetänksam, inte 
vet hur hon skall skicka sig på främmande ställe, det 
undrar jag mindre på.  Men att Bella, som är äldre och 
förståndigare, skall bära sig åt så där ...  tyst Bella, 
ligg stilla, Bella!  Annars får Bella inte se Gustaf 
Vasa och inte heller Kalifen i Bagdad!»

  Följande dag lyckades man få en egen bostad åt 
den stackars gumman och dit man lät flytta hennes 
bohag, bland annat tre gammalmodiga, men vackra 
byråer, fast med tomma lådor, allt fragment av ett länge 
sedan brutet välstånd.

  När hon skulle gå och taga avsked, yttrade hon:

  »När jag en gång får råd skall jag köpa mig 
lockar av hår, ty garn är just inte lämpligt.  De ska 
bli mörkbruna, ty jag har haft det vackraste mörkbruna 
hår och såg inte heller så illa ut för resten», tillade 
hon, kastande en blick i spegeln.

  »Har det aldrig fallit fröken att gifta sig?» frågade 
någon på skämt.

  »Nej», svarade gumman; »skaffa mig en karl på 
halsen!  Bevara mig Gud!  Han skulle börja med att 
slå ihjäl mina stackars hundar.»

  Fina och Bella voro de enda hon tycktes leva för, 
men de voro ju också de enda som hyllade sig till henne, 
och deras tillgivenhet hade gått i arv i vem vet 
huru många led av samma fyrfotade släkte!  De voro 
också de sista hennes hand smekte, när döden slutligen 
vaggade in den gamla korsdragerskan i evig ro.

  Under hennes barndoms vagga hade likväl, såsom 
hon själv yttrade, en öm moder utbrett de tätaste 
mattor för att skydda sin älskling.  Kunde väl denna 
mor drömma om att detta barn, som hon icke vågade 
låta vinden fläkta på, skulle på sin höga ålderdom 
behöva söka skydd i en vedbod mot höstnattens regn och 
kyla!

﻿        
EN FÖRLOVNING

Gustav T**, en ung vice häradshövding, hade kunglig hovrättens förordnande att förestå en domsaga i mellersta Sverige. I staden närmast därintill bodde änkan efter en köpman, som haft den försiktigheten att dö några år före den förfärliga krisen. Han var därför i tillfälle att lämna sina efterlevande en tämligen betydlig förmögenhet. Utom änkan efterlämnade han en dotter. Rikt folk borde endast efterlämna döttrar för att jämna livets olika lotter för de många sönerna av fattigt folk. Emelie U** var en ganska hygglig flicka med nyss fyllda sexton år. Att gifta sig vid sexton års ålder är icke för tidigt för rika flickor. Det är blott de fattiga som behöva mogna, och mogna få de.

Det var en lycka för Gustaf T** att dessa sexton år fylldes då han kom till orten, ävensom att födelsedagen inträffade under det traktens unga löjtnanter voro på mötet, och lyckan blev icke mindre därigenom att Emelie var enda barnet. Enda barnet! Att slippa ha göra med bröder och systrar, dem man måste bjuda på spektaklet, när man är förlovad, och bjuda på supé, när man väl är gift, för att icke tala om arvskiftet, vilket visserligen kan vara angenämt för en domhavande som delar mellan andra, men icke för den som själv skall dela med. Gustaf T** kom, såg och segrade. Den förstkommande lyckas nästan alltid, helst
om han någorlunda varit med i världen. Nog går det an att vara älskvärd för några timmar, några dagar. Det är så lätt att passa på och taga tekoppen från sin blivande svärmor, när hon väl druckit ur; det är så lätt att hålla schalen och kappan åt fästmön, när hon skall ut. Sådana små artigheter gälla för stora dygder, och ingen åsna är så stor att han icke någon gång kan dra in öronen. Detta likväl sagt utan ringaste häntydning på fästmannen i denna lilla berättelse. Gustaf T** friade ena dagen, och förlovningen utsattes till den följande, ty vår v. häradshövding kunde för ämbetsåliggande icke uppehålla sig längre i staden. Aftonen av förlovningsdagen kom, och den betydelsefulla ceremonien försiggick med stor högtidlighet. Alla stadens notabiliteter voro bjudna. Sedan man druckit te, växlade de unga tu ringar, varvid stadens kyrkoherde höll ett längre tal, däruti han skildrade den lyckliga föreningen emellan behagens representant å ena sidan och rättvisans å den andra och förutsade de lyckligaste följder av denna förening. »Behagen skulle med sina rosor smycka lagsens hammare och denna i sin ordning sammansmida hymen och behagen» o. s. v. Efter detta i äkta järnbruksstil hållna tal ägnade sig herrarna åt pokalerna, och glädjen stod högt i tak. Den läckraste supé intogs, varefter följde nya bålar och skålar med den naturliga verkan, att samtliga herrarna blevo mer än lovligt upprymda och vår lycklige fästman icke minst. Snart började allt gå omkring för honom. Uti varenda en av de bjudna damerna såg han sin fästmö, kysste dem alla på mun och tryckte dem till sitt bröst, fruar och flickor om varandra, och det med sådan kraft, att de uppgåvo riktiga nödrop. Sin blivande svärmor, ett tämligen fetlagt fruntimmer, satte han på sitt knä och smekte henne under de ljuvaste namn, såsom »min lilla ängel», »min lilla
sötnos», »min stora, stora sockerstrut». Han tog henne för sin fästmö. Så till den grad misstog han sig. Att älska hela världen är gudomligt, men icke tager det sig rätt väl ut bland svaga dödliga. Också syntes fästmön handfallen och flat, något som man icke kan undra på. Visserligen hade även hon fått sin släng av sleven, men när man har rättighet till solopartiet, deltager man icke gärna i kören.

Äntligen började gästerna avtroppa och fästman med, alla i snavande tillstånd. Endast ett par av fruarna stannade kvar på värdinnans begäran. Med dessa och sin dotter inneslöt hon sig i sitt kabinett och började följande föredrag:

»Jag fruktar jag begått ett rysligt misstag; min måg är ju den värsta suputer man kan tänka sig, och Gud nåde mitt enda barn, om det fölle i sådana händer! Jag följde honom med mycken uppmärksamhet hela aftonen. Jag såg honom dricka sju stora glas punsch bara med prosten och tre rysliga toddar bara med borgmästaren. Om det ändå varit mänskliga toddar! Men tre små bitar socker, ett skedblad vatten och resten bara rommen.»

»Rommen!» upprepade Emelie. »Men rom är väl inte så farligt, mamma lilla?»

»Stackars toka!» beklagade modern, »du tror det var fiskrom, du, rom av lake och gädda ... Jo, det ska du se, du, arma barn!»

»Min salig man kallade romtoddar för bläckor och konjakstoddar för lassar», upplyste en rådmansänka, som var med i konklaven.

»Vackra fiskslag!» yttrade ordföranden; »och jag såg även hur min herr måg bar sig åt vid brännvinsbordet. Han tog helan, halvan och tersen.»

»Min salig man kallade tersen för smutten och kvarten för smuttens bror», upplyste vidare rådmansänkan.
»Vackra syskon!» återtog ordföranden. »Min herr måg tycks vara av den släkten. Men finns det något olyckligare än att ha en sådan tratt till man?»

»Nej, gudnås så visst, det finns det inte», medgav en tredje fru, som var änka efter en stadsfiskal; »min salig man hade många goda sidor, men det säger jag på hans döda mull, att under de sista tio åren kom han inte nykter hem en enda afton. Hans nobiskamrater, som ledde honom hem, ställde honom lutande mot dörren, och när jag öppnade den, kom min salig man framstupa in på näsan. Det var för mig att ta emot det. Och när detta kunde hända en stadsfiskal, en högre ämbetsman, som borde föregå andra med gott exempel, då ...»

»Jo, ni ha haft ena söta juveler till män, jag vet det nog», inföll ordföranden. »Men lämna nu de döda i ro, vi ha nog av de levande; låt oss samråda, mina goda vänner, om de mått och steg man bör taga i denna viktiga familjeangelägenhet. Jag har sagt till om gott starkt kaffe och vi ha det snart på bordet.»

Vi lämna den kvinnliga konseljen i fred och begiva oss i stället till den lycklige fästmannen, som vaknade först vid middagstiden följande dag med tungt huvud, men med desto lättare och gladare hjärta. Hans första blickar föllo på ett litet paket, som låg på hans nattbord och säkerligen blivit ditlagt medan han sov. Han igenkände genast sin svärmors stil.

Aha, tänkte han och fattade paketet, jag svär på att detta paket, som är ganska bastant, innehåller min svärmors affärshandlingar, dem hon nu överantvardar i sin mågs händer. Nå nå, det är också i sin ordning, fruntimmer kunna aldrig sköta affärer. Det vackra Kvidinge, med sina sex mantal säteri, fordrar en mans hela omtanke. Dessa ofantliga skogar, som jag 
nyligen å ämbetets vägnar hållit laga syn över, skall jag nu å egna närmare besiktiga. Ett nytt sågverk blott, och på tre år har jag knipit mina hundra tusen riksdaler ur bara skogen. Och den vackra ån, som genomlöper och vattnar ägorna och med skäl kallas Kräftån; jag kan sälja kräftor för minst tusen riksdaler om året. Ack, har man pengar, har man allt. Jag är i dag vice häradshövding, i morgon kan jag vara assessor i hovrätten, i övermorgon expeditionschef och sedan justitieråd, det är den vanliga marschen. Och sedan? Ministären måste kompletteras ... tittar man hit, så tittar jag dit. Det skulle smaka min kära Emelie det. Men var hin skall jag göra av min klotrunda svärmor? Hon får mjölka korna på Kvidinge.»

Under denna dröm om guld och gröna skogar öppnade fästmannen paketet. Ena hälften av hans dröm tycktes genast gå i fullbordan, ty ur paketet rullade några guldnipper, som likväl hade ett förunderligt tycke med den ring och det armband han dagen förut givit sin fästmö; men vad de gröna skogarna beträffar, såg det ut som om elden gått över dem.

»Vad!... Vad nu... vad för slag!» utbrast vice häradshövdingen, tog ett skutt ur sängen och började tassa i strumplästen fram och tillbaka på golvet, under det han genomögnade sin svärmors brev.

»Vad tusan vill det här säga!» fortfor han, i det han frammumlade följande lösryckta strofer ur brevet:

Min dotter är för god att... Olycklig fallenhet för spirituosa... Emelie med sina rena seder .. . Supa upp sin och sin hustrus förmögenhet... Komma hem som en kaja om aftnarna ... Göra min dotter olycklig...
»Är käringen galen!» tillade vice häradshövdingen och kastade brevet på golvet.

Därefter hastade han att få på sig kläderna, rakade sig, skar sig oupphörligt, nöp små bitar ur Söndagsnisse och lade dem på skråmorna, tömde en hel karaff vatten för att uppfriska sig och störtade ur rummet, styrande kosan rakt på svärmors hus.

Vår vice häradshövding, anländ till vederbörlig ort, möttes av en piga, som förklarade »att herrskapet inte tog emot». Men häradshövdingen sköt undan pigan, trängde in i salen, in i själva förmaket och stod snart öga mot öga med sin hulda svärmor.

»Det förvånar mig på det högsta», började svärmor, »det förvånar mig ...»

»Mig med», inföll mågen, »och jag förstår inte vad som kunnat...»

»Man förstår inte att efter ett sådant uppträde som i natt, efter en sådan skandal som ...»

»Vad för skandal? Vad har jag då gjort för ont? Det är möjligt att jag för tillfället var något upprymd, men ...»

»Vackert upprymd, när man knappast kan gå underligt bara att man inte brutit armar och ben av sig på hemvägen... Men dessa plåsterlappar i ansiktet ...»

»Plåsterlappar i ansiktet? Jag råkade skära mig under rakningen.»

»Jo jo, man blir allt något darrhänt efter sådana orgier, man får inte röda ögon för roskull.»

»Vad för röda ögon?»

»Var så god och titta i spegeln!»

»Nå väl, om mina ögon äro röda, så kommer det därav, att jag på det högsta upprördes vid genomläsningen av det där brevet, som ...»
»Häradshövdingen har gråtit naturligtvis», yttrade svärmor försmädligt; »men när man så väl förstår att svälja tårarna... jag såg nog hur lätt det gick i natt.»

»Min goda mamma!» yttrade häradshövdingen med ömhet och räckte försoningsfullt fram sin hand.

»Mamma!» upprepade frun, tagande ett steg tillbaka »mamma inte hit, min herre! Jag är blott mamma till min dotter ... har inte den äran att vara mamma åt någon son, Gud ske lov!»

»Men det är väl inte så avgjort än, det här skall väl reda sig, vill jag hoppas... Om jag blott finge tala ett ord med Emelie.»

»Emelie har inte tid... hon är dessutom inte klädd än.»

»Inte behöver hon kläda sig för mig», menade fästmannen.

»Såå», menade svärmor, »jo jo, allt passar vice häradshövdingar.»

»Men det här är ju att driva skämtet allt för långt ... jag har ju alltid visat den största kärlek och vördnad.»

»Kärlek och vördnad, ja visst... det hade jag tillfälle att röna i går afton. Häradshövdingen visade hela världen kärlek och vördnad, omfamnade och kysste alla mina gäster, både herrar och damer.»

»Men, bästa svärmor, det där bevisar ju ingenting annat än gott ölsinne.»

»Och själv», fortfor svärmor, »själv hade jag den stora nåden att få sitta i herr häradshövdingens knä.»

»Vad för slag!» utropade mågen nästan med fasa, »har jag haft svärmor i knä! Då måtte jag ha varit bra påstruken.»

»Jaså», utbrast i sin ordning svärmor, pionröd i ansiktet och sättande armarna i sidorna, »jaså, det är
det enda som generar er. Tillåt mig säga er, min herre ... tillåt mig ...»

»Tillåt mig ge herrskapet fan!» utbrast vice häradshövdingen, förlorande tålamodet, varefter han rusade ur förmaket.

Återkommen till sitt logis, fann han där församlade alla de manliga gästerna från gårdagen.

»Vad du är andtruten, kära bror!» ropade borgmästaren; »du kommer från fästmön, du lycklige! Men du har väl inte glömt att du bjudit oss på frukost i dag?»

»Har jag bjudit på frukost!... Kors, det var sant det.. Men ... det är omändrat nu.»

»Omändrat!» upprepade borgmästaren med mulet ansikte.

»Det vill säga, min svärmor ger frukost i stället och hon väntar er vart ögonblick. Man rullade nyss in ett helt träd med ostron, och jag såg en korg... hm... en korg med... med Lacrymae Christi.»

»Lacrymse Cristi, för tusan! . . . Man får väl lov ta svart frack och svarta byxor?»

»Tag krinoliner också... jag såg en ofantlig äppelkaka i förmaket.»

Alla gästerna rusade på dörren; men vår vice häradshövding rusade ner i stallet, lät sätta för, skuddade stoftet av sina fötter och lämnade på ögonblicket staden.

﻿  
SYSSLINGARNA ELLER EN FRUKOST PÅ MEDELHAVET

  En höstdag år 186* höllo tvenne ekipage vid hamnen 
i Marseille just där de stora ångbåtar ligga, som 
i alla riktningar plöja Medelhavet.  Ur den första 
stego en herre och en dam, bägge unga, med två små 
barn, av vilka det yngsta ännu låg i lindan.  Det var 
synbarligen »une famille très distinguée», och de som 
åkte i andra vagnen tycktes tillhöra uppvaktningen.  
Det var D. D. K. K. H. H. hertigen och hertiginnan av 
Östergötland, som med sina barn skulle resa till Nizza 
för att där tillbringa vintermånaderna.

  Klockan var sex på aftonen, den timmen då enligt 
annons ångbåten skulle avgå; men ingen rök ur 
ångskorstenen röjde att man ännu eldat på, och vid sidan 
av ångbåten låg en koldragare, som lastade in kol på 
den förra.  Den som är van vid våra ordentliga 
ångbåtsturer förvånas över oordningen söderut, och man 
kan därför ej undra på att de nyss anlända passagerarna 
syntes missnöjda.

  »När avgår fartyget?» frågade en av prinsens 
uppvaktning kaptenen.

  »När vi fått kolförrådet ombord», svarade denne 
tvärt.

  »Och när sker det?»

  »Det vet jag inte.»

  »Det dröjer kanske en hel timme?»


  »Det kan dröja två.»

  »Två?  Omöjligt!»

  »Ni kan ha rätt, det ser omöjligt ut», medgav 
kaptenen; »slippa vi med tre eller fyra i dag, är det mer 
än jag vågar hoppas.»

  »Men det var annonserat klockan sex», anmärkte 
den uppvaktande förargad.

  Kaptenen smålog medlidsamt och vände ryggen till.

  »Men det är höga personer ombord», anmärkte den 
uppvaktande.

  Kaptenen smålog, men bevärdigade honom ej med 
något svar.  Ombord är skepparen ensam kung, om 
också alla Europas suveräner vore tillstädes.

  Till någon ursäkt för ångbåtskungen i fråga må 
nämnas, att den båt han förde mer var avsedd för gods 
än för folk, och gods är en tystlåten och tålig passagerare.  
Emellertid hade H. K. H. hertiginnan med sina 
små funnit sin hytt efter ett besvärligt klättrande över 
tunnor och balar.  Men hertigen föredrog att vistas på 
däck, avvaktande med lätt begriplig otålighet stunden 
för avresan, vilken länge lät vänta på sig.  Klockan 
var elva, när ångbåten stötte från land.  Natten var 
kolmörk, men havsvinden vänlig och mild.  Trots 
mörkret, trodde sig prinsen igenkänna några av de 
ögrupper, mellan vilka ångbåten gled fram, och han 
betraktade dem med den djupa rörelse ett poetiskt sinne 
erfar, när det återfinner ställen, som det i yngre 
dagar skådat.  Prinsen hade nämligen en gång som 
yngling, och då i egenskap av löjtnant på svenskt 
örlogsfartyg, gjort en resa över Medelhavet.

  Men sjön suger och Medelhavet icke minst.  Fram 
emot morgonen kände sig prinsen hungrig.  Men 
ingen restauration fanns ombord.  Fartyg, som endast 
göra nattresor, äro beräknade för sovande, icke för 
ätande.  Prinsen gav sig i samspråk med kaptenen, 
men huruvida han då avkastade anonymiteten är ej 
bekant.

  »Vill ni och ert sällskap hålla till godo med vad jag 
har att bjuda på», sade kaptenen, »så är ni hjärtligen 
välkommen.  Min frukost väntar redan.»

  Prinsen tackade förbindligt och inträdde med sin 
kavaljer i kaptenens hytt, där en frukost serverades som 
visst icke var att förakta.  Men det dröjde icke länge 
förrän en fjärde person visade sig i samma hytt.  Det 
var en lång, ung man, sotig och flottig från hjässan 
till fot, men som icke desto mindre helt obesvärat tog 
plats bland de andra vid bordet och deltog med frisk 
aptit i frukosten.

  »För att vara rysk amiral talar ni en ypperlig franska», 
yttrade kaptenen till prinsen.

  »Vem har sagt er att jag är rysk amiral?» svarade 
prinsen; »jag har den äran vara svensk amiral och är 
fullkomligt belåten därmed.  Men att jag talar franska 
är mindre underligt, när jag i min släkt haft icke 
mindre än två franska marskalkar.»

  »Två franska marskalkar!» upprepade kaptenen med 
en viss andakt, »och vilka äro de?»

  »Eugène och Bernadotte», svarade prinsen.

  »Bernadotte!» upprepade ånyo kaptenen och gjorde 
stora ögon, dem han oupphörligen flyttade mellan prinsen 
och maskinisten, vilken senare också fick stora ögon.

  »Om ni är en Bernadotte», återtog kaptenen, »så 
kan jag här på stället presentera för er en nära släkting, 
monsieur De la Graise, maskinist på min båt och 
sonson av en syster till marskalk Bernadotte.»

  De bägge sysslingarnas ögon möttes.  Det kan ligga 
mycket i ett sådant där ömsesidigt betraktande.  Huru 
olika ödets lotter!  Från samma vagga eller vrå kommer 
man, den ene till en furstekrona, den andre till 
en ångpanna.  Det kan osa lika hett från bägge, och 
bägge kunna ha sitt stora ansvar med sig; men i 
förhållande till fursten blir väl ändå maskinisten en 
underordnad person, han må befinna sig över eller under 
däck.

  Prinsen räckte likväl vänligt den sotige och flottige 
fränden sin hand, och som denne var en bildad ung 
man, uppstod snart mellan dem ett livligt och 
underhållande samtal, som för det mesta rörde sig kring 
familjegrenarne så i norr som söder.  Alla med namnet 
Bernadotte tillhöra dock ej samma ätt.  Namnet 
Bernadotte i södra Frankrike är lika vanligt som namnen 
Bergström och Strömberg hos oss.  Huruvida vid 
tillfället några ömsesidiga släktbesök utlovades, 
känner jag dock icke.

  Men frukosten om skeppsbord är aldrig långvarig.  
Den unge maskinisten avlägsnade sig snart och halade 
sig åter ner i maskinistrummet.  Prinsen fortfor att 
promenera på däck, betraktande den av eldgnistor 
paljetterade stenkolsröken, som virvlade ur skorstenen.  
Han syntes tankfull.  Kanske tänkte han på sin frände, 
som djupt där nere stektes och svettades för det 
gemensamma bästa.

  Måhända tänkte han också på huru den, som av ödet 
är bestämd att förestå det stora maskineri som kallas 
staten, och varav än fleras väl och liv bero, jämväl 
ofta nog får stekas vid sakta eld och mer än en gång 
torka svetten från sin panna.

