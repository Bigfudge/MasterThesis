
FÄSTMÖPROVET

FOLKLIVSBILD I TVÅ AKTER

AV

MARIA NYSTRÖM.


FRAMS BYRÅ, VASA.


FÄSTMÖPROVET
FOLKLIVSBILD I TVÅ AKTER
AV
MARIA NYSTRÖM.

FRAMS BYRÅ, VASA.



Fästmöprovet.

PERSONER:

VÄRDINNAN.HILDA, hennes dotter.ELSA, tjänarinna.GRANNGÅRDS MOR.JANNE, hennes son.EN ZIGENERSKA.


Akt I.
(Scenen föreställer en storstuga på landet, dörr till förstuga
och till en kammare. Något i förgrunden ett fönster, bord
framför fönstret. På en bänk i ett hörn står en spinnrock.  
Värdinnans klänning hänger på en spik på väggen.)

1 scenen.

(Hilda sitter halvsovande vid bordet med armarna på 
en bok. Elsa spinner.)

Elsa (sjunger, melodin i »Sjung»):

:|: Se, sländan hon går, :|:
och ögat det flammar, hjärtat det slår,
:|: se, sländan hon går, :|:
och jag är en nordisk flicka.
Jag sjunger min sång och beder min bön,
och redelig flit får alltid sin lön,
och dagen blir lång och kvällen blir skön;
och jag är en nordisk flicka.
:|: Och sedan så har :|:
jag också en vän, så duktig och rar,
:|: hans hjärta jag har, :|:
ty jag är en nordisk flicka.
Och när det blir vår, han hämtar sin brud,
och bröllopet står vid flöjternas ljud;
och själv väver jag hans brudgummeskrud,
ty jag är en nordisk flicka.

Hilda (vaknande).  Så kan du nu också sjunga och
kvintilera vid det där spinnandet. Det skulle jag aldrig
orka med. Jag blir sömnig redan, när jag hör ditt hjul snurra.

Elsa. Jag tror förr, att du blir sömning, när du
hänger hela dagen med näsan över boken. Jag orkar
inte med sådant, jag. Det kan vara att läsa en stund
om söndagar, men om vardagarna är det roligare att
arbeta och få någonting gjort. När jag hänger upp den ena
linhärvan efter den andra och ser huru fint och jänmt det
är spunnet, så kan jag inte annat än sjunga av fröjd.

Hilda. Nå, jag får ju alla de där linnehärvorna utan
att omaka mig själv, så vad skall jag då anstränga mig?

Elsa. Men det är annat att hava gjort allt själv;
det är roligt att se vad man fått ihop med eget arbete.

Hilda. Det är kanske så med den, som måste arbeta
och tjäna. Jag tycker det är bekvämare att gå till färdigt.

Elsa. Jag ville inte vara utan arbete, fast jag vore
så rik, att jag kunde förgylla hela stugan. Men visst
kunde det vara roligare att arbeta för eget. Nå, den
tiden kan också komma. Jag har redan på loftet ett
och annat, som jag under mellantiderna vävt och spunnit
för egen räkning.

Hilda. Du spinner kanske färdigt till
brudgumsskjortan.

Elsa. Man kan aldrig så noga veta.

Hilda. Nog får du väl lov att först spinna åt mig
till brudgumsskjorta, efter här nu är ett så tassigt mod,
att man inte kan köpa brudgumsskjortan färdig.

Elsa. Vad skulle det vara att köpa den färdig,
då har den ju ingen betydelse. Nu är den som ett
vittnesbörd om att fästmön är villig att arbeta för den, som
hon håller kär.

Hilda. Det kan så vara, men då man har pengar
är det onödigt att besvära sig, man kan lika gärna köpa.
För resten kan man inte väva så fint linne som det
bodköpta och som jag skulle gilla till brudgumsskjorta.
Det är annat om du väver åt Essas Artur, sådant kan
nog gå an för en statkarl; men skall man hava en rik
hemmansägare, så borde det nog vara holländskt lärft.

Elsa. Det är detsamma. Han kan hava fast
dussinet fullt av holländskt-lärftskjortor, men
brudgumsskjortan skall bruden väva. För resten tänker inte jag
väva någon skjorta åt Artur.

Hilda. Nå, huru annars! Jag tyckte, att Artur
var så efter dig på sista dansen.

Elsa. Kanske han vill hava mig, men jag vill inte
hava honom.

Hilda. Kantänka, duger inte en statkarl åt dig!
Kanske det skall vara en hemmansägare eller rusthållare?

Elsa. Det är detsamma, om det är statkarl eller
hemmansägare, men jag tager inte någon annan än den
jag tycker om.

2 scenen.

(De förra. Värdinnan.)

Värd. (gäspande). Hå, hå, man blir riktigt trött
att sova. (Till Elsa). Och här sitter du alldeles håglös
och spinner. Har du givit grutdricka åt korna och sett
efter smågrisarna. Och har du samlat in hönsen till
natten, det börjar ju skymma redan. Och har du varit
och lånat sked till Grannas, så att du kan börja sätta
upp lakanväven. Du sade väl, att det blir en riktigt
lång och fin väv, riktigt linne, och att vi spunnit allt
här hemma? Och har du satt ärterna i blöt till i
morgon. Men du sitter bara och spinner och spinner, i stället
för att göra dina sysslor. Det är grymt, att man alltid
måste driva på tjänstflickorna, om det skall bliva något
gjort.

Elsa. Nog är det allt ombesörjt redan, och så
tyckte jag det kunde vara tid att spinna litet i
skymningsstunden.

Värd. Nå, nå, bra, bra. Inte klagar jag nu precis
över dig, nog är du mera villig till arbete (gäspar). Åhå!  
Vad man blir duven utav det där sovandet. Jag måste
rusta till kaffe, så man klarar sig litet (ser kjolen, som
hänger på väggen). Jesta, där hänger allt helgdagskjolen,
som skulle kantas. Nog tycker jag att du, Hilda, kunnat 
kanta kjolen min, lika gärna som du sitter och
hänger näsan över boken hela dagen.

Hilda (läsande). Tyst, tyst, nu lura de just på att
skjuta friaren!

Värd. (uppfarande). Jesses! Vad säger du. Är
det någon, som vill skjuta ihjäl Janne. Jestandes och
du sitter där som en pannkaka. Spring nu och varsko
honom! Skynda i Jessu namn!

Hilda (skrattar). Ha, ha, ha, det är ju bara som
det står i boken.  Trodde ni, att det riktigt var här?

Värd. Allt strunt står det i de där böckerna! Att
du nu ids köpa dem. Skulle det nu vara Guds ord
eller någon nyttig lärobok; men att de skriva om sådant
där otäckt. Och så bryr du dig om att kasta pengar
på sådant, det är riktigt onödigt. Hellre kunde du köpa
ett vackert band och laga dig fin, så friarn tittar på dig.

Elsa. Han må väl titta på en för annat, än för
några granna bandstumpar. Han ser väl främst, att man
är glad och duktig, tänker jag.

Värd. Nå ja, det gör han nog, om det är en
tjänsteflicka, men när det är hemmansdottern, tittar han nog
också på hemmanet.

Elsa. Aldrig skulle jag vilja bara följa med
hemmanet som hästar och kor och andra förnödenheter.

Värd. Nej, nej, inte precis så. De unga titta väl
också på varandra. Men nog är det bra ändå, att vi
gamla se upp, så att det går ihop med godsen också.  
De unga må väl rätta sig litet efter gammalt folk, som
ändå har bättre förstånd.

Hilda. Åh, inte låter jag er, mor, gifta bort mig
huru som helst; men efter det passar så, att det är Janne,
så må det vara, för han är den grannaste pojken i hela
byn.  Rik är han också, så jag inte behöver slita, utan
kan hava tjänstefolk.

Värd. Och så är det en sådan tur att våra ägor
ligga så inom varandra, annars hade nog inte Grannas
mor sett med ett halvt öga på dig för sin Janne. Deras
ställe är ju så stort i bredd med vårt; och vårt har bara
gått nedåt, sedan far dog. Det är så besvärligt att på
gamla dagar se efter pigor och drängar, så jag är lika
nöjd att taga sytning hos er och få det lugnt och
bekvämt. Kanske ni också hålla kvar Elsa, så har du en
duglig tjänsteflicka, som du kan lita på. Fast jag säger
det, så att du själv hör det, Elsa, så är det nog sant,
att jag är riktigt nöjd med dig.

Elsa. Det är roligt att höra, att värdinnan är nöjd,
men inte tror jag ändå, att jag blir tjänsteflicka på
Grannas.

Värd. Nå, det är ännu tid att tänka på den saken, 
Hilda är ju inte gift än.

Hilda. Inte har Janne friat heller ännu.

Värd. När skall han fria, då du hela tiden sitter
vid boken. Varför var du inte ut på rågåkern i förrgår,
då stod Janne långa tiden där, medan Elsa lade ihop
bindorna.

Hilda. Inte ids jag med sådant i solhettan.

Värd. Du skall bara laga, att inte Grannas mor
märker, huru lat du är; hon, som är så rivande i arbete,
tål inte en lat svärdotter, det skall du veta.

Hilda. När jag blir värdinna på Grannas, är det
jag som kommenderar och inte hon.

Värd. (ser ut genom fönstret). Nå, kors i Jesu
namn!  När man talar om trollet, så kommer det. Ser
ni, visst är det Grannas mor och Janne, som komma
åkande där borta vid gärdan. De komma visst hit, och
då är det nog frieriärenden. (Ivrigt).  Fort! släng boken
i bordslådan och tag fram din spinnrock, så att hon ser
att du är i arbete. Jesta mej, nu är här igen tott på rocken.

Hilda (tager fram den andra spinnrocken). Vad
skall där vara någon lintott, jag har inte rört vid den
på — jag minnes ej den dagen. Jag måste slå dammet
av den, så att det inte märkes.

Värd. Voj, voj. Var skall jag nu få lin ifrån?
Spring fort i boden efter, Elsa.

Elsa. Jag har en färdig tott där i kammarn, jag
kan hämta den (hämtar lintotten och ordnar den på
Hildas spinnrock. Hilda sätter sig vid den: då hon går
till spinnrocken, faller hennes förkläde på golvet).

Värd.  Kasta undan den här kjolen i kontoret, så
att hon ej ser det trasiga kantbandet. Och där ligger
Hildas förkläde på golvet. Att pigor inte kunna orka
städa ordentligt. Blås dammet av byrån där och gnid
nu sedan brickan blank och tag de rosiga kopparna, när
du hämtar in kaffe. Hon skall nog få se, att man sköter
sitt hushåll. Har du fått något på rullen redan, Hilda?  
Vänta, tag hit kjolen ändå, jag kan ju sitta och kanta
den, så ser hon att här råder fliten. Var är fingerborgen,
nå, det är detsamma, jag syr utan den här lilla stunden.  
Sjung nu en visa, flickor, så att det inte märks att vi
sett dem. Vi hade kunnat sätta på den där vackra
duken, som Elsa just fick ned ur vävstolen, men det är
detsamma, vi hinna inte mera nu. Sjung ni nu bara.

Flickorna (sjunga):

Välkommen, välkommen du klara,
du stilla och ljuvliga kväll!
Nu låter jag sorgerna fara,
du gör mig så trygg och så säll.

En ängel på glänsande vingar
nu svävar på . . . 

3 scenen.

(De förra. Grannas mor och Janne inkomma.)

Gr. m. God dag, god dag. Lycka till arbete! Här
är en sådan flit, som om det vore dagen före julafton.

Värd. God dag, god dag, välkomna! Man har
nog alltid litet sittanarbete mellan sysslorna. Men vi
skola just lägga undan, det börjar skymma. Stig fram
och sitt ned.  Och Janne, är också med. Det var riktigt
välkommet. Lägg kaffe i pannan, Elsa. Det skall inte
kokas något grutdricka, när vi fått en ungkarl till
kaffeklarning.

Janne. God dag, moster, det är bra att duga till
kaffeklarning, så vet man åtminstone att man är
välkommen hos mostrarna. Gud vet sedan, huru det är hos de
unga flickorna.

Hilda. Skulle inte en ung och stilig pojke vara
välkommen hos flickorna?

Janne (hälsar först på Hilda, sedan på Elsa). Jag
tror vi inte sett varandra sedan i lördags vecka sedan
vid dansen på ribacken.

Elsa. Janne var nog på vår åker i tisdags, när
vi skuro.

Janne. Men inte var Hilda där.

Hilda. Nej, det passade inte för mig den dagen.

Värd. Vi hava haft så brått med att ställa i
ordning lärftsväven, fast det är litet opassligt mitt i
skördetiden. Men jag vill alltid hava en väv upp, ty någon
tid på dagen hinner man ändå slå in litet, när den bara
är i gång. Och när vi just tog ned bordduksväven, så
var det riktigt tomt.

Gr. m. Har ni vävt borddukstyg? Var det linnedräll?

Värd. Nej, det var en brokig duk i konstväv, och
den är riktigt vacker.

Gr. m. Vad ni äro kunniga! Det vore roligt att
se den.

Värd. Hilda, ställ nu undan rocken! Inte är det
värt att vara så flitig, att en inte har tid att språka
med främmande. Vi kunna ju gå och se på duken, den
är här i kammaren, så visar jag med detsamma gardinsväven, 
som inte heller skäms för sig. Elsa kan under
tiden ställa i ordning kaffet. Janne förstår sig kanske
inte på fruntimmersarbeten, men du kan röka en papyross
under tiden. Hilda, var äro papyrosserna?

Hilda (har ställt undan spinnrocken och hämtar
cigarretter). De här köpte jag sist i staden, för att jag
tänkte, att du snart skulle komma hit.

Janne. Det är lätt att sticka sig in. Det är ingen
milsväg emellan vårt och ert.

Hilda. Men sällan kommer du ändå.

Janne. Tankarna äro nog här på gården oftare
än jag.

Hilda. Det är bra att veta, att du ändå tänker
på oss.

Värd. Hilda, kom nu och visa duken åt moster! 
(Värd., Gr. m. och Hilda ut till kammaren).


4 scenen.

(Elsa, Janne.)

Janne (tar Elsa kring livet och svänger om med
henne). Hej, en kyss på mun nu, flickan min, innan de
andra komma tillbaka.

Elsa (drager sig undan). Inte skall du spela
spektakel med mig mera.

Janne. Nå, vad är det nu, vännen min?

Elsa. Icke lär du bry dig stort om mig, då du
inte ens kom ihåg, att du träffade mig på skördeåkern.

Janne. Asch, inte mente jag det åt dig. Det var
för Hilda jag pratade. Jag får ju lov att prata litet,
när morsgumman är så envis med sina giftasplaner.

Elsa. Och som hon vill, så kommer det att gå.

Janne. Aldrig i tiden, men jag vet att man skall
taga mor med lämpor. Det är ledsamt för ungmor att
komma till gården, om inte svärmor är glad åt henne.

Elsa. Aldrig lämpar det sig så, att Grannas mor
blir nöjd att få en tjänsteflicka till svärdotter.

Janne. Nå, nå vi få se. Mor är rättvis och hon
tycker om arbetsamt folk; nog vet jag vem som är den
enda i arbete på den här gården.

Elsa. Vem ser, om det är Hilda eller jag, som
spunnit linet, när det hänger i boden, eller om Hilda
eller jag vävt bordduken, när der ligger i byrålådan.

Janne. Lita du på mig, att mor nog får veta den
saken och förlora ej modet, utan giv bara fort åt mig
kyssen min (kysser Elsa).

Elsa. Hysch, nu komma de! Jag måste skynda
med kaffepannan (hon radar fort koppar och kaffetillbehör
på en bricka).

Janne. Jag skall hjälpa. (Fjäskar omkring med
koppar och tefat).

Elsa. Nej, nej, tänd nu bara din papyross och rök,
annars märka de alltsammans. (Janne röker. Elsa
sysslar med kaffet).


5 scenen.

(De förra, Värd., Gr. mor och Hilda inkomma.)

Värd. Som jag säger, Hilda har sådan lust med
allt handarbete. (Otåligt till Elsa). Nå, har du inte kaffe
i ordning än, så du kommer åstad och rustar till
mjölkningen.

Elsa. Jag skall just gå nu. (Tager ett par ämbare
och går ut).

Gr. m. Kan hon, flickan, mjölka ensam? Kanske
Hilda måste gå med, eller brukar ni själv vara med?

Värd. Nå, vi äro nu så där tur om; men nog
hinner Elsa ensam nu, när vi just sålt ett par kor. Det 
var mera dålig sort, och då passade det bra att sälja
dem just nu, när de inte mjölkade. Hilda är annars så
mån om korna, så inte gillar hon vem som helst att
sköta hennes kor.

Gr. m. Nej, nog är det visst, att man får lov att
vara själv med för det mesta.

Värd. Här är ett par rödbrokiga, som riktigt är
hennes ögonstenar. Jag är riktigt rädd, att hon skall
hava dem med sig, när hon gifter sig. Men drick nu
kaffe!  Hilda, slå i. (Hilda slår i kaffe). Och tag socker
och doppa bröd; det är allt hembakat. Hilda har en så
bra bok med alla möjliga recept till bakning.

Gr. m. Då kan du väl baka både ett och annat.

Hilda (ser förlägen ut). Nog skulle man väl kunna.

Värd. Visst kunde hon baka både det ena och
det andra, men på ett så här litet ställe som vårt är det
inte just behövligt.

Gr. m. Hon kan väl komma på ett större ställe,
när hon blir gift, så nog är det bra att kunna ändå.  
Men, hör du, Janne, vi kommo ju för att litet fundera
med moster om det där gärdet mellan er nygärda och
vår potatisåker. Det är ett så långt gärde, och det
skulle inte riktigt passa för oss att gärda nu på hösten.

Värd. Ja, våra ägor äro så inom varandra, att det
är riktigt svårt. Det är nog så, att kräken borde slippa
på den gärdan ännu på hösten, men om gärden är sönder, 
så blir det bara ledsamheter med ert potatisland.  
Jag tror det är er del som är mest sönder.

Gr. m. Inte vet jag, om det är ert eller vårt; hela
gärdet är dåligt för resten. Det är ett sådant skiftande
med ert och vårt, när allt är så inom varandra.

Värd. Bäst vore det, om allt skulle komma på en
hand, men inte vill man ändå sälja och gå från egen
gård och grund.

Janne. Hör du, mor, skola vi inte tänka på att
fara hemåt snart. Svarten tycker inte om att stå så
länge.

Gr. m. Vad brådskar du nu? Man har ju ett och
annat att tala om, så man må nu giva sig tid, när man
en gång kommer.

Värd. Samma jag säger! Jag skulle också vilja
visa åt er Hildas kor.

Gr. m. Asch, nog kan Svarten stå en stund ännu;
du har väl lagt hö åt den. Visst måste vi gå och se
på korna.

Hilda. Kanske jag stannar här och håller sällskap
åt Janne.

Janne. Nej, gå du bara och visa dina kor, så får
mor se huru de råma och vända huvudet efter dig, som
de bruka när sköterskan kommer.

Hilda. Inte är det alla kor, som bruka råma.

Janne. Och inte är det allt guld, som glimmar.  
Men bliven nu inte halva dagen i fähuset! Jag tar bara
en rök, så kör jag fram Svarten. (Värd., Gr. m. och
Hilda ut).

6 scenen.

(Janne ensam, senare Elsa.)

Janne (tänder en cigarrett, risslar litet och tager
fram en nyckel, ser på den och, gömmer den i lintotten
på Hildas spinnrock). Nå, nu skola vi se, huru flitigt
Hilda spinner. Nu får kanske morsgumman lov att tro
på vad jag alltid har sagt.

Elsa (kommer in med mjölkämbaren). Nå, har ni
allt uppgjort nu, efter värdinnorna redan se på Hildas
kor, som hon skall föra med sig.

Janne. Aldrig komma de korna att stå i mitt
fähus. Det kan du vara lugn för, Elsa.

Elsa. Var inte för säker! När båda värdinnorna
äro överens och Hilda inte är ohågad, så vet man huru
det går.

Janne. Lita du bara på mig, som du skall göra
hela livet, flickan min. Ett säger jag bara nu. Spinn 
på din egen rock och rör inte Hildas lintott!  Nu går
jag och kör fram Svarten.

Ridå.


Akt II.
(Scenen som förr. 3 veckor antagas hava förflutit.)

1 scenen.

(Värdinnan bränner kaffe, Elsa stryker, Hilda sitter och
ser på.)

Hilda. Månne du fått riktig glans på manschetterna 
och inte stärkt bröstet för styvt. Jag såg nog sist,
när jag var i staden, huru det skulle vara.

Elsa. Ett är att se, huru en sak göres, ett annat
att göra det själv. Det är nog kinkigt med stärkning.

Hilda. Därföre tänker jag inte göra sådant själv, 
heller. Om inte du vill taga tjänst hos mig på Grannas, 
så får jag lov att söka någon annan, som är kunnig; 
men nog ville jag helst hava dig.

Elsa. Nej, nej, inte kan jag komma till Grannas i
tjänst. (Snyftar).

Hilda. Jestas, Elsa; jag tror du gråter. Är du
ledsen över att vi togo ditt lärft till brudgumsskjortan.

Elsa. Nej, nej; det är nu detsamma.

Värd. Jo, det är det visst, och inte behöver du
sörja för den saken. Jag köper nog nytt och finare åt
dig; eller om du vill spinna och väva själv, så ställer
jag att du får både tid och tillbehör.

Elsa. Nog vet jag, att ni inte är den, som tager
utan att giva igen. Det kännes bara ibland så tungt att
inte vara annat än en tjänsteflicka.

Hilda. Tänk inte på sådant nu, just när vi skola
ställa till trolovning och vara glad. Vill du bara kröka
ett finger, kan det med detsamma bliva trolovning för
dig och Artur.

Elsa. Jag vill inte se på Artur, det säger jag.

Värd. Nå, så kan du få någon annan, då.
Liilstu-drängen är ingen dålig karl, och inte är det säkert, vad
inspektören på herrgården funderar på. Kanske du rätt
som det är kan bliva inspektorsfru. Det borde duga åt
en tjänsteflicka; men så har jag också berömt dig för
alla, som jag träffat.

Elsa. Jag bryr mig inte om Lillstu-drängen och
inte om inspektorer och ingen annan heller. För en
tjänsteflicka är det nog bäst att bara gno och streta.

Hilda. Det må du inte sörja över, som alltid varit
så glad åt arbetet.

Värd. Heder har du av det här arbetet också.  
Riktigt väl har du strukit den här skjortan, vik nu bara
vackert ihop den och lägg den där på byrån! (Elsa
viker skjortan och lägger den på byrån).

Elsa. Friade Janne i söndags, när ni voro till
kyrkan? Jag såg, att Grannas mor och Janne också
foro dit.

Hilda. Jo visst vackert! Han bråkade med sin
Svarten och kaverade med några andra hästkarlar om
kappkörning. Det var bara Grannas moster, som språkade 
med oss. Men inte saknade jag honom för resten,
för jag blev bekant med en bokhållare från staden, och
han var så stilig, så.

Värd. Du skall nu inte börja prata sådant där
strunt, så att Janne hör; så kan lätt hela frieriet gå
om inte.

Hilda. Nå, nej, nej, nog tänker jag taga Janne;
men man kan väl få tala med en stilig karl; jag är ju
inte förlovad ännu.

Elsa. Varföre hade du då sådan brådska med
brudgumsskjortan?

Värd. Nåja, visst är det ju allt klappat och klart,
fast Janne är så tafatt med det friandet. Mor hans sade
alldeles tydligt, när de voro här sist, att det inte skulle
dröja många dagar, innan de komma igen, och då skulle 
de hava »förning» med sig. »Nog kan Ni gissa vad
förning Janne har med sig», sade hon precis. Det tycker
jag är tydligt sagt, det, och då tycker jag det ser bra
ut, att vi också hava färdigt rustat.

2 scenen.

(De förra. Zigenerskan rycker hastigt upp dörren.)

Zig. Hoj, hoj! Här luktar kaffe långt ut på backen.  
Nu är det passligt att spå. Giv spågumman en kopp
och en slant, så spår jag friare till huset, rika friare
med hästar och vagnar.

Värd. Oj, oj, kom bara en annan gång. Nu hava
vi inte tid med spående.

Zig. Inte tid. Men om kon skall mjölka och om
fåren inte skola springa i ödeskogen och bryta benen av
sig, så skall man hava tid att giva spågumman kaffe;
många koppar kaffe.

Hilda. Asch, giv henne fem penni, så får hon gå.
Vem har nu tid med hennes sladder, just när här skall
städas.

Zig. Fem penni! Är friarn inte mera värd än fem
penni? Akta hon sig bara för spågummans sladder. Det
kan vara hänt, att hon spår friarn ifrån henne.

Värd. (avsides till Hilda). Jesses, du skall inte
reta henne; det är så farligt med det där folket. De
hava onda ögon och alla sorters trollkonster för sig.

Hilda. Tro nu på sådan skrock! Jag skulle aldrig
släppa sådant folk in i min gård.

Zig. I sin gård! Har hon någon gård, eller får
hon någon gård? Aldrig får hon någon gård och har
hon gård, så far den; det vet spågumman, det.

Värd. (oroligt). Slå fort i kaffe åt henne, Elsa, 
det är farligt att reta det där folket.

Elsa (slår i och räcker henne koppen). Här är starkt
och gott kaffe. Drick ni raskt nu, så slår jag en kopp
till. Vi måste skynda litet för vi hava sysslor.

Zig. Se, det här är annan jänta, det.  Hon får nog
friare, hon. (Medan hon pratar, tömmer hon ivrigt några
koppar, slutligen tittar hon i sumpen på botten av koppen).
Jo, jo, jag ser nog. Här komma friare, fina friare,
hemmansägare med vackra, svarta hästar och spännen och
bjällror.

Hilda. Det stämmer precis, det! Till och med
färgen på hästen.

Zig. (hetsigt). Inte åt henne, inte åt henne!  
Markatta, som är elak mot snälla spågumman. Nej, bara åt
den andra, vackra flickan. Vackra ögon, vackert hjärta,
vacker friare.  Hon får friare, hon; inte den där grinollan.

Hilda (och Värd. skratta). Ha, ha, ha. Du spår
riktigt, som du har förstånd till. Kan du inte lika gärna
spå, att hon här, tjänsteflickan vår, får kungen och jag
stakabisin.

Zig. Jag spår, som jag spår, och jag ser i
kaffesumpen (räcker åter fram sin kopp, som Elsa fyller).
Nu går jag (tömmer koppen). Hon, surbyttan, kan få
stakabisin, om hon vill, men snälla flickan får friarn med
silverklocka och guldringar.  Adjö, adjö.  Ni, mor, kanske
jag kan komma en annan dag och se på korna.

Värd. (oroligt). Jo, jo, kom nu bara, så kokar jag
hela stora pannan full med kaffe, fast jag i dag ej har tid.

Zig.  Nå, bra, bra; jag skall komma. Jag sladdrar
inte och jag tigger inte för fem penni, skall hon veta,
hon högfärdsblåsa (ut).

3 scenen.

(De förra utom Zigenerskan.)

Värd. Oj, oj, oj vad det här var förskräckligt.
Att du nu också skulle reta henne så där, Hilda. Nu
trollar hon säkert olycka över oss. Det var en evig
lycka, att det ännu fanns litet gammalt kaffe i pannan,
annars hade hon kanske blivit så ond, att hon trollat
oss rakt i fördärvet.

Hilda. Att du nu ids bry dig om sådant skrock!  
Sätt nu bara på nytt kaffe, att det blir färdigt tills
Grannas kommer.

Elsa. Underligt är det ändå med deras spående.  
Och de få en riktigt att tro på det, fast man själv tycker,
att det bara är galenskaper.

Värd. Jo, jo, nog är det alltid någonting under
deras spådom.

Hilda (skrattar). Ha, ha! Jo, skräpprat är det!  
Det ser man ju tydligt nu. Här spådde hon, åt Elsa
rika friare, och jag skulle bliva utan, och så kör min
friare fram i rykande rappet.

Värd. Jestanes, ja, och här är inte städat än.  
Elsa, ställ du undan grisämbaret ut i kontoret, och tag
ett tag med kvasten framför dörren här! Stryk med
handen där över byrån, Hilda, där är riktigt tjockt med
damm! — Så nu är här riktigt bra. Det är väl, att
man inte har stora arbeten med väven och spånad, så är
det inte så mycket att städa. Nu är det bara att vifta
ett litet tag med kvasten, så är det så fint, som om det
vore uppstädat till helg, (man hör tjut och grymtande). 
Jesses! Nu har den där gemena tattarkäringen släppt löst
suggan! Skynda, skynda och mota den, innan den
slipper i potatisgården.

Hilda. Nog lär du och Elsa få in henne; jag går
under tiden till boden och tar på mig min svart- och
vitrutiga klänning; det ser finare ut, när man väntar friarn.

Värd. Nog vet man, att du aldrig ids med det
som du borde göra; bara sitta och vara fin. (Alla ut).


4 scenen.

(Grannas mor, Janne.)

Gr. m. Nå, vad i världen! Var är allt husfolket.  
Jag trodde så säkert, att vi voro väntade i dag på
lördagsafton, efter vad jag i söndags sade åt Hildas mamma.
Jag ville nu inte säga precis åt Hilda, men visst hade 
mor hennes och jag det så tydligt uppgjort, så inte borde
hon hava glömt det.

Janne. Ni gör upp och ni gör upp; men ni borde
fråga Hilda och mig också litet om saken.

Gr. m. Skall man vänta på dig, kommer det aldrig
i världen någon ung värdinna på Grannas.

Janne. Den, som väntar på något gott, väntar
aldrig för länge. En skötsam och bra svärdotter skall
jag skaffa åt mor min och en rask och glad ungmor
på Grannas.

Gr. m. Tycker du inte kanske, att Hilda är fin
och nätt. Hon ser ju ut som en riktig stadsfröken.

Janne. Då borde hon kanske hålla sig till
stadsherrarna. Den där bodherrn slog ju för henne i söndags,
hon kan taga honom.

Gr. m. Jag tror du är svartsjuk. Det kunde inte
skada, om hon litet gör sig till för den där bodherrn,
så får du kanske bättre fart att fria. Huru länge tror
du hon bryr sig om att sitta och vänta på dig, så vacker
och duglig flicka som hon är.

Janne. Nog kan hon vara snäll, och visst är hon
väl duglig på sitt vis, men annan sort skall det vara, om
hon skall passa ihop med gammelmor på Grannas.

Gr. m. Nå, aldrig i tiden kan en förstå den
funderingen. Hon må väl passa ihop med mig, när jag
själv valt henne. Hon är arbetsam och kunnig i både
spånad och vävnad. Det är just sådant jag tycker om.

Janne. Såg du vem korna tittade efter, när ni
voro i fähuset?

Gr. m. Nå, ja det kunde så vara att korna tittade
mera efter tjänsteflickan, det är ju mycket troligt, att
Hilda inte bryr sig om att onödigt gå i lagården, när
hon är så ivrig med sitt spinnande och vävande, och när
de nu engång hava tjänsteflicka.

Janne. Jag undrar nu bara, huru mycket Hilda
spinner och väver.

Gr. m. Nå, jag har ju själv sett garnhärvorna, som 
hänga där inne i kammarn. Det skall vara letande efter
ett finare garn.

Janne. Men har Hilda spunnit det? Jag skall
säga dig, att jag vet vem som spunnit här i gården, men
inte är det Hilda.

Gr. m. Du pratar, som du har förstånd. Fria du
bara till den, som spunnit det garnet, så vet du att du
har mors välsignelse åt hustrun din.

Janne. Tum på det, mor.

Gr. m. Jaa, det tummar jag fast tio gånger på.  
(Janne och Gr. m. tumma mot varandra). För det vet . . .

5 scenen.

(De förra, Värd., Hilda och Elsa inkomma.)

Värd. Oj, oj, oj det var ett göra att få in det
kräket.  Hon sprang runt kring hela gården. Nå voj!  
Främmande har kommit utan att någon tagit emot. Lika
välkomna äro ni ändå. Stig fram, stig fram och sitt
ned, fast ni fått vänta. Kaffet blir genast färdigt. Jag
brände riktigt nytt, för att hava åt så kära gäster. Elsa,
blås nu i elden, att det påsar upp ett par tag, så klarar
du av det. Sitt nu här! Hilda, hämta papyrosser åt
Janne, det finns där på byrån.

Gr. m. Vad är det för vitt, som lyser där på
byrån; det är visst något vackert, som Hilda har lagat.

Värd. Aj, jestandes, det blev riktigt där av misstag.

Gr. m. När det engång är där, så kan jag väl
få se det.

Hilda. Inte är det just att visa det här ännu.  
Kanske vi först dricka kaffe och tala om annat; jag
kom bara att glömma fram det här.

(Elsa bjuder omkring kaffe. Då hon bjuder åt Janne,
trycker han en ring på hennes finger. Hon blir häpen,
och börjar skaka, så att hon måste lägga ifrån sig brickan
på spiseln, de andra hava ingenting märkt.)

Värd. Nå, vad tänker du nu på? Skall du inte
bjuda åt mig och Hilda?

Elsa (förvirrad). Jo, jo. Janne spillde bara grädde,
så att jag måste torka av brickan.

Värd. Inte är det sa kinkigt; bjud hit nu, innan
det kallnar.

Hilda (då Elsa bjuder åt henne). Kors, vad du har
fått för en blank ring, den har jag inte sett förr. Den
ser riktigt ut som guld. Nog är det visst Artur ändå,
som du fått förlovningsring av.

Elsa. Aldrig tar jag någon förlovningsring av Artur.

Hilda. Men om du köpt den själv, skall du inte
sätta den på ringfingret, för då blir du aldrig gift.

Gr. m. Jo, jo, det är nog bra att tänka på giftas,
medan man är ung. Det har jag många gånger sagt åt
Janne (stiger upp). Men nu måste jag gå och se på
Hildas arbete. Det riktigt sticker mig i ögonen, när det
lyser så vitt (tar skjortan). Nå, hjärtandes, vad den här
är fin, riktigt som holländskt lärft, och så väl blekt och
bra struken. Men där har också varit arbete att spinna
så fint garn och väva det. Det är riktigt brudgumsskjorta!  
Vem skall få den? Månne man får gissa?

Hilda. Det får man allt vänta att få se. Kanske
den, som skall få den, inte har friat än.

Värd. Men när man syr och stryker den, har man
nog sina tankar.

Gr. m. Kanske jag kunde veta, vem som gärna
ville taga emot den. Janne, har du sett en så vacker
briidgumsskjorta?

Janne. Jag skulle inte vilja taga emot
brudgumsskjorta av någon annan än av henne, som vävt den.

Gr. m. Naturligt, naturligt.

Värd. Men det vill nog vara så, att det borde
komma något annat före brudgumsskjortan.

Gr. m. Visst, visst, brudgåvan skall gå före. Janne,
vad var det du sökte och petade med där hemma? Jag
tyckte du hade en blanker guldring och en silkesduk 
liggande på bordet. Stack du dem i fickan? Tänker du
hava dem till förlovning åt Hilda?

Janne. Om jag skulle hämta något åt Hilda, så
är det visst inlåst i det där skrinet, som jag tappat
nyckeln till. Jag tappade den för tre veckor sedan.

Värd. Har du tappat nyckeln till skrinet? Därför
har det räckt så länge för dig att komma igen.

Janne. Ja, det var visst här jag tappade den.

Värd. Inte kan den vara här. Vi hava ju sopat
och haft ut mattorna två lördagar sedan dess.

Janne. Visst vet jag, att Elsa sopar så ordentligt,
att den skulle hittats, om den legat på golvet.

Gr. m. Var kan den då vara?

Janne. Kanske jag själv stuckit undan den på ett
bra ställe.  Tänk om den är i Hildas lintott, den står
ju där lika hel och vacker, som när vi sist voro här.

Gr. m. Så du pratar! Hilda må nu hava hunnit
spinna många lintottar sedan dess.

Janne. Osvuret är bäst! Vi skola se. (Janne
lyfter fram spinnrocken och tar fram nyckeln). Vad är
det här, månne?

Värd. Vad, vad i friden! Huru har den kommit dit?

Hilda. Ja, huru har den kommit dit?

Värd. Nå, det är nu något att undra över. Elsa
hittade väl den i dag morgse, när vi hade grundstädning,
och så stack hon dit den.

Janne. Åhnej, åhnej, moster, nog ligger den där
alldeles lika, som när jag stack in den för tre veckor
sedan.

Värd. Vad sedan också! Man kan väl hava andra
sysslor än att sitta och spinna alla dagar. Men du är 
bara full av illmarighet, det ser jag nog nu.

Janne. Inte var det annan illmarighet, än att jag
ville visa åt mor, vem det var som spann och vävde
här i huset.

Hilda. Nå, kantänka, om man aldrig sitter och
spinner och väver själv, bara det blir gjort. När man 
har råd att hålla tjänsteflicka, är det bara att hålla efter
henne, att hon är flitig med sådant.

Gr. m. Men jag har tummat på, att den skall bliva
min svärdotter, som spunnit allt det vackra linet, som
hänger där i kammarn, och efter det är Elsa, som gjort
det, så må Janne taga henne.

Hilda. Janne sku gifta sig med en som bara är
en fattig tjänsteflicka!

Gr. m. Vi behöva inte räkna på att ungmor för
pengar till gården. Bästa hemgiften är arbetsamhet och
god vilja, så jag tror nog att Elsa och jag komma att
trivas bra med varandra.

Janne. Jag visste nog vad mor skulle göra,
därföre satte jag färdigt förlovningsringen på Elsas finger.  
Så nu är allt klart, och Elsa behöver inte vara orolig
för mitt frieri här i gården, nog visste jag från början
till vem jag tänkte fria.

Hilda. Jaså du, Elsa, det tänkte du på!  Så där
falsk är du, att man tror att du tänker på Artur,drängen, 
och så duger inte en dräng åt en sådan fröken, utan
det skall vara störste hemmansägaren, kantänka.

Värd. Ja, jag säger det. Ett så »intrikat» stycke!  
Och här har man fått bestå både tvål och stärkelse att fiffa
upp brudgumsskjortan åt tjänstepigan, för att hon skall
taga friarn från gårdsdottern.  (Till Hilda:)  Och du också,
Hilda, där har du för att du alltid sitter med de där
romanböckerna. Nu står Elsa brud, och du står med
skammen, oj, oj, oj, jag säger det.

Hilda. Osch, inte behöver jag gå ogift längre, än
jag vill.  Jag kan taga bodherrn fast i morgon dag.  Han
är stilig karl, och det är bra att hava egen bod, så är
det bara att taga allting färdigt från hyllan.

Värd. Jaså! du skulle gifta dig till staden, och
jag skulle gå här och slita på hemmanet.  Men se det
säger jag pass för! Gifter du dig med bodherrn, så
säljer jag hemmanet på eviga fläcken och flyttar in till
staden med dig. (Ironiskt). Janne kan få köpa det, nu 
när han får en värdinna, som passar att springa i fähus
och fårfällor.

Janne. Det må vara sagt, det, moster, och då
kunna vi alla vara nöjda. Var får sitt och jag tar mitt,
och det är Elsa, det.

Ridå.






Gamlakarleby,Aktiebolaget Österbottningens tryckeri, 1916.



Maria Nyströms dramatiska stycken.

Sonhustrun (3 pers.) 35 p.; en sats om 3 ex. 75 p.
I samma häfte tablåerna Brudarnas offer.

På talko (7 pers.) 50 p.; en sats om 7 ex. 2: 50.

Veteranen från 1808 (4 pers.) jämte två tablåer Ljus.
35 p.; en sats om 4 ex.  1 mk.

I sommartid (6 pers.) jämte några levande charader.
50 p.; en sats om 7 ex.  2: 50.

På hemväg från ängen (4 pers. jämte slåtterfolk). I
samma häfte: Ordspråk, som lämpa sig för dramatisk
framställning.  35 p.; en sats om 4 ex. 1 mk.

Vid kaffekoppen. Samspråk. 25 p.

Under marknaden (F. S. N:s dialoger). 25 p.

Ungt folk (3 pers.) Ingår i samlingen Till nytta och
nöje II (2: 50), fås även i ett häfte à 50 p.

När flickorna gå till dans (3 pers.) Ingår i nämnda
samling (2: 50).  Häft. 50 p.

Genom sed och lag (2 pers.) Ingår i nämnda samling.
Särskilt häfte 50 p.

Kaffepannan, brännvinsflaskan och champagneflaskan. 
Ingår i Ungdomens programböcker II.  Pris 1 mk.

FRAMS BYRÅ, Vasa.


========
Pris: 60 penni.  (En sats om 6 ex. 2: 50).



